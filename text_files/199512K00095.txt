Nr LSF 95 Forslag til Lov om Danmarks Forskningsråd og offentlige forskningsudvalg  

 og ændring af lov om Forskningspolitisk Råd og forskningsråd Fremsat af forskningsministeren (Frank Jensen) den 29. november 1995 Vedtaget ved tredjebehandling den 27. februar 1996 Lov nr. 120 af 04/03/1996 § 1. Til fremme og koordinering af dansk forskning oprettes  

 Danmarks Forskningsråd og et antal offentlige forskningsudvalg.
 Stk. 2. Forskningsministeren opretter Danmarks Forskningsråd.
 Stk. 3. Øvrige ministre opretter offentlige forskningsudvalg i  

 samråd med forskningsministeren.
Danmarks Forskningsråd § 2. Danmarks Forskningsråd rådgiver forskningsministeren.  

 Rådgivningen sker efter anmodning eller på eget initiativ.
Folketinget og  

 enhver minister kan indhente rådgivning fra Danmarks Forskningsråd.
 Stk. 2. Opgaverne omfatter overordnet rådgivning om dansk og  

 international forskning, herunder om:
 1) Den nationale forskningsstrategi.
 2) Forskningsbevillinger.
 3) Rammebetingelser for forskning.
 4) Danmarks rolle i det internationale forskningssamarbejde.
 5) Større nationale og internationale forskningsinitiativer.
Stk. 3. Som led i rådgivningen indhenter Danmarks Forskningsråd  

 udtalelser fra forskningsrådene, de offentlige forskningsudvalg samt  

 Erhvervsudviklingsrådet og Rådet for Teknologisk Service og relevante  

 institutioner og organisationer.
Danmarks Forskningsråd koordinerer denne  

 rådgivning.
Stk. 4. Som led i rådgivningen følger Danmarks Forskningsråd  

 udviklingen inden for dansk og international forskning.
Danmarks  

 Forskningsråd vurderer løbende, om kvaliteten i dansk forskning er på et  

 internationalt niveau.
 Stk. 5. Som led i rådgivningen inddrager Danmarks Forskningsråd  

 evalueringsresultater om forskningens rammer og vilkår, herunder evalueringer  

 af større offentlige forskningsprogrammer.
 Stk. 6. Danmarks Forskningsråd fremlægger en årlig rapport om  

 dansk forskning, der indeholder rådets vurdering af dansk forsknings  

 generelle udvikling, kvalitet og samfundsmæssige relevans.
 § 3. Danmarks Forskningsråd består af en formand og 8 medlemmer.
 Stk. 2. Formændene for forskningsrådene vælger af deres midte et  

 medlem af Danmarks Forskningsråd.
Stk. 3. Danmarks Forskningsråds medlemmer skal være forskere eller  

 forskningskyndige, der tilsammen repræsenterer indsigt i forskning ved de  

 højere uddannelsesinstitutioner, ved sektorforskningsinstitutioner og i  

 erhvervslivet.
Mindst halvdelen af medlemmerne skal være forskere.
Stk. 4. Forskningsministeren beskikker formanden og de 7 medlemmer  

 i deres personlige egenskab.
Rådets formand og de 7 medlemmer beskikkes for  

 en periode af 3 år og kan genbeskikkes i 3 år.
 Stk. 5. Rådets forretningsorden skal godkendes af  

 forskningsministeren.
 Stk. 6. Sekretariatsbetjeningen af Danmarks Forskningsråd  

 varetages af Forskningsministeriet.
 § 4. Forskningsministeren fastsætter nærmere regler om Danmarks  

 Forskningsråds virksomhed og regnskabsaflæggelse.
Offentlige forskningsudvalg § 5. De offentlige forskningsudvalg rådgiver den minister, der har  

 nedsat udvalget.
Rådgivningen sker efter anmodning eller på eget initiativ.
 Stk. 2. Dette omfatter rådgivning om:
 1) Ministeriets sektorforskning, herunder dens kvalitet samt dens  

 erhvervs- og samfundsmæssige relevans.
 2) Ministeriets øvrige deltagelse i og finansiering af forskning.
 3) Ministeriets deltagelse i internationalt forskningssamarbejde.
 4) Ministeriets strategiske forskningsplanlægning.
 Stk. 3. Som led i rådgivningen følger udvalget udviklingen inden  

 for dansk og international forskning og inddrager herunder  

 evalueringsresultater.
 § 6. De offentlige forskningsudvalg rådgiver efter anmodning  

 Danmarks Forskningsråd om anliggender i relation til Danmarks Forskningsråds  

 opgaver, jf. § 2, stk. 1 og 2.
 § 7. De offentlige forskningsudvalg kan udforme og gennemføre  

 forskningsprogrammer i samarbejde med de statslige forskningsråd.
 § 8. De offentlige forskningsudvalg støtter forskning, i det  

 omfang de tildeles bevillingskompetence.
 § 9. De offentlige forskningsudvalg har ved deltagelse i  

 forskningsprogrammer og anden bevillingsfunktion til opgave at medvirke til  

 fremme af formidling og udnyttelse af forskningsresultater.
 § 10. De offentlige forskningsudvalg består af en formand og  

 mindst 8 og højst 18 medlemmer.
 Stk. 2. Et offentligt forskningsudvalgs medlemmer skal  

 repræsentere forskningsfaglig indsigt samt i nødvendigt omfang erhvervs- og  

 samfundsmæssig, ministeriel og institutionel indsigt inden for området.
 Stk. 3. Mindst et medlem af det offentlige forskningsudvalg skal  

 normalt vælges fra kredsen af de til enhver tid siddende medlemmer af  

 forskningsrådene.
Stk. 4. Formand og medlemmer af offentlige forskningsudvalg  

 beskikkes af vedkommende minister.
De medlemmer, der udpeges i deres  

 videnskabelige egenskab, beskikkes efter forudgående drøftelser med  

 forskningsministeren.
Udvalgets formand og medlemmer beskikkes for en periode  

 af 4 år med mulighed for genbeskikkelse i 2 år.
I særlige tilfælde kan den  

 pågældende minister forlænge den maksimale periode.
 Stk. 5. Et offentligt forskningsudvalgs forretningsorden skal  

 godkendes af vedkommende minister.
 Stk. 6. Sekretariatsbetjeningen for et offentligt forskningsudvalg  

 varetages af vedkommende ministerium.
 § 11. Vedkommende minister fastsætter nærmere regler om et  

 offentligt forskningsudvalgs virksomhed og regnskabsaflæggelse.
Overgangsbestemmelser § 12. Forskningsministeren kan fastsætte regler for Danmarks  

 Forskningsråd vedrørende beskikkelsesperiodernes længde i forbindelse med  

 gennemførelsen af loven.
 § 13. Den enkelte minister kan fastsætte regler for de  

 eksisterende forskningsudvalg vedrørende beskikkelsesperiodernes længde i  

 forbindelse med omdannelsen af disse til offentlige forskningsudvalg efter  

 denne lov.
 § 14. Danmarks Forskningsråd afgiver senest den 1. oktober 1996  

 indstilling til forskningsministeren om en fremtidig struktur for og  

 organisering af forskningsrådene.
Ikrafttræden § 15. Loven træder i kraft dagen efter bekendtgørelsen i  

 Lovtidende.
 Stk. 2. I lov nr. 346 af 24. maj 1989 om Forskningspolitisk Råd og  

 forskningsråd foretages følgende ændringer:
 1. Titlen affattes således:
 »Lov om forskningsråd«.
 2. I § 1, stk. 1, udgår ordene »Forskningspolitisk Råd  

 og«.
 3. §§ 2-4 ophæves.
 4. I § 5, stk. 1, nr. 2, ændres »Forskningspolitisk  

 Råd« til: »Danmarks Forskningsråd«.
 5. I § 5, stk. 1, nr. 3, indsættes efter »offentlige  

 myndigheder« ordene: », offentlige forskningsudvalg«.
 6. § 6, stk. 1, 2. pkt., ophæves.
 7. I § 7 udgår ordene »Forskningspolitisk Råds  

 og«.
 Stk. 3. Danmarks Forskningsråd overtager Forskningspolitisk Råds  

 rettigheder og forpligtelser.
Oprindeligt fremsat forslag § 1. Til fremme og koordinering af dansk forskning oprettes en  

 tredelt rådgivningsstruktur med følgende rådgivningsorganer: Danmarks  

 Forskningsråd, 4 statslige forskningsråd og et antal offentlige  

 forskningsudvalg.
 Stk. 2. Forskningsministeren opretter Danmarks Forskningsråd.
 Stk. 3. Forskningsministeren opretter 4 statslige forskningsråd:  

 Statens Forskningsråd for Jordbrug, Naturvidenskab og Teknik, Statens  

 Forskningsråd for Sundhedsvidenskab, Statens Forskningsråd for Humaniora og  

 Statens Forskningsråd for Samfundsvidenskab.
 Stk. 4. Øvrige ministre opretter offentlige forskningsudvalg i  

 samråd med Forskningsministeren.
Danmarks Forskningsråd § 2. Danmarks Forskningsråd rådgiver forskningsministeren.  

 Rådgivningen sker efter anmodning eller på eget initiativ.
Folketinget og  

 enhver minister kan indhente rådgivning fra Danmarks Forskningsråd.
 Stk. 2. Opgaverne omfatter overordnet rådgivning om dansk og  

 international forskning, herunder om:
 1) Den nationale forskningsstrategi.
 2) Forskningsbevillinger.
 3) Rammebetingelser for forskning.
 4) Danmarks rolle i det internationale forskningssamarbejde.
 5) Større nationale og internationale forskningsinitiativer.
Stk. 3. Som led i rådgivningen indhenter Danmarks Forskningsråd  

 udtalelser fra de statslige forskningsråd og de offentlige forskningsudvalg  

 samt Erhvervsudviklingsrådet og Rådet for Teknologisk Service og relevante  

 institutioner og organisationer.
Danmarks Forskningsråd koordinerer denne  

 rådgivning.
Stk. 4. Som led i rådgivningen følger Danmarks Forskningsråd  

 udviklingen inden for dansk og international forskning.
Danmarks  

 Forskningsråd vurderer løbende, om kvaliteten i dansk forskning er på et  

 internationalt niveau.
 Stk. 5. Som led i rådgivningen inddrager Danmarks Forskningsråd  

 evalueringsresultater om forskningens rammer og vilkår, herunder evalueringer  

 af større offentlige forskningsprogrammer.
 Stk. 6. Danmarks Forskningsråd fremlægger en årlig rapport om  

 dansk forskning, der indeholder rådets vurdering af dansk forsknings  

 generelle udvikling, kvalitet og samfundsmæssige relevans.
 § 3. Danmarks Forskningsråd består af en formand og 8 medlemmer.
 Stk. 2. Den til enhver tid siddende formand for de statslige  

 forskningsråds formandskollegium er medlem af Danmarks Forskningsråd.
Stk. 3. Danmarks Forskningsråds medlemmer skal være forskere eller  

 forskningskyndige, der tilsammen repræsenterer indsigt i forskning ved de  

 højere uddannelsesinstitutioner, sektorforskningsinstitutioner og i  

 erhvervslivet.
Mindst halvdelen af medlemmerne skal være forskere.
Stk. 4. Forskningsministeren beskikker formanden og de 7 medlemmer  

 i deres personlige egenskab.
Rådets formand og de 7 medlemmers beskikkelses  

 for en periode af 3 år og kan genbeskikkes i 3 år.
 Stk. 5. Rådets forretningsorden skal godkendes af  

 forskningsministeren.
 Stk. 6. Sekretariatsbetjeningen af Danmarks Forskningsråd  

 varetages af Forskningsministeriet.
De statslige forskningsråd § 4. De statslige forskningsråd rådgiver Forskningsministeren.  

 Rådgivningen sker efter anmodning eller på eget initiativ.
Folketinget og  

 enhver minister kan indhente rådgivning fra de statslige forskningsråd.
 Stk. 2. Dette omfatter faglig rådgivning inden for det enkelte  

 råds område om:
 1) Problemstillinger, indsatsområder mv. inden for dansk og international  

 forskning.
 2) Forskningens kvalitet og samfundsmæssige relevans.
 3) Internationalt forskningssamarbejde og dansk forsknings deltagelse  

 heri.
 4) Sammenhængen mellem den offentlige og private forskningsindsats.
 Stk. 3. Som led i rådgivningen følger det enkelte råd udviklingen  

 inden for dansk og international forskning, og inddrager herunder  

 evalueringsresultater.
 § 5. De statslige forskningsråd rådgiver efter anmodning Danmarks  

 Forskningsråd om anliggender i relation til Danmarks Forskningsråds opgaver,  

 jf. § 2, stk. 1 og 2.
 § 6. De statslige forskningsråd kan efter aftale bistå de  

 offentlige forskningsudvalg og offentlige institutioner med faglig  

 rådgivning, herunder ved udarbejdelse af strategiplaner og ved  

 evalueringsopgaver.
 § 7. De statslige forskningsråd rådgiver private institutioner i  

 forskningsanliggender efter anmodning og i det omfang, rådene bestemmer.
§ 8. De statslige forskningsråd har ansvar for de bevillinger, der  

 gives rådene, herunder for at fordele bevillinger inden for  

 forskningsprogrammer i samarbejde med de offentlige forskningsudvalg.
De  

 statslige forskningsråd afgørelser om tildelinger af bevillinger er endelig  

 og kan ikke indbringes for højere administrativ myndighed.
 Stk. 2. Opgaverne omfatter:
1) at tage initativ til og støtte forskningsopgaver, som er af væsentlig  

 betydning for forskningen og samfundet i øvrigt, og 2) at deltage i udformning og gennemførelse af forskningsprogrammer.
 Stk. 3. De statslige forskningsråd har gennem deres  

 bevillingsfunktion til opgave at styrke forskningens kvalitet,  

 samfundsmæssige relevans samt sikre sammenhængen mellem den offentlige og den  

 private forskningsindsats, herunder fremme formidling af forskningsresultater  

 og deres udnyttelse.
 Stk. 4. Forskningsministeren kan fastsætte nærmere regler for de  

 statslige forskningsråds sagsbehandling.
 § 9. Hvert af de statslige forskningsråd består af en formand og  

 mindst 14 og højst 18 medlemmer.
Stk. 2. De statslige forskningsråds medlemmer skal helt  

 overvejende være forskere.
Et råds sammensætning skal sikre den bredest  

 mulige faglige dækning og en så dybtgående faglig forskningskompetence som  

 muligt.
Stk. 3. Forskningsministeren beskikker medlemmerne i deres  

 personlige egenskab.
Et råds medlemmer beskikkes for en periode af 4 år og  

 kan genbeskikkes for en periode af 2 år.
 Stk. 4. Hvis et medlem afgår i en beskikkelsesperiode, kan det  

 medlem, som beskikkes i stedet, beskikkes for mindre end fire år.
Stk. 5. Hvert forskningsråd konstituerer sig selv og vælger af sin  

 midte en formand.
Hvert råds forretningsorden skal godkendes af  

 forskningsministeren.
Stk. 6. Staten afholder udgifterne til de statslige forskningsråds  

 sekrekretariatsbetjening § 10. De fire til enhver tid siddende formænd for forskningsrådene  

 udgør de statslige forskningsråds formandskollegium.
 Stk. 2. Formandskollegiets opgave er at sikre koordination mellem  

 rådene.
 Stk. 3. Formandskollegiet vælger af sin midte en formand for  

 kollegiet, der er medlem af Danmarks Forskningsråd.
 § 11. Forskningsministeren fastsætter nærmere regler om Danmarks  

 Forskningsråds og de statslige forskningsråds virksomhed og  

 regnskabsaflæggelse.
Offentlige Forskningsudvalg § 12. De offentlige forskningsudvalg rådgiver den minister, der  

 har nedsat udvalget.
Rådgivningen sker efter anmodning eller på eget  

 initiativ.
 Stk. 2. Dette omfatter rådgivning om:
 1) Ministeriets sektorforskning, herunder dens kvalitet samt dens  

 erhvervs- og samfundsmæssige relevans.
 2) Ministeriets øvrige deltagelse i og finansiering af forskning.
 3) Ministeriets deltagelse i internationalt forskningssamarbejde.
 4) Ministeriets strategiske forskningsplanlægning.
 Stk. 3. Som led i rådgivningen følger udvalget udviklingen inden  

 for dansk og international forskning, og inddrager herunder  

 evalueringsresultater.
 § 13. De offentlige forskningsudvalg rådgiver efter anmodning  

 Danmarks Forskningsråd om anliggender i relation til Danmarks Forskningsråds  

 opgaver, jf. § 2, stk. 1 og 2.
 § 14. De offentlige forskningsudvalg kan udforme og gennemføre  

 forskningsprogrammer i samarbejde med de statslige forskningsråd.
 § 15. De offentlige forskningsudvalg støtter forskning i det  

 omfang, de tildeles bevillingskompetence.
 § 16. De offentlige forskningsudvalg har ved deltagelse i  

 forskningsprogrammer og anden bevillingsfunktion til opgave at medvirke til  

 fremme af formidling og udnyttelse af forskningsresultater.
 § 17. De offentligt forskningsudvalg består af en formand og  

 mindst 8 og højst 18 medlemmer.
 Stk. 2. Et offentligt forskningsudvalgs medlemmer skal  

 repræsentere forskningsfaglig indsigt samt i nødvendigt omfang erhvervs- og  

 samfundsmæssig, ministeriel og institutionel indsigt inden for området.
 Stk. 3. Mindst et medlem af det offentlige forskningsudvalg skal  

 normalt vælges fra kredsen af de til enhver tid siddende medlemmer af de  

 statslige forskningsråd.
Stk. 4. Formand og medlemmer af offentlige forskningsudvalg  

 beskikkes af vedkommende minister.
De medlemmer, der udpeges i deres  

 videnskabelige egenskab, beskikkes efter forudgående drøftelser med  

 forskningsministeren.
Udvalgets formand og medlemmer beskikkes for en periode  

 af 4 år med mulighed for genbeskikkelse i 2 år.
I særlige tilfælde kan den  

 pågældende minister forlænge den maksimale periode.
 Stk. 5. Et offentligt forskningsudvalgs forretningsorden skal  

 godkendes af vedkommende minister.
 Stk. 6. Sekretariatsbetjeningen for et offentligt forskningsudvalg  

 varetages af vedkommende ministerium.
 § 18. Vedkommende minister fastsætter nærmere regler om et  

 offentligt forskningsudvalgs virksomhed og regnskabsaflæggelse.
Overgangsbestemmelser § 19. Forskningsministeren kan fastsætte regler for Danmarks  

 Forskningsråd og de statslige forskningsråd vedrørende  

 beskikkelsesperiodernes længde i forbindelse med gennemførelsen af loven.
De  

 nuværende forskningsråd fortsætter indtil de nye er beskikket.
 § 20. Den enkelte minister kan fastsætte regler for de  

 eksisterende forskningsudvalg vedrørende beskikkelsesperiodernes længde i  

 forbindelse med omdannelsen af disse til offentlige forskningsudvalg efter  

 denne lov.
Ikrafttræden § 21. Loven træder i kraft den 1. januar 1996.
 Stk. 2. Lov nr. 346 af 24. maj 1989 om Forskningspolitisk Råd og  

 forskningsråd ophæves.
Stk. 3. Danmarks Forskningsråd overtager Forskningspolitiske Råds  

 rettigheder og forpligtelser.
De statslige forskningsråd overtager de  

 hidtidige seks forskningsråds rettigheder og forpligtelser.
De hidtidige  

 forskningsråds rettigheder og forpligtelser fordeles således:
 1. Statens Forskningsråd for Jordbrug, Naturvidenskab og Teknik overtager  

 rettigheder og forpligtelser fra Statens Jordbrug- og Veterinærvidenskabelige  

 Forskning Råd, Statens Naturvidenskabelige Forskning Råd og Statens  

 TekniskVidenskabelige Forskningsråd.
 2. Statens Forskningsråd for Sundhedsvidenskab overtager rettigheder og  

 forpligtelser fra Statens Sundhedsvidenskabelige Forskningsråd.
 3. Statens Forskningsråd for Humaniora overtager rettigheder og  

 forpligtelser fra Statens Humanistiske Forskningsråd.
 4. Statens Forskningsråd for Samfundsvidenskab overtager rettigheder og  

 forpligtelser fra Statens Samfundsvidenskabelige Forskningsråd.
Bemærkninger til lovforslaget Almindelige bemærkninger A.
Baggrunden for lovforslaget Forskningsministeriet har ansvar for at koordinere den samlede offentlige  

 forskningsindsats, herunder samordningen af sektorforskningen og Danmarks  

 deltagelse i det internationale forskningssamarbejde.
Med oprettelsen i 1993  

 af et selvstændigt forskningsministerium blev der givet et klart signal om,  

 at forskningen skulle have en høj politisk prioritet, herunder at den  

 offentlige forskningsindsats skulle koordineres bedre end tidligere.
De store  

 offentlige investeringer og den øgede politiske opmærksomhed om forskning og  

 udvikling har stillet en række nye krav til organiseringen af den offentlige  

 forskningsindsats.
 Forskningen har stor betydning for sikringen af Danmarks velfærd og  

 spiller en afgørende rolle for hele velfærdssamfundets udvikling med dertil  

 knyttede goder i form af personlige udfoldelsesmuligheder, et godt miljø,  

 trygge sociale forhold og et veludviklet uddannelses- og sundhedssystem.
De fremtidige forskningspolitiske initiativer bør have et mere præcist  

 sigte i retning af at styrke forskningens vilkår i forhold til de overordnede  

 samfundsmæssige mål og prioriteringer.
Strukturen og organiseringen af dansk  

 forskning skal modsvare samfundets krav om høj kvalitet og relevans i  

 forskningen.
Den forskningsindsats, som foregår rundt om på de højere  

 uddannelsesinstitutioner, sektorforskningsinstitutionerne og i erhvervslivet,  

 skal integreres og ses i sammenhæng med de overordnede forskningspolitiske  

 målsætninger.
Derfor har regeringen besluttet at udforme en national forskningsstrategi,  

 der skal give et overblik over både den offentlige og den privatfinansierede  

 forskning og identificere områder, hvor en langsigtet og intensiv  

 forskningsindsats vil have væsentlig betydning for det danske samfunds  

 udvikling.
Den nationale strategi skal være en justerbar og rullende proces,  

 hvor forskerne peger på toppene i det danske forskningslandskab, men hvor det  

 er politikernes opgave at fastlægge de overordnede politiske mål og  

 prioriteringer.
En nødvendig forudsætning for at nå disse mål er, at Folketing og regering  

 har et effektivt og sammenhængende rådgivningssystem, der kan rådgive  

 myndighederne og politikerne om dansk forsknings styrkepositioner og  

 muligheder.
Formålet med et nyt forskningsrådgivningssystem er at styrke  

 forskningens organisation, at virke for kvalitet og international standard i  

 dansk forskning og at bidrage til opstillingen af den nationale  

 forskningsstrategi.
Strukturen er tredelt med Danmarks Forskningsråd, de  

 statslige forskningsråd samt offentlige forskningsudvalg for at tage hensyn  

 til, at der i mange ministerier er behov for en egen rådgivningsfunktion.  

 Danmarks Forskningsråd placeres som det øverste niveau i det nye  

 rådgivningssystem.
De statslige forskningsråd og de offentlige  

 forskningsudvalg placeres sideordnet og udgør tilsammen det andet niveau,  

 hvorfra Danmarks Forskningsråd gives mulighed for at indhente rådgivning.
Ved OECDs evaluering af det danske forsknings-, innovations- og  

 teknologisystem og den efterfølgende høring i 1994 blev det påpeget, at det  

 danske rådgivningssystem var usammenhængende og uoverskueligt.
Især blev det  

 påpeget, at forskningsministeren, regering og Folketing ikke fik  

 sammenhængende råd om udviklingen i dansk og international forskning.
OECD  

 anbefalede på denne baggrund, at der skabes en klarere arbejdsdeling i  

 rådgivningssystemet, herunder at betingelserne for den faglige rådgivning og  

 det tværministerielle samarbejde forbedres.
Forskningspolitisk Råd, de 6 forskningsråd og de rådgivende  

 forskningsudvalg i de enkelte ministerier har hver for sig ofte ydet en  

 fortrinlig indsats.
Men der er en uklar arbejdsdeling i rådgivningssystemet.  

 Den forskningspolitiske rådgivning især med hensyn til den offentligt  

 finansierede forskning har været præget af en kompetencedeling, der ikke har  

 været tilstrækkelig klar og entydig.
Der har været et mangelfuldt  

 kommunikations- og informationsniveau imellem de mange råd og udvalg, og det  

 har vist sig svært at placere et politisk ansvar for koordinering af de  

 forskningspolitiske initiativer.
Desuden har der været en for ringe  

 koordinering af rådgivningen mellem den offentlige- og den privatfinansierede  

 forskning, ligesom der er behov for at skabe en bedre forbindelse mellem  

 forskningsrådgivningssystemet og erhvervsfremmesystemet.
Det nye rådgivningssystem har til formål at etablere en entydig overordnet  

 forskningspolitisk rådgivning, at styrke den tværfaglige forskningsrådgivning  

 samt tage hensyn til, at der i mange ministerier er behov for en egen  

 forskningsrådgivningsfunktion.
I forhold til den gældende lov er det  

 hensigten gennem loven at inddrage de enkelte ministeriers  

 forskningsrådgivende organer i den samlede forskningsrådgivning.
Ved at  

 inddrage de offentlige forskningsudvalg forbedres samtidig  

 forskningsministerens muligheder for at skabe sammenhæng i den overordnede  

 forskningspolitik.
B.
De gældende regler De gældende regler for Forskningspolitisk Råd og forskningsråd er fastsat  

 i lov nr. 346 af 24. maj 1989. Ifølge loven oprettes Forskningspolitisk Råd  

 samt 6 forskningsråd inden for følgende områder: Naturvidenskab, jordbrugs-  

 og veterinærvidenskab, teknisk videnskab, samfundsvidenskab, humaniora og  

 sundhedsvidenskab.
Forskningspolitisk Råds opgaver er at rådgive Folketing og regering i  

 forskningspolitiske spørgsmål.
Rådet skal følge udviklingen inden for dansk  

 og international forskning samt udarbejde analyser og forslag, der kan indgå  

 i den politiske beslutningsproces.
Rådet skal endvidere udtale sig i  

 spørgsmål om forskningens overordnede tilrettelæggelse og koordinering samt  

 rådgive om forskningens nyttiggørelse for samfundet både i den private og  

 dens offentlige sektor.
Det er i loven fastsat, at Forskningspolitisk Råd  

 består af 9 medlemmer, der beskikkes i deres personlige egenskab.
Rådets  

 medlemmer skal være forskere eller forskningskyndige, og mindst halvdelen  

 skal være aktive forskere og repræsentere både forskning ved de højere  

 uddannelsesinstitutioner og sektorforskning og erhvervslivets forskning.
Til  

 Forskningspolitisk Råd knyttes endelig et repræsentantskab på mindst 20 og  

 højst 25 medlemmer, der skal dække bredere samfundsinteresser.
De 6 forskningsråds opgaver er at rådgive regering og Folketing om  

 væsentlige forskningsspørgsmål og at bistå Forskningspolitisk Råd med faglig  

 rådgivning af betydning for den overordnede forskningspolitik.  

 Forskningsrådene har endvidere til opgave at rådgive offentlige myndigheder  

 og institutioner, herunder navnlig om den offentlige støtte til forskningen,  

 udnyttelse af forskningsresultater og uddannelse af forskere.  

 Forskningsrådene skal ifølge loven støtte dansk forskning i henhold til  

 ansøgning samt fremme forskningsopgaver, som er af væsentlig betydning for  

 forskningen og samfundet i øvrigt.
Endelig skal forskningsrådene følge  

 udviklingen inden for dansk og international forskning samt Danmarks  

 deltagelse heri.
Det bestemmes i loven, at rådene konstituerer sig selv, og  

 at hvert forskningsråd består af 15 medlemmer, der alle beskikkes i deres  

 personlige egenskab.
Ved et forskningsråds sammensætning skal der sikres en  

 så bred faglig dækning og en så dybtgående faglig forskningskompetence som  

 mulig.
Medlemmerne skal helt overvejende være aktive forskere.
C.
Lovforslaget Den nye rådgivningstruktur er tredelt.
Danmarks Forskningsråd placeres som  

 det øverste niveau i det nye rådgivningssystem.
De statslige forskningsråd og  

 de offentlige forskningsudvalg placeres sideordnet og udgør tilsammen det  

 andet niveau, hvorfra Danmarks Forskningsråd gives mulighed for at indhente  

 rådgivning.
Lovforslaget omfatter alene strukturen for den statslige  

 forskningsrådgivning.
Det amtskommunale og kommunale niveau må inddrages  

 gennem decentrale samarbejdsmodeller på udvalgte områder.
 Udpegning af medlemmer til de forskningsrådgivende organer foregår i  

 medfør af loven om ligestilling ved besættelse af bestyrelsesposter i den  

 statslige forvaltning, jf. lov nr. 427 af 13. juni 1990.
Danmarks Forskningsråd Danmarks Forskningsråd skal erstatte det eksisterende Forskningspolitisk  

 Råd.
Danmarks Forskningsråds primære opgave bliver at rådgive  

 forskningsministeren om forskningens betydning for den danske  

 samfundsudvikling med henblik på en bedre koordinering og prioritering af de  

 samlede ressourcer til forskning.
Af hensyn til Folketinget og de øvrige  

 ministres mulighed for at skaffe sig rådgivning i forskningsanliggender, er  

 det i lovforslaget sikret, at disse kan gøre brug af Danmarks Forskningsråd.
Danmarks Forskningsråd skal i alle henseender have ansvar for den  

 overordnede koordinering af forskningsrådgivningen, herunder for rådgivning  

 af forskningsministeren om den nationale forskningsstrategi.
Danmarks  

 Forskningsråd skal rådgive om, hvordan forskningen kan styrkes, følge  

 udviklingen i dansk og international forskning og rådgive om større  

 forskningspolitiske initiativer.
Rådet skal have beføjelser til at indhente  

 og behandle de strategiplaner, der fremlægges af de statslige forskningsråd  

 og de offentlige forskningsudvalg.
 Danmarks Forskningsråd har ansvar for at fremme en kontinuerlig og  

 tværgående dialog og skal i denne forbindelse indbyde de statslige  

 forskningsråds formandskollegium og formændene for de offentlige  

 forskningsudvalg til to årlige møder med henblik på at koordinere  

 rådgivningen om dansk forskning, herunder samordne bidragene til den  

 nationale forskningsstrategi.
Danmarks Forskningsråd har som en hovedopgave at koordinere rådgivningen  

 om samspillet mellem den offentlige og den private forskningsindsats.
For at  

 sikre en bedre forbindelse mellem forskningsrådgivningen og rådgivningen om  

 erhvervspolitikken skal Danmarks forskningsråd indhente og drøfte  

 strategiplaner med Erhvervsudviklingsrådet og Rådet for Teknologisk Service.  

 I denne forbindelse skal Danmarks Forskningsråd indbyde formændene for disse  

 råd til de halvårlige møder med de statslige forskningsråds formandskollegium  

 og formændene for de offentlige forskningsudvalg.
Forskningsministeren drager omsorg for, at den årlige rapport om dansk  

 forskning, som Danmarks Forskningsråd fremlægger, behandles i regeringen.
Til  

 brug for en bredere samfundsmæssig vurdering og debat af Danmarks  

 Forskningsråd anbefalinger indkalder forskningsministeren som minimum 2 gange  

 årligt centrale interesseorganisationer, herunder arbejdsmarkedets  

 hovedorganisationer og repræsentanter for det amtskommunale og kommunale  

 niveau til drøftelser.
I forhold til den gældende lov fastholdes rådets antal til en formand og 8  

 medlemmer.
Dette giver rådet mulighed for på en gang at fungere effektivt og  

 smidigt og samtidig have tilstrækkelig faglig bredde.
For at sikre  

 koordineringen mellem Danmarks Forskningsråd og De statslige forskningsråd er  

 den til enhver tid siddende formand for de statslige forskningråds  

 formandskollegium født medlem af Danmarks Forskningråd.
Formand og de 7  

 øvrige medlemmer beskikkes af forskningsministeren efter samråd med relevante  

 ministre.
Forud for beskikkelsen indhentes forslag til rådsmedlemmer gennem  

 en offentlig indkaldelse.
De statslige forskningsråd De statslige forskningsråd primære opgave bliver at rådgive  

 forskningsministeren.
Det er samtidig vigtigt for udnyttelsen af de statslige  

 forskningsråds viden og indsigt, at forskningsrådenes samlede faglige  

 kompetence stilles til disposition for enhver minister.
Af hensyn til  

 Folketingets mulighed for at skaffe sig rådgivning i forskningsfaglige  

 anliggender, er det tillige i lovforslaget sikret, at Folketinget kan  

 indhente rådgivning fra de statslige forskningsråd.
De statslige forskningsråd er forpligtede til at levere rådgivning til  

 Danmarks Forskningsråd i relation til Danmarks Forskningsråds opgaver.
De  

 statslige forskningsråd kan efter aftale bistå de offentlige forskningsudvalg  

 og institutioner med faglig rådgivning inden for deres respektive område.  

 Endvidere får de statslige forskningsråd mulighed for at bistå private  

 institutioner med rådgivning om forskningsanliggender.
Formålet med at samle de nuværende 6 forskningsråd i 4 statslige  

 forskningsråd er at tilgodese forskningens øgede tværfaglige indhold og  

 ønsket om at iværksætte aktiviteter på tværs af faggrænser.
Den eksisterende  

 forskningsrådsstruktur afspejler i vid udstrækning den traditionelle  

 fagopdeling ved de højere uddannelsesinstitutioner.
De videnskabelige nybrud  

 sker i stigende omfang ved at kombinere tilgang, metode og teori fra  

 forskellige fagområder.
Det har skabt et behov for en ændring i  

 rådsstrukturen, således at færre råd får ansvaret for bredere fagområder.
 I en ny struktur med færre råd vil det tværgående samarbejde blive enklere  

 at gennemføre.
 Det er afgørende, at de statslige forskningsråds formandskollegium fortsat  

 har til opgave at koordinere det interne samarbejde på tværs af rådene og  

 ikke mindst det eksterne samarbejde med de offentlige forskningsudvalg.
De statslige forskningsråd spiller en væsentlig rolle i forhold til det  

 overordnede ønske om at sikre kvalitet og relevans i forskningsindsatsen og  

 de bedst mulige betingelser for, at forskningen gavner det danske samfund.  

 Der er inden for de seneste år sket en vis omlægning af forskningsrådenes  

 fondsfunktion, således at den i dag i større omfang bygger på  

 forskningsindsatser af længere varighed inden for strategisk prioriterede  

 forskningsområder.
Denne udvikling bør fortsat styrkes samtidig med, at der  

 lægges vægt på, at kvaliteten af den støttede forskning er af international  

 standard.
Der er især grund til at fremhæve betydningen af, at erhvervslivet  

 er inddraget på de områder, hvor det har muligheder for at udnytte  

 forskningens resultater.
Det er hensigten, at forskningsrådenes samarbejde med ministerierne skal  

 udbygges med henblik på at fremme udpegede strategiske forskningsområder med  

 store udnyttelsesmuligheder.
Der lægges vægt på at fremme en kontinuerlig  

 dialog mellem de statslige forskningsråd og de offentlige forskningsudvalg om  

 både den tværgående faglige rådgivning og om større strategiske  

 forskningsindsatser.
Samarbejdet mellem de statslige forskningsråd og de  

 offentlige forskningsudvalg er baseret på et ligeværdigt samarbejde med  

 udgangspunkt i rådenes og udvalgenes særlige kompetencer.
Hvert forskningsråd består af en formand og mindst 14 og højst 18  

 medlemmer, afhængigt af rådgivningsområdets faglige bredde.  

 Forskningsministeren beskikker medlemmerne af de statslige forskningsråd og  

 indhenter forud for beskikkelsen forslag til rådsmedlemmer gennem en  

 offentlig indkaldelse.
De statslige forskningsråd repræsenterer i kraft af  

 deres faglige sammensætning et unikt rådgivningsystem i national sammenhæng.  

 For at sikre den nødvendige faglige indsigt på alle væsentlige delområder i  

 de 4 nye forskningsråd er der fortsat mulighed for, at et råd kan etablere et  

 fagligt komitesystem.
Offentlige Forskningsudvalg Forskningsministeren har ansvar for at koordinere den offentlige  

 forskningsindsats, herunder for at samordne sektorforskningen og Danmarks  

 deltagelse i det internationale forskningssamarbejde.
Det er i denne  

 forbindelse afgørende, at den faglige kapacitet og ekspertise, der er  

 tilstede i de rådgivende forskningsudvalg, som mange ministerier har oprettet  

 inden for de seneste 10 år, bliver udnyttet og koordineret bedre.
De enkelte  

 ministres behov for forskningsrådgivning er forskellig og de eksisterende  

 udvalg har der for ikke nogen ensartet struktur, ligesom der er stor forskel  

 på, hvilken rolle udvalgene spiller i de enkelte ministerier og ikke mindst i  

 det samlede forskningsrådgivningssystem.
Efter loven opretter de enkelte ministre offentlige forskningsudvalg inden  

 for større og sammenhængende forskningsområder.
Formålet med at oprette  

 offentlige forskningsudvalg er at sikre fagministre selvstændig og  

 kvalificeret rådgivning inden for deres område, men samtidig forbedre  

 forskningsministerens mulighed for at skabe sammenhæng i den overordnede  

 forskningsrådgivning og -politik.
De offentlige forskningsudvalg har til  

 opgave at rådgive vedkommende minister om ministeriets sektorforskning og  

 strategiske forskningsplanlægning og om ministeriets deltagelse i  

 tværministerielle og internationale forskningsaktiviteter.
Vedkommende minister fastlægger i samråd med forskningsministeren  

 udvalgets faglige område og kommissorium.
Det er forskningsministerens ansvar  

 i denne forbindelse at sikre, at der ikke opbygges unødig parallelkompetence  

 i flere offentlige forskningsudvalg.
Det tilsigtes derfor, at vedkommende  

 minister forud for beskikkelsen af udvalgsmedlemmer i deres videnskablige  

 egenskab drøfter indstillingen af disse medlemmer med forskningsministeren.
 Det er hensigten at gøre de offentlige forskningsudvalg synlige i det  

 samlede rådgivningssystem og fremme en kontinuerlig dialog mellem disse og de  

 statslige forskningsråd om større strategiske forskningsindsatser.
Et offentligt forskningsudvalg består af en formand og mindst 8 og højst  

 18 medlemmer afhængig af rådgivningsområdets bredde.
Det er hensigten, at  

 sammensætningen af et offentligt forskningsudvalg skal sikre en repræsentativ  

 dækning inden for området, herunder i nødvendigt omfang erhvervs- og  

 samfundsmæssige samt ministeriel og institutionel indsigt inden for området.  

 Den nødvendige koordinering mellem et offentligt forskningsudvalg og det  

 respektive Statslige Forskningsråd sikres bl.a. ved at skabe  

 personsammenfald, således at mindst et medlem af det offentlige  

 forskningsudvalg skal vælges fra kredsen af de siddende medlemmer af de  

 statslige forskningsråd.
D.
Lovforslagets administrative og økonomiske konsekvenser Loven har ikke statsfinansielle konsekvenser.
I tilfælde af, at ministre ikke allerede har fulgt intentionerne i  

 sektorforskningsredegørelsen fra 1987 om at oprette forskningsrådgivende  

 udvalg, kan der påregnes mindre økonomiske konsekvenser for det pågældende  

 ministerium ved etablering af et offentligt forskningsudvalg med tilhørende  

 sekretariatsbetjening.
Det forudsættes imidlertid, at der alene er tale om en  

 intern tilpasning og reorganisering uden statsfinansielle konsekvenser.
E.
Andre konsekvenser Loven forventes ikke at få direkte erhvervsøkonomiske eller miljømæssige  

 konsekvenser.
Regeringen forventer, at etableringen af et mere effektivt og  

 sammenhængende forskningsrådgivningssystem på længere sigt både vil fremme  

 erhvervslivets konkurrenceevne og en bæredygtig samfundsudvikling.  

 Lovforslaget forventes ikke at få konsekvenser i forhold til reguleringen i  

 medfør af Danmarks medlemsskab af Den Europæiske Union.
Bemærkninger til de enkelte bestemmelser Til § 1 Det fremhæves, at behovet for koordinering er et af lovforslagets  

 hovedformål.
Den nye rådgivningsstruktur er tredelt for at tage hensyn til,  

 at der i mange ministerier er behov for en egen  

 forskningsrådgivningsfunktion.
Formålet med loven er at gøre denne tredelte  

 struktur synlig og sammenhængende, således at den samlede kapacitet i  

 forskningsrådgivningssystemet kan udnyttes bedst muligt, og således at  

 Folketinget og regeringen får en entydig overordnet forskningspolitisk  

 rådgivning.
 Ad stk. 2) Formålet med at oprette Danmarks Forskningsråd er at sikre  

 forskningsministeren, regering og Folketing kvalificeret rådgivning angående  

 alle overordnede aspekter vedrørende forskning.
Ad stk. 3) Formålet med at samle de nuværende 6 forskningsråd i 4  

 statslige forskningsråd er at tilgodese forskningens øgede tværfaglige  

 indhold og øgede behov for samarbejde mellem forskergrupper på tværs af  

 faggrænser.
De statslige forskningsråd skal tilsammen fortsat dække alle  

 forskningsområder.
Denne forpligtigelse gælder også over for nye  

 forskningsområder, som måtte opstå.
Det er hensigten med lovforslaget at  

 skabe et dynamisk rådgivningssystem.
Det påhviler forskningsrådenes  

 formandskollegium at drage omsorg for, at alle forskningsområder til enhver  

 tid er dækket af de statslige forskningsråd og at placere nye  

 forskningsområder inden for et af de fire forskningsråd.
Ad stk. 4) Formålet med at oprette offentlige forskningsudvalg er at sikre  

 ministre selvstændig og kvalificeret forskningsrådgivning inden for deres  

 områder.
De offentlige forskningsudvalg oprettes af en eller flere ministre i  

 fællesskab.
Vedkommende minister fastlægger i samråd med forskningsministeren  

 udvalgets faglige område og kommissorium.
Enhver minister har mulighed for at  

 trække på rådgivning fra de statslige forskningsråd.
I særdeleshed forventes  

 undervisningsministren at gøre brug af de statslige forskningsråd.
Der  

 forventes således ikke oprettet offentlige forskningsudvalg på alle  

 ministerområder.
Det er forskningsministerens ansvar at drage omsorg for, at  

 der ikke etableres utilsigtet parallelkompetence i det samlede  

 rådgivningssystem.
Ved at inddrage de offentlige forskningsudvalg i loven  

 forbedres forskningsministerens muligheder for at skabe sammenhæng i den  

 overordnede forskningsrådgivning og -politik.
Forskningsministeren har inden  

 for sit eget område mulighed for at oprette offentlige forskningsudvalg.
Til § 2 Danmarks Forskningsråd:
 Danmarks Forskningsråd erstatter Forskningspolitisk Råd og placeres som  

 det øverste niveau i det nye rådgivningssystem.
Ad stk. 1) Danmarks Forskningsråd overtager Forskningspolitisk Råds  

 nuværende opgaver.
Rådets rådgivning rettes til forskningsministeren, som  

 herefter har ansvaret for at rådgivningen videregives til regering og  

 Folketing.
For at sikre Folketinget og enhver minister mulighed for at  

 erhverve sig indsigt i forskningsanliggender, kan disse ved direkte  

 henvendelse indhente rådgivning fra Danmarks Forskningsråd.
Lovforslaget  

 sikrer iøvrigt rådets selvstændige og uafhængige status ved at fremhæve, at  

 rådgivningen kan ske på rådets eget initiativ, såvel som på anmodning fra  

 forskningsministeren eller andre ministre og Folketinget.
Ad stk. 2) Forskningsministeren har over for regering og Folketing ansvar  

 for at samordne og vurdere virkningen af den samlede offentlige  

 forskningsindsats.
Som led heri udvikler og opstiller forskningsministeren en  

 national forskningstrategi i tæt samarbejde med relevante ministre,  

 forskningsudførende institutioner mv.
Danmarks Forskningsråd har til opgave  

 at rådgive forskningsministeren i forbindelse med dette arbejde.
Danmarks  

 Forskningsråd skal som led i denne funktion have mulighed for og beføjelser  

 til at indhente og behandle råd og strategiplaner fra de statslige  

 forskningsråd og de offentlige forskningsudvalg.
Danmarks Forskningsråd har endvidere til opgave at rådgive  

 forskningsministeren om større offentlige bevillinger og prioriteringer inden  

 for dansk forskning samt om de generelle rammebetingelser i forbindelse med  

 både den offentlige og den private forskningsindsats.
Danmarks Forskningsråds  

 rådgivning om bevillinger og prioriteringer inden for dansk forskning svarer  

 til bestemmelsen i den tidligere lov om Forskningsspolitisk Råd og  

 forskningsrådene, jf. lov nr. 346 af 24. maj 1989.
Danmark udfører mindre end 1% af den samlede forskning på verdensbasis.  

 Derfor har dansk deltagelse i internationalt forskningssamarbejde helt  

 afgørende betydning både for dansk forskning og for mulighederne for at  

 udnytte nye forskningsresultater i det danske samfunds- og erhvervsliv.  

 Forskningsministeren har ansvaret for at koordinere Danmarks deltagelse i det  

 internationale forskningssamarbejde og har som led heri behov for rådgivning  

 om Danmarks rolle og deltagelse i dette.
Formålet er at sikre, at Danmarks  

 Forskningsråds rådgivning inddrages på et meget tidligt tidspunkt i  

 forbindelse med beslutninger om igangsætning af større forskningsinitiativer  

 og Danmarks deltagelse i større internationale forskningsaktiviteter .
Ad stk. 3) Danmarks Forskningsråd har ansvar for den overordnede  

 koordinering af rådgivning om dansk forskning og dansk forsknings  

 rammebetingelser.
Denne rådgivning skal Danmarks Forskningsråd have mulighed  

 for at kunne basere på bidrag fra de nævnte parter.
Danmarks Forskningsråd  

 indbyder Erhvervsudviklingsrådets formand, formanden for Rådet for  

 Teknologisk service, formændene for de statslige forskningsråd og formændene  

 for de offentlige forskningsudvalg til halvårlige møder som led i rådets  

 rådgivning om dansk forskning, herunder med henblik på samordning af  

 bidragene til den nationale forskningsstrategi.
Rådgivningen om samspillet  

 mellem den offentlige forskning og den private forskningsindsats fremhæves  

 ved, at det af lovforslaget fremgår, at Erhvervsudviklingsrådet og Rådet for  

 Teknologisk Service bistår Danmarks Forskningsråd på dette område.
Det er  

 tilsvarende naturligt, at Danmarks Forskningsråd bistår  

 Erhvervsudviklingsrådet og Rådet for Teknologisk Service med rådgivning om  

 forskningens rolle for erhvervsudviklingen.
Ad stk. 4) Lovforslaget fremhæver, at en af Danmarks Forskningsråds  

 centrale opgaver er at følge forskningens kvalitet.
Det præciseres, at  

 Danmarks Forskningsråd har et selvstændigt ansvar for at skaffe sig den  

 hertil nødvendige viden om dansk og international forskning.
Dansk forskning  

 skal kvalitetsmæssigt være på internationalt niveau, og dette aspekt skal  

 indgå i Danmarks Forskningsråds rådgivning.
Ad stk. 5) Evaluering af forskning er blevet en stadig mere indarbejdet  

 praksis.
Det gælder ikke mindst undervejs og ved afslutning af større  

 offentlige forskningsprogrammer.
Indsamling og behandling af  

 evalueringsresultater er et led i en dynamisk udvikling af incitamenter til  

 at fremme opstillede forskningspolitiske mål og danner baggrund for en  

 vurdering af forskningens kvalitet og relevans.
Danmarks Forskningsråd  

 pålægges et ansvar for at inddrage evalueringernes resultater i sin  

 rådgivning.
Ad stk. 6) Danmarks Forskningsråd udarbejder og fremlægger en årlig  

 rapport med rådets vurderinger.
Lovforslaget fremhæver, at Danmarks  

 Forskningsråd i sin årlige rapport ud over at vurdere dansk forskning  

 generelt, herunder om dansk forskning holder et internationalt niveau, skal  

 lægge særlig vægt på at vurdere forskningens nyttiggørelse både i den private  

 og den offentlige sektor.
Til § 3 Ad stk. 1) I forhold til den gældende lov sker der ingen ændringer i  

 rådets samlede medlemstal.
 Ad stk. 2) Den nødvendige koordinering mellem Danmarks Forskningsråd og de  

 statslige forskningsråd sikres bl.a. ved at skabe dette personsammenfald.
Ad stk. 3) Som i den gældende lov fremhæves det, at Danmarks Forskningsråd  

 i sin kreds har medlemmer hentet fra alle hovedsektorer.
Princippet om, at  

 mindst halvdelen af rådets medlemmer skal være forskere, fastholdes.
Ad stk. 4) Forskningsministeren har ansvaret for, at rådet får en  

 sammensætning, der sætter det i stand til at rådgive inden for alle større  

 forskningsområder.
Forskningsministeren rådfører sig om beskikkelsen af  

 medlemmer med relevante ministre.
Den nuværende praksis med at indhente  

 forslag til rådsmedlemmer gennem offentlig indkaldelse fastholdes.
I forhold  

 til den gældende lov fastholdes reglen om, at medlemmer beskikkes for tre år  

 og kan genbeskikkes engang.
Dette gælder ikke det i stk. 2 omhandlede medlem.
 Ad stk. 5) Bestemmelsen er indholdsmæssigt den samme som i den gældende  

 lov.
Ad stk. 6) Forudsætningen for, at Danmark Forskningsråd kan opfylde sine  

 opgaver, er, at det betjenes af et sekretariat med adgang til tilstrækkelig  

 kapacitet.
Dette opnås ved at placere sekretariatet i Forskningsministeriets  

 regi.
Herved åbnes samtidig efter aftale adgang til et sekretariatssamarbejde  

 med fagministerierne, idet det forventes, at Forskningsministeriet inddrager  

 andre relevante ministerier i sekretariatsbetjeningen.
Dette indebærer, at  

 Forskningsministeriet har det administrative ansvar for sekretariatet, men at  

 sekretariatet i den daglige praksis refererer til formanden for Danmarks  

 Forskningsråd.
Til § 4 De statslige forskningsråd erstatter forskningsrådene og har inden for  

 deres område ansvar for faglig forskningsrådgivning.
Ad stk. 1) Loven sikrer rådenes selvstændige og uafhængige status ved at  

 fremhæve, at de statslige forskningsråd har mulighed for at rådgive på eget  

 initiativ.
Loven placerer forskningsministeren som den minister, hvortil de  

 statslige forskningsråd skal rette denne rådgivning.
Men de statslige  

 forskningsråd repræsenterer i kraft af deres faglige sammensætning et så  

 unikt rådgivningsystem i national sammenhæng, at også Folketinget og enhver  

 minister skal kunne gøre direkte brug af de statslige forskningsråds faglige  

 kapacitet.
Ad stk. 2) De statslige forskningsråd spiller gennem deres rådgivning af  

 forskningsministeren, regering og Folketing en væsentlig rolle for  

 opfyldelsen af det overordnede ønske om at sikre kvalitet og relevans i den  

 offentlige forskningsindsats og derigennem de bedst mulige betingelser for,  

 at forskningen gavner det danske samfund.
Fremtidige forskningspolitiske  

 initiativer bør have et mere præcist sigte i retning af at styrke  

 forskningens vilkår i forhold til de overordnede samfundsmæssige mål og  

 prioriteringer.
Forskningsministeren har ansvaret for at lægge disse  

 strategiske overvejelser til grund for forskningspolitiske beslutninger inden  

 for den offentlige forskning.
Det fremhæves, at de statslige forskningsråd  

 har et ansvar for på baggrund af deres faglige kompetence at medvirke ved  

 påpegning af problemstillinger og indsatsområder og for at anvise mulige  

 løsninger til afhjælpning af konstaterede problemer samt for at fremme  

 kvalitet og relevans i dansk forskning.
Dette gælder bl.a. vedrørende  

 forskeruddannelse.
Dansk deltagelse i internationalt forskningssamarbejde har helt afgørende  

 betydning for opretholdelse og fremme af kvalitet i dansk forskning og for  

 mulighederne for at udnytte nye forskningsresultater i det danske samfunds-  

 og erhvervsliv.
Forskningsministeren har ansvaret for at koordinere Danmarks  

 deltagelse i det internationale forskningssamarbejde og har som led heri  

 behov for faglig rådgivning om Danmarks rolle og deltagelse i dette.
Formålet  

 er at sikre, at de statslige forskningsråds faglige rådgivning inddrages på  

 et meget tidligt tidspunkt i forbindelse med beslutninger om igangsætning af  

 større forskningsinitiativer og Danmarks deltagelse i større internationale  

 forskningsaktiviteter.
Den offentlige forskningsindsats skal ikke betragtes og behandles  

 isoleret.
Det er et vigtigt politisk mål at skabe større sammenhæng mellem  

 den offentlige og den private forskningsindsats og at sikre, at formidlingen  

 og udnyttelsen af forskningsresultater øges også i erhvervslivet.
Det  

 omfatter både forskningsresultater, der er resultatet af en dansk  

 forskningsindsats, og forskningsresultater hentet hjem fra udlandet af  

 offentligt ansatte forskere.
Derfor genspejler lovforslaget, at mulighederne  

 for at skabe sammenhæng mellem den offentlige og den private  

 forskningsindsats er et centralt aspekt for det danske samfund, og det  

 fremhæves ved beskrivelsen af de statslige forskningsråds faglige rådgivning.
Ad stk. 3) Det fremhæves, at de statslige forskningsråd på eget initiativ  

 skal følge udviklingen for at kunne yde forskningsministeren kompetent  

 rådgivning.
Dette ansvar påhviler også de statslige forskningsråd i sager om  

 internationale forskningsanliggender.
Evaluering af forskningens kvalitet og  

 relevans f.eks. gennem anvendelse af internationale ekspertpaneler er en  

 stadig mere hyppig indarbejdet praksis.
Sådanne evalueringer giver ud over en  

 øjeblikkelig vurdering af forskningens kvalitet ofte også en række  

 anvisninger og anbefalinger til fremme af forskningens kvalitet, relevans,  

 formidling og udnyttelse.
De statslige forskningsråd får et ansvar for at  

 tage stilling til og inddrage de i evalueringerne afgivne vurderinger og  

 anbefalinger i deres rådgivning, ligesom de statslige forskningsråd på eget  

 initiativ kan gennemføre forskningsevalueringer.
Til § 5 Danmarks Forskningsråd har ansvar for den overordnede koordinering af  

 rådgivning om dansk forskning og dansk forsknings rammebetingelser.
Denne  

 rådgivning skal Danmarks Forskningsråd have mulighed for at kunne basere på  

 bidrag fra de statslige forskningsråd.
De statslige forskningsråds  

 udarbejdelse og fremlæggelse af strategiplaner er et vigtigt element i de  

 statslige forskningsråds rådgivning af Danmarks Forskningsråd.
Det er  

 nødvendigt, at de statslige forskningsråd i en dialog med Danmarks  

 Forskningsråd fastlægger principper for disse strategiplaners opbygning og  

 fremlæggelse, således at Danmarks Forskningsråd får mulighed for at levere en  

 koordineret rådgivning til forskningsministeren i forbindelse med  

 udarbejdelse og revision af den nationale forskningsstrategi.
Til § 6 Det er vigtigt, at de statslige forskningsråd etablerer det brede  

 samarbejde inden for deres faglige område.
Derfor skal de statslige  

 forskningsråd kunne rådgive alle relevante parter i dansk forskning.
De  

 statslige forskningsråds udarbejdelse og fremlæggelse af strategiplaner og  

 den dermed forbundne proces tjener til at øge gennemsigtigheden i dansk  

 forsknings planlægning og medvirker derved til at fremme det gensidige  

 samarbejde.
Samarbejdet og dialogen om udarbejdelsen af strategiplaner med de  

 offentlige forskningsudvalg skal særligt fremhæves i denne sammenhæng,  

 ligesom ønsket om en dialog mellem de statslige forskningsråd og de  

 offentlige forskningsudførende institutioner, herunder universiteterne, tager  

 sit udgangspunkt i, at institutionerne har et selvstændigt ansvar for egen  

 strategiplanlægning.
Til § 7 Det fremhæves, at de statslige forskningsråd også har en rådgivningsopgave  

 over for de private institutioner, jf. den gældende lovs § 5, stk. 3.
Til § 8 Ad stk. 1) De statslige forskningsråd overtager og viderefører  

 forskningsrådenes fondsfunktion og skal fortsat spille en aktiv rolle ved  

 udmøntning af forskningsprogrammer.
Ud fra et ønske om at udnytte den samlede  

 kapacitet i rådgivningssystemet indgår de statslige forskningsråd og de  

 offentlige forskningsudvalg i et gensidigt samarbejde om at behandle  

 ansøgninger og fordele bevillinger inden for tværministerielle  

 forskningsprogrammer.
Ved udbud af forskningsprogrammer påhviler det de  

 statslige forskningsråd at sikre, at der er fuldstændig åbenhed om de  

 kriterier, der ligges til grund ved bevillingstildelingen.
Det skal desuden  

 være muligt som hidtil at udnytte den faglige forskningskompetence i de  

 statslige forskningsråd som grundlag for fordeling af andre (ministeriers  

 eller institutioners) forskningsprogrammer.
Ad stk. 2) I forhold til den gældende lovs § 5, stk. 4, er  

 initiativfunktionen placeret først for at understrege, at dette er en meget  

 væsentlig opgave for de statslige forskningsråd.
Der er inden for de seneste  

 år sket en vis omlægning af forskningsrådenes fondsfunktion, således at den i  

 dag i større omfang bygger på forskningsindsatser af længere varighed inden  

 for strategisk prioriterede forskningsområder.
Denne udvikling bør fortsat  

 styrkes samtidig med, at der lægges vægt på, at kvaliteten af den støttede  

 forskning er af international standard.
Der er især grund til at fremhæve  

 betydningen af, at erhvervslivet er inddraget på de områder, hvor det har  

 muligheder for at udnytte forskningens resultater.
Det er hensigten, at de statslige forskningsråds samarbejde med  

 fagministerierne skal udbygges med henblik på at fremme udpegede strategiske  

 forskningsområder med store udnyttelsesmuligheder.
Der lægges vægt på en  

 kontinuerlig dialog mellem de statslige forskningsråd og de offentlige  

 forskningsudvalg om både den tværgående faglige rådgivning og om større  

 strategiske forskningsindsatser.
Ad stk. 3) De statslige forskningsråd spiller en væsentlig rolle i forhold  

 til det overordnede ønske om at sikre kvalitet og relevans i  

 forskningsindsatsen.
Det påhviler tillige de statslige forskningsråd at opnå  

 de bedst mulige betingelser for, at forskningsresultater formidles til  

 anvendelse i det danske samfund.
Det understreges, at de statslige  

 forskningsråd som led heri har et ansvar for at medvirke til at sikre  

 sammenhæng og øge samarbejdet mellem den offentlige og den private  

 forskningsindsats.
Disse aspekter ønskes også afspejlet i de statslige  

 forskningsråds bevillingspolitik.
De statslige forskningsråd skal i vid  

 udstrækning uddele midler i konkurrence og på baggrund af ansøgninger.
Det  

 skal fortsat været muligt at ansøge de statslige forskningsråd om støtte til  

 forskningsprojekter også uden for de af rådene særligt fremhævede  

 indsatsområder.
 Ad stk. 4) Ved siden af forvaltningslovens og offentlighedslovens regler  

 kan der være behov for at fastsætte nærmere regler som f.eks. fastsættelse af  

 ansøgningsfrist mv.
Til § 9 Ad stk. 1) I forhold til den gældende lov åbnes der mulighed for at udvide  

 antallet af medlemmer i de enkelte råd fra 15 op til 19 medlemmer.  

 Begrundelsen er, at de kommende råd skal dække bredere forskningsområder.
 Ad stk. 2) Bestemmelsen er indholdsmæssigt den samme som den gældende lovs  

 § 6, stk. 3.
Ad stk. 3) Forud for beskikkelsen af nye medlemmer indhenter  

 forskningsministeren en indstilling fra det respektive statslige  

 forskningsråd.
Forskningsministeren rådfører sig med relevante ministre om  

 beskikkelsen af medlemmerne.
I forhold til den gældende lov sikres en højere  

 grad af kontinuitet i et råds arbejde ved, at første beskikkelsesperiode for  

 et medlem fastsættes til fire år mod tidligere tre.
Den samlede maksimale  

 funktionsperiode for et medlem fastholdes uændret til seks år.
Den nuværende  

 praksis med at indhente forslag til rådsmedlemmer gennem offentlig  

 indkaldelse fastholdes.
Ad stk. 5) De statslige forskningsråds uafhængighed bevares ved, at de  

 fortsat konstituerer sig selv, herunder vælger formand og eventuelt  

 formandskab.
Valg af formand gælder for et år ad gangen med mulighed for  

 genvalg.
Rådene kan desuden vælge at oprette kommissioner permanent eller på  

 ad hoc basis.
Der kan også etableres kommissioner til at varetage samarbejdet  

 med relevante parter, herunder de offentlige forskningsudvalg.
Rådenes  

 beslutningskompetence kan dog ikke uddelegeres.
Bestemmelsen vedrørende  

 forretningsorden svarer indholdsmæssigt til den gældende lovs § 6, stk. 4.
Til § 10 Formålet med at lade lovforslaget omfatte et formaliseret samarbejde  

 mellem de statslige forskningsråd i skikkelse af et formandskollegium er at  

 tilgodese samarbejde på tværs af rådene.
Ad stk. 1) Formandskollegiet gøres så smalt som muligt for at understrege  

 kollegiets koordinerende funktion.
Det er tanken, at kollegiet skal nedsætte  

 udvalg på tværs af de statslige forskningsråd på permanent basis eller på ad  

 hoc basis til behandling af større tværgående anliggender.
Ad stk. 2) Det forudsættes, at der i formandskollegiet aftales de  

 nødvendige grænsedragninger mellem de 4 råd.
Formandskollegiet har ansvar for  

 koordinering af rådenes opgaver med at fordele bevillinger inden for  

 forskningsprogrammer samt for udarbejdelse og fremlæggelse af strategiplaner  

 for tværgående aktiviteter.
 Ad stk. 3) Forskningsrådenes formandskollegiums uafhængighed er sikret  

 ved, at kollegiet selv vælger sin formand.
Til § 11 Bestemmelsen svarer til den gældende lovs § 7. Der vil være mulighed for  

 at frikøbe og/eller honorere formandskab og medlemmer.
Til § 12 Efter lovforslaget opretter øvrige ministre offentlige forskningsudvalg  

 inden for større og sammenhængende områder.
Den enkelte minister kan vælge at  

 oprette flere offentlige forskningsudvalg.
 Ad stk. 1) I tilfælde af, at flere ministre i fællesskab opretter et  

 offentligt forskningsudvalg, rettes rådgivningen mod alle disse ministre.
Ad stk. 2) Formålet med at oprette offentlige forskningsudvalg er at sikre  

 ministre selvstændig og kvalificeret rådgivning inden for deres område.
De  

 offentlige forskningsudvalg har til opgave at rådgive vedkommende minister i  

 alle for ministeriet betydende forskningsanliggender.
Ministeriets egen  

 sektorforskning og dertil knyttede forskningsudførende institutioner har en  

 central plads.
Det tværministerielle samarbejde tillægges samtidig stigende  

 betydning, ikke mindst formuleret gennem den tværministerielle deltagelse i  

 større offentlige forskningsprogrammer.
Desuden får det internationale  

 forskningssamarbejde en stadig stigende betydning for alle ministerier.
Det  

 stiller krav til koordinering og strategisk planlægning af  

 forskningsindsatsen i og for det enkelte ministerium.
Det er vigtigt, at  

 vedkommende ministre som led heri kan betjene sig af en selvstændig og  

 kvalificeret overordnet rådgivning til supplement af den faglige ekspertise,  

 der er opbygget i ministeriet og på dets sektorforskningsinstitutioner.  

 Fagministeren kan beslutte at stille udvalgets faglige kapacitet til rådighed  

 for ministeriets sektorforskningsinstitutioner ved deres udarbejdelse af  

 strategiplaner.
Ad stk. 3) Det fremhæves, at et offentligt forskningsudvalg på eget  

 initiativ skal følge udviklingen for at kunne yde sin minister kompetent  

 rådgivning.
Dette ansvar påhviler også i sager om internationale  

 forskningsanliggender.
Evaluering af forskningens kvalitet, relevans og  

 formidling f.eks. gennem anvendelse af ekspertpaneler er en stadig mere  

 hyppig indarbejdet praksis.
Sådanne evalueringer giver en øjeblikkelig  

 vurdering af forskningsindsatsen og ofte også en række anvisninger og  

 anbefalinger til fremme af pågældende forsknings kvalitet, relevans,  

 formidling og udnyttelse.
Et offentligt forskningsudvalg får et ansvar for at  

 tage stilling til og inddrage de i evalueringerne afgivne vurderinger og  

 anbefalinger i sin rådgivning.
Til § 13 Danmarks Forskningsråd har ansvar for den overordnede koordinering af  

 rådgivning om dansk forskning og dansk forsknings rammebetingelser.
Denne  

 rådgivning skal Danmarks Forskningsråd have mulighed for at kunne basere på  

 bidrag fra offentlige forskningsudvalg.
Offentlige forskningsudvalgs  

 udarbejdelse og fremlæggelse af strategiplaner er et vigtigt element i  

 forskningsudvalgenes rådgivning til Danmarks Forskningsråd.
Det er  

 nødvendigt, at de offentlige forskningsudvalg i en dialog med Danmarks  

 Forskningsråd fastlægger principper for disse strategiplaners opbygning og  

 fremlæggelse, således at Danmarks Forskningsråd får mulighed for at levere en  

 koordineret rådgivning til forskningsministeren i forbindelse med  

 udarbejdelse og revision af den nationale forskningsstrategi.
Til § 14 Der er et ønske om at udnytte den samlede kapacitet i rådgivningssystemet.  

 Derfor kan de statslige forskningsråd og de offentlige forskningsudvalg, i  

 det omfang det er fagligt relevant, inddrage hinanden i et gensidigt  

 samarbejde om formulering og gennemførsel af offentlige forskningsprogrammer,  

 herunder behandling af ansøgninger, fordeling af bevillinger og formidling af  

 resultater inden for offentlige forskningsprogrammer.
Der sigtes med denne  

 bestemmelse især mod tværministerielle forskningsprogrammer.
Til § 15 Det skal være muligt at tildele offentlige forskningsudvalg  

 bevillingskompetence eller på anden måde inddrage disse i behandlingen af  

 ansøgninger.
Det gælder både for ministeriets egne forskningsbevillinger og  

 ved ministeriets deltagelse i tværministerielle programmer.
Til § 16 De offentlige forskningsudvalg tildeles en vigtig rolle i forhold til det  

 overordnede ønske om at sikre kvalitet og relevans i forskningsindsatsen.
Til § 17 Ad stk. 1) Det er hensigten, at sammensætningen af et offentligt  

 forskningsudvalg skal sikre en repræsentativ dækning inden for området.  

 Formålet er at skabe fleksibilitet ved, at udvalgets antal af medlemmer kan  

 variere fra 9 til 19 afhængigt af rådgivningsområdets bredde.
Ad stk. 2) Et udvalgs sammmensætning skal sikre den bredest mulige  

 kompetence inden for området.
Sammensætningen af de enkelte udvalg med hensyn  

 til forskningsfaglighed samt erhvervs- og samfundsmæssig, ministeriel og  

 institutionel indsigt vil naturligt være forskelligt afhængigt af de enkelte  

 ministres behov for rådgivning.
Bestemmelsen har ikke til hensigt at ændre på  

 denne balance.
Ad stk. 3) Den nødvendige koordinering mellem et offentligt  

 forskningsudvalg og det respektive statslige forskningsråd sikres bl.a. ved  

 at skabe personsammenfald, således at mindst et medlem af det offentlige  

 forskningsudvalgs skal vælges fra kredsen af de siddende medlemmer af de  

 statslige forskningsråd.
Det pågældende medlem beskikkes efter indhentning af  

 forslag fra de statslige forskningsråd.
På grund af mulige forskelle i  

 beskikkelsesperioder, kan der opstå kortere perioder, hvor kravet om  

 personsammenfald ikke kan opfyldes.
Ad stk. 4) Vedkommende minister udpeger formanden for ministeriets  

 offentlige forskningsudvalg.
For at sikre, at medlemmer, der udpeges i deres  

 videnskabelige egenskab, har en anerkendt postion i den danske  

 forskningsverden, tilsigter bestemmelsen, at udpegningen af disse medlemmer  

 forudgående drøftes med forskningsministeren.
I tilfælde af, at flere  

 ministre i fællesskab opretter et offentligt forskningsudvalg, beskikker  

 disse i fællesskab formand og øvrige medlemmer.
Loven skelner med hensyn til  

 beskikkelsesperiode ikke mellem de statslige forskningsråd og de offentlige  

 forskningsudvalg, dvs. at et offentligt forskningsudvalgs formand og  

 medlemmer beskikkes for en periode af fire år og kan genbeskikkes i to år.  

 Der kan dog for genbeskikkelsen af medlemmer af de offentlige  

 forskningsudvalg i særlige tilfælde gives dispensation i op til fire år.
 Ad stk. 5) Bestemmelsen er parallel til, hvad der gælder for de statslige  

 forskningsråd, jf. § 9, stk. 5.
Ad stk. 6) Forudsætningen for at et offentligt forskningsudvalg kan  

 opfylde sine opgaver er, at det betjenes af et sekretariat, der har adgang  

 til ministeriets samlede kapacitet.
I tilfælde af, at flere ministre i  

 fællesskab har oprettet et offentligt forskningsudvalg, sekretariatbetjenes  

 udvalget normalt af det ministerium, som hovedparten af udvalgets rådgivning  

 henvender sig til.
Sekretariatets opgaver forventes i sådanne tilfælde løst i  

 samarbejde med de andre involverede ministerier.
Den nærmere organisatoriske  

 ramme for sekretariatsbetjeningen kan frit fastlægges af den enkelte  

 minister/de enkelte ministre.
Til § 18 I tilfælde af, at flere ministre i fællesskab har oprettet et offentligt  

 forskningsudvalg, er det den minister, som hovedparten af udvalgets  

 rådgivning henvender sig til, der er ansvarlig for at fastsætte reglerne for  

 forskningsudvalgenes virksomhed.
Den enkelte minister har ansvaret for at  

 fastsætte regler for regnskabsaflæggelse i henhold til reglerne om  

 ministeransvar for de midler, den pågældende minister stiller til disposition  

 for udvalget.
Bestemmelsen svarer til, hvad der gælder for de statslige  

 forskningsråd, jf. § 11.
Til § 21 Som en konsekvens af ophævelsen af lov om Forskningspolitisk Råd og  

 forskningsråd nedlægges Forskningspolitisk Råds repræsentantskab.
For at  

 opretholde den bredere samfundsmæssige vurdering og debat, der hidtil har  

 fundet sted i repræsentantskabet, vil forskningsministeren i stedet mindst to  

 gange årligt indkalde de centrale interesseorganisationer, herunder  

 arbejdsmarkedets hovedorganisationer, og repræsentanter for det amtskommunale  

 og kommunale niveau til drøftelser af Danmarks Forskningsråds anbefalinger  

 mv.
Efter 2. behandling den 22. februar 1996 § 1. Til fremme og koordinering af dansk forskning oprettes  

 Danmarks Forskningsråd og et antal offentlige forskningsudvalg.
 Stk. 2. Forskningsministeren opretter Danmarks Forskningsråd.
 Stk. 3. Øvrige ministre opretter offentlige forskningsudvalg i  

 samråd med forskningsministeren.
Danmarks Forskningsråd § 2. Danmarks Forskningsråd rådgiver forskningsministeren.  

 Rådgivningen sker efter anmodning eller på eget initiativ.
Folketinget og  

 enhver minister kan indhente rådgivning fra Danmarks Forskningsråd.
 Stk. 2. Opgaverne omfatter overordnet rådgivning om dansk og  

 international forskning, herunder om:
 1) Den nationale forskningsstrategi.
 2) Forskningsbevillinger.
 3) Rammebetingelser for forskning.
 4) Danmarks rolle i det internationale forskningssamarbejde.
 5) Større nationale og internationale forskningsinitiativer.
Stk. 3. Som led i rådgivningen indhenter Danmarks Forskningsråd  

 udtalelser fra forskningsrådene, de offentlige forskningsudvalg samt  

 Erhvervsudviklingsrådet og Rådet for Teknologisk Service og relevante  

 institutioner og organisationer.
Danmarks Forskningsråd koordinerer denne  

 rådgivning.
Stk. 4. Som led i rådgivningen følger Danmarks Forskningsråd  

 udviklingen inden for dansk og international forskning.
Danmarks  

 Forskningsråd vurderer løbende, om kvaliteten i dansk forskning er på et  

 internationalt niveau.
 Stk. 5. Som led i rådgivningen inddrager Danmarks Forskningsråd  

 evalueringsresultater om forskningens rammer og vilkår, herunder evalueringer  

 af større offentlige forskningsprogrammer.
 Stk. 6. Danmarks Forskningsråd fremlægger en årlig rapport om  

 dansk forskning, der indeholder rådets vurdering af dansk forsknings  

 generelle udvikling, kvalitet og samfundsmæssige relevans.
 § 3. Danmarks Forskningsråd består af en formand og 8 medlemmer.
 Stk. 2. Formændene for forskningsrådene vælger af deres midte et  

 medlem af Danmarks Forskningsråd.
Stk. 3. Danmarks Forskningsråds medlemmer skal være forskere eller  

 forskningskyndige, der tilsammen repræsenterer indsigt i forskning ved de  

 højere uddannelsesinstitutioner, ved sektorforskningsinstitutioner og i  

 erhvervslivet.
Mindst halvdelen af medlemmerne skal være forskere.
Stk. 4. Forskningsministeren beskikker formanden og de 7 medlemmer  

 i deres personlige egenskab.
Rådets formand og de 7 medlemmer beskikkes for  

 en periode af 3 år og kan genbeskikkes i 3 år.
 Stk. 5. Rådets forretningsorden skal godkendes af  

 forskningsministeren.
 Stk. 6. Sekretariatsbetjeningen af Danmarks Forskningsråd  

 varetages af Forskningsministeriet.
 § 4. Forskningsministeren fastsætter nærmere regler om Danmarks  

 Forskningsråds virksomhed og regnskabsaflæggelse.
Offentlige forskningsudvalg § 5. De offentlige forskningsudvalg rådgiver den minister, der har  

 nedsat udvalget.
Rådgivningen sker efter anmodning eller på eget initiativ.
 Stk. 2. Dette omfatter rådgivning om:
 1) Ministeriets sektorforskning, herunder dens kvalitet samt dens  

 erhvervs- og samfundsmæssige relevans.
 2) Ministeriets øvrige deltagelse i og finansiering af forskning.
 3) Ministeriets deltagelse i internationalt forskningssamarbejde.
 4) Ministeriets strategiske forskningsplanlægning.
 Stk. 3. Som led i rådgivningen følger udvalget udviklingen inden  

 for dansk og international forskning og inddrager herunder  

 evalueringsresultater.
 § 6. De offentlige forskningsudvalg rådgiver efter anmodning  

 Danmarks Forskningsråd om anliggender i relation til Danmarks Forskningsråds  

 opgaver, jf. § 2, stk. 1 og 2.
 § 7. De offentlige forskningsudvalg kan udforme og gennemføre  

 forskningsprogrammer i samarbejde med de statslige forskningsråd.
 § 8. De offentlige forskningsudvalg støtter forskning, i det  

 omfang de tildeles bevillingskompetence.
 § 9. De offentlige forskningsudvalg har ved deltagelse i  

 forskningsprogrammer og anden bevillingsfunktion til opgave at medvirke til  

 fremme af formidling og udnyttelse af forskningsresultater.
 § 10. De offentlige forskningsudvalg består af en formand og  

 mindst 8 og højst 18 medlemmer.
 Stk. 2. Et offentligt forskningsudvalgs medlemmer skal  

 repræsentere forskningsfaglig indsigt samt i nødvendigt omfang erhvervs- og  

 samfundsmæssig, ministeriel og institutionel indsigt inden for området.
 Stk. 3. Mindst et medlem af det offentlige forskningsudvalg skal  

 normalt vælges fra kredsen af de til enhver tid siddende medlemmer af  

 forskningsrådene.
Stk. 4. Formand og medlemmer af offentlige forskningsudvalg  

 beskikkes af vedkommende minister.
De medlemmer, der udpeges i deres  

 videnskabelige egenskab, beskikkes efter forudgående drøftelser med  

 forskningsministeren.
Udvalgets formand og medlemmer beskikkes for en periode  

 af 4 år med mulighed for genbeskikkelse i 2 år.
I særlige tilfælde kan den  

 pågældende minister forlænge den maksimale periode.
 Stk. 5. Et offentligt forskningsudvalgs forretningsorden skal  

 godkendes af vedkommende minister.
 Stk. 6. Sekretariatsbetjeningen for et offentligt forskningsudvalg  

 varetages af vedkommende ministerium.
 § 11. Vedkommende minister fastsætter nærmere regler om et  

 offentligt forskningsudvalgs virksomhed og regnskabsaflæggelse.
Overgangsbestemmelser § 12. Forskningsministeren kan fastsætte regler for Danmarks  

 Forskningsråd vedrørende beskikkelsesperiodernes længde i forbindelse med  

 gennemførelsen af loven.
 § 13. Den enkelte minister kan fastsætte regler for de  

 eksisterende forskningsudvalg vedrørende beskikkelsesperiodernes længde i  

 forbindelse med omdannelsen af disse til offentlige forskningsudvalg efter  

 denne lov.
 § 14. Danmarks Forskningsråd afgiver senest den 1. oktober 1996  

 indstilling til forskningsministeren om en fremtidig struktur for og  

 organisering af forskningsrådene.
Ikrafttræden § 15. Loven træder i kraft dagen efter bekendtgørelsen i  

 Lovtidende.
 Stk. 2. I lov nr. 346 af 24. maj 1989 om Forskningspolitisk Råd og  

 forskningsråd foretages følgende ændringer:
 1. Titlen affattes således:
 »Lov om forskningsråd«.
 2. I § 1, stk. 1, udgår ordene »Forskningspolitisk Råd  

 og«.
 3. §§ 2-4 ophæves.
 4. I § 5, stk. 1, nr. 2, ændres »Forskningspolitisk  

 Råd« til: »Danmarks Forskningsråd«.
 5. I § 5, stk. 1, nr. 3, indsættes efter »offentlige  

 myndigheder« ordene: », offentlige forskningsudvalg«.
 6. § 6, stk. 1, 2. pkt., ophæves.
 7. I § 7 udgår ordene »Forskningspolitisk Råds  

 og«.
 Stk. 3. Danmarks Forskningsråd overtager Forskningspolitisk Råds  

 rettigheder og forpligtelser.
