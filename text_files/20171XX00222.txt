Skriftlig fremsættelse (15. november 2017) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af ligningsloven (Udvidelse af fradragsretten for erhvervsmæssige lønudgifter m.v.) (Lovforslag nr.
L 104) Regeringen lægger stor vægt på at gøre det let at drive erhvervsmæssig virksomhed i Danmark, og at skattereglerne ikke stiller sig hindrende i vejen for virksomhedernes vækst og udvikling.
Regeringen har tidligere tilkendegivet, at virksomhedernes fradrag for lønudgifter skal sikres.
Lovforslaget udmønter dette initiativ.
Det foreslås således at indføre hjemmel til, at virksomheder kan fratrække erhvervsmæssige lønudgifter til virksomhedens ansatte, bestyrelseshonorarer samt erhvervsmæssige udgifter knyttet til ansættelsesforholdet eller bestyrelseshvervet.
 Lovforslaget skal ses på baggrund af to principielle domme fra Højesteret, der den 30. juni 2017 fastslog, at der ikke er hjemmel i skattelovgivningen til at fradrage lønudgifter, der vedrører etablering af ny virksomhed eller udvidelse af eksisterende virksomhed.
Lovforslaget har til formål på en enkel og administrerbar måde at sikre virksomhederne fradrag for erhvervsmæssige lønudgifter m.v.
Hermed slipper virksomhederne for den store administrative belastning, det er at holde styr på, om den enkelte medarbejder beskæftiger sig med virksomhedens løbende drift eller eksempelvis udfører arbejde i forbindelse med udvidelse af virksomheden.
Hensigten er ikke alene at udvide fradragsretten i forbindelse med etablering og udvidelse af virksomheden, men generelt at udvide fradragsretten for virksomhedernes erhvervsmæssige lønudgifter m.v.
Det skal understøtte virksomhedernes vækst, uanset om væksten sker organisk eller gennem opkøb.
I lovforslaget er der også taget hensyn til, at erhvervsaktiviteten ofte drives i koncerner bestående af flere selskaber.
I disse situationer sikres sambeskattede koncerner også fradragsret for erhvervsmæssige lønudgifter, uanset at koncernen har samlet deres ansatte, der beskæftiger sig med etablering og udvidelse, i ét selskab, men hvor disse ansatte udfører opgaver for hele koncernen Med lovforslaget sikres det desuden, at virksomheder, der ikke har taget fradrag for erhvervsmæssige lønudgifter til virksomhedens ansatte eller har fået nægtet fradrag som følge af den hidtidige praksis, får mulighed for at genoptage skatteansættelsen tilbage til indkomståret 2008.
Virksomhedernes hidtidige ageren betyder, at den foreslåede udvidelse af fradragsretten allerede afspejler sig i det strukturelle selskabsskatteprovenu.
En virkning svarende til et mindreprovenu på 430 mio. kr. årligt efter tilbageløb og adfærd er derfor allerede indregnet i de mellemfristede fremskrivninger, og forslaget er derfor ikke forbundet med et yderligere finansieringsbehov.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings (hurtige og) velvillige behandling.
