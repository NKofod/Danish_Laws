Ændringsforslag stillet den 10. december 2010 uden for betænkningen Ændringsforslag til 2. behandling af Forslag til lov om ændring af ligningsloven og forskellige andre love (Indberetning af indtægter fra sommerhusudlejning kombineret med forhøjet bundfradrag, ophævelse af fradrag for tobaksudgifter m.v.) [af skatteministeren (Troels Lund Poulsen)] Til § 2 Af skatteministeren:
 3) I det under nr. 1 foreslåede § 11, stk. 2, indsættes efter 3. pkt. som nyt punktum:
»Hvis afståelsen er omfattet af 1. pkt., bortfalder ved beregning af den skattepligtige indkomst af fortjeneste ved afståelse af den ejendom, hvori fortjenesten oprindelig har været anbragt, nedslag i denne ejendoms anskaffelsessum efter § 6 A, § 6 C eller § 10.« [Bortfald af nedslag i en ejendoms anskaffelsessum, for så vidt angår genanbragt fortjeneste] Bemærkninger Til nr. 3 Efter lovforslaget vil nedslaget i anskaffelsessummen med den genanbragte fortjeneste ikke bortfalde, når fortjenesten beregnes ved afståelsen af den ejendom, hvori fortjenesten er genanbragt.
For de ejendomme, der sælges med et tab, kan det betyde, at den skattemæssige behandling bliver hårdere end den behandling, der gælder for ejendomme, der er omfattet af de tilsvarende regler for ejendomme, hvor ejendomsavancebeskatningslovens § 9, stk. 4, finder anvendelse.
Ændringsforslaget medfører, at der ved beregningen af fortjenesten ses bort fra det nedslag i anskaffelsessummen, der er en følge af, at der er genanbragt fortjeneste i ejendommen.
Derved kommer de foreslåede regler, for så vidt angår beregningen af fortjenesten af den ejendom, der afstås, i overensstemmelse med reglerne i ejendomsavancebeskatningslovens § 9, stk. 4.
