Landsskatteretskendelse Vurdering af fast ejendom - grundværdi - faktisk bebyggelsesprocent LSR af 14/12 1999, 671-1404-452 Reference:
VUL § 13 Ejendommen A's advokat klagede over, at skyldrådet  

 ved 20. alm. vurdering pr. 1/1 1996 havde ansat ejendommens grundværdi  

 til 3.300.900 kr.
 Ejendommen omfattede et grundareal på 972 m² med en  

 i 1902 med om-/tilbygning i 1993 opført etagebebyggelse med et  

 bebygget areal på 467 m², 5 etager med et samlet bygningsareal på  

 2.335 m², samt en i 1900 med om-/tilbygning i 1993 opført  

 kontor-/lagerbygning med et bebygget areal på 36 m², 2 etager med et  

 samlet bygningsareal på 76 m².
Skyldrådet havde oplyst, at ejendommen var  

 beliggende i et område, der var omfattet af lokalplan og udlagt til  

 etageboligbebyggelse.
Lokalplanen var en såkaldt profillokalplan,  

 hvorefter bebyggelsesprocenten for ejendommen var 283, medens den  

 gennemsnitlige bebyggelsesprocent for lokalplanområdet som helhed var  

 270. Ved ansættelsen af grundværdien var der taget udgangspunkt i  

 en pris pr. m² tilladt etageareal på 1.200 kr. (ved bebyggelsesprocent  

 100).
 Grundværdien var ansat med følgende  

 specifikation:
 972 m² á  3.396 kr.
afrundet 3.300.900 kr.
 Ejendommens advokat klagede for ejeren over  

 ansættelsen af grundværdien med påstand om  

 nedsættelse.
Til støtte for påstanden havde advokaten  

 anført, at der ikke var hjemmel til at anvende ejendommens faktiske  

 bebyggelsesprocent.
Advokaten havde henvist til, at det fremgik af dommen UfR  

 1996.1411V, at det var den retlige og ikke den faktiske bebyggelsesprocent,  

 der skulle lægges til grund ved beregningen af grundværdien.  

 Advokaten påstod derfor, at den tidligere anvendte bebyggelsesprocent  

 på 150 var korrekt.
 Advokaten havde videre anført, at selv om der  

 måtte være hjemmel i vurderingsloven til at benytte den faktiske  

 bebyggelsesprocent, var der ikke hjemmel til at ændre vurderingsprincip  

 for nogle enkelte ejendomme i et kvarter - alle ejendomme i kvarteret  

 måtte vurderes efter samme principper.
 Advokaten havde herved oplyst, at alle ejendomme i  

 området, der ikke var under aktuel byfornyelse, var vurderet efter en  

 gennemsnitlig bebyggelsesprocent på 150. Ved 20. alm. vurdering blev  

 ejendomme i området, der var under byfornyelse, fastsat til en  

 højere bebyggelsesprocent, men stadig en gennemsnitlig  

 bebyggelsesprocent på mellem 220 og 270. For den omhandlede ejendom  

 blev bebyggelsesprocenten sat til 270. Klagen til skyldrådet gik  

 på, at man ikke kunne udtage den kategori ejendomme, der var under  

 byfornyelse, og vurdere den på en anden måde til grundværdi  

 end de øvrige ejendomme i kvarteret.
Advokaten havde videre anført, at det fremgik af  

 vurderingslovens § 13, stk. 2, at der skulle tages hensyn til de til grunden  

 knyttede rettigheder og byrder af offentligretlig karakter.  

 Modsætningsvis gjaldt, at der ikke skulle tages højde for  

 rettigheder og byrder, der knyttede sig til ejendommens bebyggelse, f.eks.  

 bygningsfredning eller byfornyelse.
Advokaten fandt tillige, at det var i  

 strid med almindelige lighedsgrundsætninger om ens behandling af  

 borgerne samt med almindelige forvaltningsretlige principper kun at  

 ændre vurderingsprincip for enkelte ejendomme, uanset om der i  

 vurderingsloven måtte være hjemmel dertil.
 Under sagens behandling i Landsskatteretten var indhentet  

 en udtalelse fra kommunens byggedirektoratet, om grundens  

 bebyggelsesmulighed.
Byggedirektoratet havde herved oplyst, at ejendommen var  

 beliggende i et område omfattet af lokalplan, endeligt vedtaget den 7.  

 december 1995. I lokalplanens § 3, stk. 1, var området udlagt til  

 boligformål.
I medfør af § 5, stk. 1, måtte eksisterende  

 randbebyggelse, der indgik i bevaringsværdig sammenhæng -  

 herunder den omhandlede ejendom - ikke nedrives uden Bygge- og  

 Teknikforvaltningens særlige tilladelse eller efter beslutning truffet  

 i henhold til lov om byfornyelse og boligforbedring.
Ny bebyggelse skulle  

 opføres i princippet som sluttet randbebyggelse i de fastlagte vej- og  

 vejudvidelseslinier, der var vist på lokalplantegningen.
Bebyggelse  

 skulle opføres i 5 etager med udnyttet tagetage.
Højden af en  

 eventuel trempel måtte ikke overstige ca. 1 m.
Husdybden måtte  

 ikke overstige ca. 10 m.
Byggedirektoratet havde videre oplyst, at under  

 overholdelse af lokalplanens bestemmelser kunne der herefter på  

 vurderingstidspunktet opføres en 5 1/2 etages boligbebyggelse med en  

 bebyggelsesprocent på 283 på ejendommen.
Endvidere var det  

 oplyst, at den i 1901-1902 på ejendommen opførte bebyggelse ikke  

 hvilede på en tinglyst bebyggelsesplan eller lignende.
 Byggedirektoratets udtalelse havde været forelagt  

 advokaten, der bl.a. havde fremsat følgende bemærkninger  

 hertil:
 "Dommen U1996.1411V kan tages til indtægt for, at  

 den retlige bebyggelsesgrad skal lægges til grund ved vurderingen af  

 grundværdien.
Den retlige bebyggelsesgrad vil for områder, hvor  

 der som følge af ønske om byfornyelse er lyst lokalplan  

 (profilplan), kunne fastsættes eksakt for den enkelte ejendom.
I dette  

 tilfælde 283% for ejendommen A.
Ved ejendomme i samme kvarter, hvor der ikke på  

 nuværende tidspunkt ønskes byfornyelse, kan den retlige  

 bebyggelsesgrad ikke fastsættes eksakt, men fastlægges ud fra en  

 rammebestemmelse i kommuneplanen.
Før omhandlede ejendom blev omfattet  

 af ønske om byfornyelse, var den retlige bebyggelsesprocent på  

 baggrund af kommuneplanen fastsat til 150.
Ønsket om og gennemførelse af byfornyelse  

 medfører ikke en ændring af ejendommens grund, der er grundlaget  

 for vurdering af grundværdien.
Til trods for dette medfører den  

 ændrede fastsættelse af den retlige bebyggelsesgrad på  

 grunden, at vurderingen er forhøjet fra kr. 1.749.600 til kr.  

 3.300.900.
 På den baggrund gøres følgende  

 gældende:
 Ansættelsen af grundværdien for omhandlede  

 ejendom lever ikke op til principperne i Told- og Skattestyrelsens  

 cirkulære nr. 10 af 17/1 1996 om, at der ved ejendomsvurderinger i  

 videst muligt omfang skal sikres, at ansættelsen sker ensartet og  

 korrekt på grundlag af ejendommens tilstand og prisforholdene pr. 1/1  

 1996.
 Der er ikke sket en ensartet vurdering i det kvarter, hvor  

 ejendommen er beliggende, idet ensartede grunde i samme kvarter er vurderet  

 forskelligt alt afhængig af, om der som led i aktuel byfornyelse er  

 blevet tinglyst lokalplan på ejendommen.
 Det gøres således gældende, at alle  

 ejendomme i samme kvarter, der ikke er omfattet af aktuel byfornyelse, er  

 vurderet ud fra en retlig bebyggelsesgrad på alene 150.
 Som administrator har jeg kendskab til en række  

 beboelsesejendomme i samme kvarter, hvor den retlige bebyggelsesprocent, til  

 trods for at grunden til forveksling ligner grunden for omhandlede ejendom,  

 er fastsat til 150.
En fortolkning af vurderingslovens § 13 i lyset af lovens  

 § 6 om, at den enkelte ejendom skal vurderes på grundlag af værdi  

 i fri handel og vandel, fører til, at denne bestemmelse ikke hjemler,  

 at der kan ændres vurderingsprincip for nogle ejendomme i samme  

 kvarter.
Alle ejendomme i samme kvarter må vurderes efter samme  

 principper.
 Værdien i handel og vandel af 2 ensartede grunde  

 beliggende i samme kvarter kan ikke som følge af vedtagelse af  

 lokalplan for et område, hvor den ene er beliggende,  

 forholdsmæssigt afvige med ca. 90%. Fastlæggelse af den retlige  

 bebyggelsesprocent som henholdsvis 150 og 283 bevirker derfor, at princippet  

 om fastsættelse på grundlag af værdien i handel og vandel  

 ikke opfyldes for den ene af disse grunde, idet grundene i det store og hele  

 er ensartede.
Det er muligt, at det er kommunens rammebebyggelsesprocent  

 på 150, der er for lavt ansat.
I så fald bør denne procent  

 forhøjes til en mere realistisk størrelse.
Dette vil formentlig  

 bevirke, at grundskyldspromillen vil falde, idet det må antages, at  

 grundskyldsprovenuet er en konstant størrelse.
Herved opnås, at  

 grundskylden på ejendomme, hvor der som følge af ønske om  

 byfornyelse er lyst profillokalplan, vil blive mindre.
For ejendomme, hvor  

 der ikke er lyst profillokalplan, vil grundskylden blive højere.
En  

 sådan fordeling af grundbyrden vil bevirke, at principper i  

 vurderingsloven overholdes.
 Samtidig gælder der i medfør af  

 vurderingslovens § 13, stk. 2 modsætningsvis, at der ved vurderingen  

 ikke må tages højde for rettigheder og byrder, der knytter sig  

 til ejendommens bebyggelse, f.eks. bygningsfredning eller byfornyelse.
 Uanset at grundværdien efter reglerne i  

 vurderingsloven kan fastsættes på grundlag af den retlige  

 bebyggelsesprocent, er det i strid med den almindelige forvaltningsretlige  

 lighedsgrundsætning om ens behandling af borgerne kun at ændre  

 vurderingsprincip for enkelte ejendomme, idet dette i praksis fører  

 til en vilkårlig forskelsbehandling.
Det fastholdes herefter, at der ikke er hjemmel til alene  

 at ændre princip for beregningen af grundværdien for enkelte  

 ejendomme i et kvarter." Advokaten gjorde bl.a. yderligere over for  

 Landsskatteretten gældende, at lokalplanen var endeligt vedtaget den 7.  

 december 1995, men først var blevet offentligt bekendtgjort den 30.  

 januar 1996. Lokalplanen havde således ikke retsvirkning på  

 vurderingstidspunktet den 1. januar 1996. Advokaten havde henvist til  

 planlovens § 32, stk. 2, hvorefter en lokalplan bortfaldt, hvis den ikke var  

 offentliggjort inden 8 uger efter endelig vedtagelse, og havde herved  

 bemærket, at det på vurderingstidspunktet således var  

 usikkert, om lokalplanen ville bortfalde.
Advokaten havde videre anført, at mange ejendomme  

 med meget høje faktiske bebyggelsesprocenter i det samme område  

 var blevet saneret uden lokalplan, og at grundværdien for disse  

 ejendomme blev ansat på basis af kommuneplanens rammebestemmelser med  

 bebyggelsesprocenten på 150. Den omhandlede ejendom var byfornyet med  

 lokalplan, og grundværdien var blevet ansat på basis af den i  

 lokalplanen meget høje fastsatte bebyggelsesprocent.
Advokaten havde  

 herved anført, at det var tilfældigt, om man var ejer af en  

 saneret eller byfornyet ejendom, og at den foretagne vurdering således  

 var en urimelig forskelsbehandling.
 Landsskatteretten bemærkede indledningsvis for  

 så vidt angik vurderingen af de af advokaten anførte  

 sammenlignelige ejendomme i området, at Landsskatteretten, jf.  

 bestemmelserne i vurderingslovens §§ 6, 13, 33 og 46, dannede sig et konkret  

 skøn over den påklagede ejendoms værdi, uden at være  

 bundet af, hvorledes påberåbte sammenligningsejendomme, hvis  

 ansættelse retten ikke havde haft indflydelse på, var  

 vurderet.
Landsskatteretten bemærkede herefter, at  

 grundværdien i henhold til bestemmelserne i vurderingslovens § 6, jf. §  

 13, stk. 1, udgjorde grundens handelsværdi i ubebygget stand under  

 hensyn til beskaffenhed og beliggenhed og til en i økonomisk henseende  

 god anvendelse.
Ifølge bestemmelsen i § 13, stk. 2, skulle der ved  

 ansættelsen af grundværdien tages hensyn til de til grunden  

 knyttede rettigheder og byrder af offentligretlig karakter.
 Ifølge lovens § 16 skulle grundværdien  

 ansættes til det beløb, som efter de gældende  

 handelspriser var antaget at kunne opnås for den pågældende  

 ejendom i ubebygget stand ved salg til en efter samtlige forhold  

 økonomisk god anvendelse, i hvilken henseende hensyn måtte tages  

 såvel til ejendommens form og størrelse som til udstyknings- og  

 omlægningsmuligheder.
 Landsskatteretten var af den opfattelse, at bestemmelserne  

 i vurderingslovens § 13 om ansættelse af grundværdien under  

 hensyn til en i økonomisk henseende god anvendelse af grunden i  

 ubebygget stand, måtte forstås som den bedste anvendelse ved salg  

 i det åbne marked til en fornuftig køber, hvori indgik hensyn  

 til grundens beliggenhed, form og udnyttelsesmuligheder i henhold til de  

 gældende planlægningsbestemmelser.
Efter de foreliggende oplysninger, herunder den af  

 Byggedirektoratet afgivne udtalelse, hvorefter der i henhold til lokalplanen  

 kunne opføres en etageboligbebyggelse med en bebyggelsesprocent  

 på 283 på grunden i ubebygget stand, fandt Landsskatteretten, det  

 var med rette, at der ved ansættelsen af grundværdien var taget  

 udgangspunkt heri.
Det blev herved tilføjet, at Landsskatteretten var  

 af den opfattelse, at den indvirkning på handelsprisen af den  

 ubebyggede grund, som fulgte af bestemmelser om udnyttelsesmuligheder i en  

 lokalplan, måtte anses for indtrådt allerede fra tidspunktet for  

 den endelige vedtagelse af lokalplanen.
Retten heller ikke tilstrækkeligt grundlag for at  

 antage, at den ved ansættelsen anvendte etagearealpris på 1.200  

 kr. var for høj.
Den påklagede grundværdi blev  

 stadfæstet.
