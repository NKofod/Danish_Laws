 En ejendomsmæglers fradrag for udgifter til sponsorering af en  

 golfturnering blev ikke godkendt.
 Ejendomshandler A klagede over, at de stedlige skattemyndigheder havde  

 forhøjet hans selvangivne indkomst for 1984 med bl.a. 14.893 kr., som han  

 havde fratrukket som udgifter ved en golfturnering.
 Det var oplyst, at klageren drev selvstændig erhvervsvirksomhed som  

 ejendomsmægler, fortrinsvis omfattende salg af ejerlejligheder i X.
Golfturneringen var arrangeret af klageren og skulle betales af ham sammen  

 med en anden sponsor, en kreditforening.
Turneringen havde fundet sted i  

 august 1984 på en bane tilhørende Y Golf Club, hvori klageren var aktionær.  

 Der havde været 51 deltagere og efterfølgende middagsarrangement for i alt 65  

 personer.
De samlede udgifter var af klageren opgjort til 21.933 kr., hvoraf  

 i alt 7.040 kr. var dækket af den anden sponsor og billetindtægter, medens  

 klageren havde fratrukket resten, 14.893 kr., som en repræsentationsudgift.
 De stedlige skattemyndigheder havde ikke anset sponsorudgiften for at have  

 en sådan forbindelse med klagerens erhvervsvirksomhed som ejendomsmægler, at  

 der var tale om en af statsskattelovens § 6 a omfattet, fradragsberettiget  

 driftsudgift.
Over for Landsskatteretten påstod klageren udgiften anerkendt som  

 fradragsberettiget ud fra et reklamesynspunkt, idet han anførte, at han som  

 arrangør af turneringen havde udsendt indbydelser til udvalgte advokater og  

 ejendomsmæglere i Østjylland, at han herved havde tilsigtet at gøre sin  

 forretning kendt og markere sig over for udenbys kunder, og at han faktisk  

 også gennem arrangementet havde fået opbygget gode kontakter til midtjyske  

 advokater.
Klageren anførte endvidere, at hans medsponsor for arrangementet  

 havde fået fradrag for sin del af udgifterne, og at hans fradrag derfor også  

 burde anerkendes.
En skattemæssig forskelsbehandling af sponsorer for samme  

 arrangement ville forudsætte en omhyggelig vurdering fra skattemyndighedernes  

 side af, hvilken sponsor havde fået størst reklameværdi ud af sin deltagelse  

 i arrangementet.
Landsskatteretten måtte imidlertid være enig med skattemyndighederne i, at  

 klagerens udgift til golfarrangementet næppe kunne anses for at have en sådan  

 direkte forbindelse med hans virksomhed som ejendomsmægler, at udgiften kunne  

 anerkendes som en fradragsberettiget driftsudgift.
Udgiftsafholdelsen måtte  

 snarere henføres til klagerens personlige interesse for golfspillet.
Den  

 påklagede ansættelse blev herefter stadfæstet.
 LV 1988, L 4.6.
