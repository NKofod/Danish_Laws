Resumé  


  

 En forretningsdrivende havde klaget til Monopoltilsynet (M) over, at en  

 konkurrent overtrådte reglerne i prismærkningsloven om pligt til skiltning  

 med organiseret rabat.
Uanset en bestemmelse i prismærkningsloven om, at M  

 skulle påse, at lovens regler blev overholdt, afviste M og  

 Industriministeriet  

 (I) at behandle sagen og henviste klageren til at anmelde overtrædelsen til  

 politiet.
 Som begrundelse for afvisningen henviste I til, at M ikke  

 længere havde ressourcer til at behandle konkrete klagesager, og at  

 Folketinget i forbindelse med vedtagelsen af konkurrenceloven havde fået  

 oplysning om den ændrede praksis.
Ombudsmanden udtalte, at en tilsynsbestemmelse ikke medfører en  

 pligt til at behandle alle klager.
Der består på den anden side en pligt til  

 at  

 realitetsbehandle henvendelser, i hvilke der rejses konkret begrundet  

 mistanke  

 om, at der foreligger en lovovertrædelse af nogen betydning.
Heraf følger, at  

 en myndighed som minimum må foretage en vurdering af, om en henvendelse  

 rejser  

 en sådan mistanke.
Ombudsmanden fandt det beklageligt, at I havde tiltrådt  

 afvisningen af at foretage denne vurdering i den konkrete sag.
 Folketingets tilkendegivelser i forbindelse med en anden og  

 senere lovgivning (konkurrenceloven) kunne efter ombudsmandens opfattelse  

 ikke inddrages i fortolkningen af prismærkningsloven. (J. nr. 1990-197-31).
 Spørgsmål om tilsynsmyndigheders pligt til at behandle  

 klager.
 I en skrivelse af 29. januar 1990 klagede A over, at Monopoltilsynet  

 og Industriministeriet havde afvist at behandle en klage over, at én af A's  

 konkurrenter overtrådte bestemmelserne i prismærkningsloven.
 I den anledning indhentede jeg sagens akter samt udtalelser fra  

 Konkurrencerådet (som pr. 1. januar 1990 havde overtaget det nu nedlagte  

 Monopoltilsyns opgaver) og Industriministeriet.
 Ifølge prismærkningslovens § 10 er det Monopoltilsynets opgave  

 at påse, at loven og de regler, der er fastsat efter loven, overholdes.
 Den 20. april 1989 vedtog Folketinget en ændring til prismærkningsloven,  

 hvorefter forretningsdrivende for fremtiden ved tydelig skiltning skulle  

 oplyse, om der blev ydet organiseret rabat.
 Den 27. november 1989 klagede A til Monopoltilsynet over, at B  

 efter hans opfattelse overtrådte de ny regler i prismærkningsloven.
 I en skrivelse af 19. december 1989 svarede Monopoltilsynet  

 således:
 "Ved skrivelser af 27. november og 4. december 1989 har De  

 (....) anmodet Monopoltilsynet om, at der foretages en undersøgelse af den af  

 (B) etablerede rabatordning under navnet "Guldkort". Det er Deres  

 opfattelse,  

 at der er tale om organiseret rabat, som efter § 1, stk. 2, i lov om mærkning  

 og skiltning med pris mv. kræver tydelig skiltning ved samtlige indgangsdøre  

 til forretningslokalet.
 Monopoltilsynet beklager at måtte meddele, at Deres henvendelse  

 ikke vil blive behandlet.
Som led i gennemførelsen af ekstraordinære besparelser har  

 Industriministeren besluttet, at en vis reduktion af tilsynets  

 medarbejderstab  

 skal gennemføres ved begrænsning af tilsynets kontrol- og  

 vejledningsvirksomhed,  

 hvilket bl.a. indebærer, at Deres henvendelse som nævnt ikke vil blive  

 behandlet." I en skrivelse af 22. december 1989 klagede A til industriministeren  

 over, at Monopoltilsynet ikke ville sørge for opretholdelsen af de nye regler  

 i  

 prismærkningsloven, som netop var trådt i kraft den 1. oktober 1989.
 Industriministeren besvarede henvendelsen den 19. januar 1990.  

 Om kontrollen med overholdelsen af de nye regler i prismærkningsloven skrev  

 ministeren:
"Indledningsvis kan jeg oplyse, at erhvervsdrivende, der  

 ikke opfylder prismærkningslovens krav om at skilte med organiseret rabat kan  

 straffes med bøde.
Sagerne behandles som politisager ligesom andre  

 lovovertrædelser.
Alvorlige overtrædelser af loven bør derfor anmeldes til  

 politiet.
Med baggrund heri finder jeg, at den skrivelse, De har modtaget fra  

 Monopoltilsynet, har en uheldig udformning, idet den ikke giver en reel  

 beskrivelse af forholdene.
..." Ministeren redegjorde endvidere for de oplysnings- og vejledningsaktiviteter,  

 som Monopoltilsynet havde gennemført i forbindelse med ikrafttrædelsen af de  

 nye regler.
Ministeren konkluderede herefter:
"Det er således min opfattelse, at der er taget de fornødne  

 indledende skridt for at medvirke til lovens overholdelse.
De  

 erhvervsdrivende  

 bærer selv ansvaret for lovens overholdelse, og i tilfælde af alvorlig  

 overtrædelse  

 af lovgivningen må sagen som nævnt henvises til politimæssig behandling.
Jeg  

 er  

 overbevist om, at man herved har fundet den rette balance, således at de  

 intentioner,  

 der har været afgørende for skiltningspligtens indførelse kan tilgodeses på  

 tilfredsstillende måde på baggrund af de ressourcer, der er tilstede." Herefter klagede A til mig, idet han anførte, at Industriministeriet  

 handlede i strid med bestemmelsen i prismærkningslovens § 10, når ministeriet  

 ikke ville behandle en konkret klagesag.
 I Industriministeriets udtalelse til mig anførte ministeriet  

 bl.a. følgende:
 "...
 I forbindelse med ekstraordinære besparelser inden for den offentlige  

 sektor har det været nødvendigt at foretage indskrænkninger i  

 Monopoltilsynets virksomhed.
Denne begrænsning i tilsynets virksomhed er tilvejebragt i 2 omgange.  

 Første gang i forbindelse med en almindelig besparelsesrunde med nedskæringer  

 i den offentlige sektor.
Anden gang i forbindelse med en kraftig reduktion af  

 tilsynet i forbindelse med dets omdannelse til sekretariat for det nye  

 Konkurrenceråd.
Den nye konkurrencelov har medført, at der nu fra det nye Konkurrenceråds  

 side skal drives en aktiv konkurrencepolitik, således at beskæftigelsen med  

 prisspørgsmål nedprioriteres i høj grad.
Dette har naturligvis indebåret, at  

 også beskæftigelsen med prismærkningsloven er blevet nedprioriteret.
Der  

 henvises til lovforslagets bemærkninger om prioritering af  

 ressourceanvendelsen.
Forslag til konkurrencelov vedlægges.
Spørgsmålet om administrationen af prismærkningsloven har været  

 drøftet under Folketingets behandling af forslag til konkurrencelov.
Der  

 henvises til industriministerens besvarelse af vedlagte spørgsmål nr. 21, 74  

 og 111 stillet af Folketingets Erhvervsudvalg.
Industriministeren har den 17. januar 1990 fremsat forslag til  

 lov om ændring af lov om mærkning og skiltning med pris m.v. (L 133).  

 Forslaget  

 indebærer bl.a., at administrationen af prismærkningsloven overføres til  

 Forbrugerstyrelsen,  

 og at tilsynet med overholdelsen af lovens bestemmelser ophæves.
Lovforslaget  

 vedlægges.
I forbindelse med ikrafttrædelsen af reglerne om skiltning med  

 organiseret rabat den 1. oktober 1989 har Monopoltilsynet iværksat  

 vejledningsaktiviteter af forskellig art og har herved udfoldet betydelige  

 bestræbelser på at medvirke til reglernes overholdelse.
Der henvises herom  

 til  

 den redegørelse, der er afgivet af Konkurrencerådets sekretariat.
Derimod har tilsynet efter prioriteringen af sin indsats på  

 dette område ikke kunnet afse ressourcer til behandling af en konkret  

 klagesag  

 som den foreliggende.
Det må herved tages i betragtning, at de  

 erhvervsdrivende  

 selv bærer ansvaret for prismærkningslovens overholdelse, og  

 erhvervsdrivende,  

 der ikke overholder lovens krav om at skilte med prisoplysninger, kan  

 straffes  

 med bøde.
Sagerne behandles som politisager.
 Industriministeren har i skrivelse af 19. januar 1990 til A  

 givet udtryk for den opfattelse, at Monopoltilsynets skrivelse af 19.  

 december 1989 til A er uheldigt udformet, idet den ikke giver en reel  

 beskrivelse  

 af forholdene.
Ministeriet har derfor over for Konkurrencerådets sekretariat  

 henstillet, at man i sådanne afvisninger eksplicit henviser til anmeldelse  

 til  

 politiet." Det i Industriministeriets udtalelse omtalte forslag til ændring  

 af prismærkningsloven blev vedtaget ved tredjebehandlingen i Folketinget den  

 1. juni 1990, således at bestemmelsen i prismærkningslovens § 10 ophæves fra  

 den 1. januar 1991.
 I min afsluttende skrivelse til A udtalte jeg herefter følgende:
 "Prismærkningslovens § 10 har følgende indhold:
"§ 10. Monopoltilsynet påser, at loven og de regler, der er  

 fastsat efter loven, overholdes." Bestemmelsen er uændret siden den oprindelige affattelse i lov  

 nr. 252 af 8. juni 1977 om mærkning og skiltning med pris m.v.
Motiverne til  

 loven indeholder ikke nogen nærmere beskrivelse af tilsynsopgaven efter § 10.
 Spørgsmålet i denne sag er, om der af bestemmelsen følger en  

 pligt for Monopoltilsynet til at undersøge og tage stilling til klager over  

 overtrædelse af prismærkningsloven.
Svaret må som udgangspunkt bero på en fortolkning af bestemmelsens  

 ordlyd og formål m.v. i overensstemmelse med sædvanlige juridiske  

 fortolkningsprincipper.
Det er herved principielt uden betydning, at der fra  

 lovgivningsmagtens side i anden forbindelse - konkurrencelovens vedtagelse i  

 foråret 1989 - er fremkommet tilkendegivelser om en reduktion af  

 tilsynsopgaverne.  

 Jeg henviser til Industriministeriets henvisninger hertil i udtalelsen til  

 mig.
Disse tilkendegivelser falder endvidere, som udtalelser af senere dato  

 end den omhandlede lovbestemmelse, uden for kredsen af sædvanligt anerkendte  

 fortolkningsfaktorer.
Ved fortolkningen af § 10 må det spille en rolle, at ordlyden  

 "påser at loven overholdes", svarer til ordlyden af  

 tilsynsbestemmelser  

 på en række andre forvaltningsområder.
Selv om tilsynets praktiske  

 tilrettelæggelse  

 i henhold til disse bestemmelser utvivlsomt kan variere fra område til  

 område,  

 må der være fælles træk.
De kortfattede bestemmelser må i mangel af nærmere  

 præcisering i lovmotiverne antages at referere til den måde, hvorpå  

 tilsynsvirksomhed normalt er blevet tilrettelagt i myndighedernes praksis.
I  

 dette "normaltilsyn", som lovgivningsmagten må antages at have  

 henholdt sig til, indgår en pligt for tilsynsmyndigheden til (i et vist  

 omfang) at tage stilling til spørgsmål om, hvorvidt loven er overholdt i  

 konkrete tilfælde.
Undersøgelse og stillingtagen til konkrete sagsforhold, hvor der  

 er mistanke om overtrædelse af loven, indgår som et gennemgående træk af  

 pligtmæssig karakter i tilsynsvirksomhedens tilrettelæggelse på forskellige  

 forvaltningsområder.
For så vidt angår tilsynet inden for bygge- og  

 miljølovgivningen kan henvises til betænkning nr. 981/1983, s.  

 41 f, hvor det hedder,  

 "...myndigheden (har) pligt til at foretage nærmere undersøgelser, hvis  

 der modtages klager eller andre henvendelser, som ikke er åbenbart grundløse,  

 eller hvis myndigheden på anden måde får en konkret begrundet mistanke om  

 ulovlig adfærd." I relation til det almindelige statslige  

 legalitetstilsyn  

 med kommunerne antages tilsynsmyndigheden at have "pligt til at reagere  

 på henvendelser og lignende, der skaber mistanke af en vis fasthed om  

 ulovligheder i Kommunestyret". (Peter Bak Mortensen i Juristen 1986.170  

 smh.
Preben Espersen i Juristen 1988.140).
Det forhold, at også politi og anklagemyndighed kan siges at  

 føre tilsyn med lovens overholdelse, når der er tale om lovovertrædelser, som  

 kan medføre straf, er efter min mening uden betydning for fastlæggelsen af  

 det  

 administrative tilsyns indhold.
Jeg refererer til Industriministeriets  

 udtalelser herom.
Dels må det formodes, at bestemmelsen om administrativt  

 tilsyn har et selvstændigt indhold ved siden af den almindeligt gældende  

 straffeprocessuelle ordning.
Dels er det den altovervejende hovedregel, at  

 politimæssig forfølgelse med henblik på straf efter særlovgivningen  

 forudsætter,  

 at vedkommende administrative myndighed forinden har konstateret eller dog  

 tilvejebragt en formodning om ulovligheden.
Efter prismærkningslovens § 11 er Monopoltilsynet udstyret med  

 særlige beføjelser til at kræve oplysninger af de handlende og til at skaffe  

 sig adgang til forretningslokaler m.v.
Disse beføjelser synes at forudsætte  

 en pligt for Monopoltilsynet til i hvert fald i et vist omfang at undersøge  

 og  

 tage stilling til konkrete sagsforhold.
 Det er næppe muligt at præcisere omfanget af pligten til at behandle  

 konkrete sager nærmere end til, at der  

  

 på  

 den ene side  

  

 ikke er pligt til at behandle alle klager eller andre  

 henvendelser, hvor der er påstand om, at loven overtrædes, medens der  

  

 på den anden side  

  

 er pligt til at  

 realitetsbehandle henvendelser, hvor der rejses konkret begrundet mistanke  

 om,  

 at der foreligger en lovovertrædelse af nogen betydning.
Tilsynspligten er baseret på den almene, offentlige interesse  

 i, at reglerne overholdes.
Det er derfor principielt uden betydning, om  

 sagerne forelægges for tilsynsmyndigheden i form af klager eller andre  

 henvendelser fra private, eller de opstår på anden måde.
Afgørende er, at  

 tilsynsmyndigheden bliver bekendt med forholdet og får lejlighed til at  

 reagere.
 Det fremgår af det, jeg har anført, at det efter min opfattelse  

 vil være i modstrid med bestemmelsen i prismærkningslovens § 10 generelt at  

 afvise stillingtagen til konkrete sager, herunder afvise realitetsbehandling  

 af enhver klage, som indgives.
 Der skal som minimum på baggrund af de foreliggende oplysninger  

 foretages en vurdering af, om der er begrundet mistanke om en  

 lovovertrædelse,  

 og om der er tale om en lovovertrædelse af en vis (større eller principiel)  

 betydning.
 I den foreliggende sag ses der ikke fra Monopoltilsynets side  

 at være foretaget en sådan vurdering af klagen.
 Dette må jeg finde beklageligt.
Jeg har gjort Industriministeriet bekendt med min opfattelse." Den 21. februar 1991 besvarede industriministeren et spørgsmål  

 fra et folketingsmedlem om den manglende kontrol med skiltningen i  

 detailhandelsbutikkerne.
 Ministeren oplyste, at "forbrugerstyrelsen, der efter  

 lovændringen pr. 1. januar 1991 administrerer loven (...) i overensstemmelse  

 med de af ombudsmanden fremsatte bemærkninger (vil) vurdere henvendelser,  

 hvor  

 der rejses konkret begrundet mistanke om, at der foreligger lovovertrædelse  

 af  

 nogen betydning og i givet fald videresende sagen til politiet".
 Den 22. februar 1991 udsendte Konkurrencerådet en meddelelse  

 om, at rådet efter min udtalelse vedrørende prismærkningsloven havde  

 gennemgået sagsbehandlingen på andre områder.
Rådet havde herefter besluttet at genoptage behandlingen af  

 sager om overtrædelse af faktureringsreglerne og at øge vejledningen om  

 licitationsloven.
Disse to sagsområder havde gennem et par år - i lighed med  

 prismærkningsloven - været nedprioriteret af ressourcehensyn.
