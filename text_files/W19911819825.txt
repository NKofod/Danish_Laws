Skattemyndigheden havde anset en klager, der drev selvstændig  

 virksomhed med køb og salg af støvsugere, for uberettiget til at fradrage det  

 for lønmodtagere gældende handelsrejsendefradrag.
I stedet var indrømmet et  

 skønsmæssigt fradrag på 1.000 kr. pr. år.
 Ændringen var for 3 indkomstår foretaget efter udløbet af 3-års  

 fristen for skønsmæssige ansættelser, og Landsskatteretten fandt, at den  

 foretagne reduktion af klagerens fradrag var en skønsmæssig forhøjelse.  

 Ansættelserne blev derfor anset for ugyldige.
 A klagede for indkomstårene 1984-1988 inkl. over, at den kommunale  

 skattemyndighed ikke havde anset ham, der drev selvstændig virksomhed med køb  

 og salg af støvsugere, for i denne egenskab at være lønmodtager og således  

 ikke berettiget til fradrag med de for handelsrejsende gældende  

 standardsatser (1984-1986, 14.000 kr., og 1987-1988, 15.000 kr.). I stedet  

 for disse fradrag var alene godkendt et årligt skønsmæssigt fradrag for  

 driftsudgifter på 1.000 kr.
 Klagerens revisor påstod ansættelserne for indkomstårene 1984, 1985 og  

 1986 for at være ugyldige, idet der efter hans opfattelse var tale om  

 skønsmæssige forhøjelser, der var foretaget efter udløbet af fristen for at  

 iværksætte sådanne, jf. § 15, stk. 5, i den tidligere skattestyrelseslov, der  

 fortsat finder anvendelse for de her omhandlede indkomstår, jf. den  

 nugældende skattestyrelseslovs § 40, stk. 3.
 Revisoren indskrænkede over for Landsskatteretten sin påstand til alene at  

 angå sidstnævnte indkomstår, såfremt der kunne gives ham medhold i hans  

 påstand om forhøjelsernes ugyldighed.
Told- og Skattestyrelsen udtalte under sagens behandling, at de påklagede  

 ansættelser efter styrelsens opfattelse ikke var omfattet af den dagældende  

 skattestyrelseslovs § 15, stk. 5. Spørgsmålet om, hvorvidt klageren var  

 selvstændig erhvervsdrivende eller lønmodtager, beroede ikke på noget skøn,  

 men på en retlig vurdering.
Derimod var der naturligvis tale om skøn for så  

 vidt angik fradragene på 1.000 kr. årligt, men da der samtidig var tale om  

 nedsættelser, var forholdene af sidstnævnte grund ikke omfattet af  

 skattestyrelseslovens § 15, stk. 5. Klageren havde som selvstændig  

 erhvervsdrivende foretaget et fradrag for driftsudgifter, der svarede til de  

 for handelsrejsende gældende satser.
Når dette fradrag reduceredes, således  

 at der skønsmæssigt alene godkendtes et mindre beløb, var det efter rettens  

 opfattelse ensbetydende med en skønsmæssig forhøjelse, der var omfattet af  

 forældelsesfristen i den dagældende skattestyrelseslovs § 15, stk. 5.
 Klagen til Landsskatteretten omfattede herefter i henhold til revisorens  

 påstand alene indkomstårene 1984, 1985 og 1986, og for disse indkomstår var  

 de påklagede forhøjelser af den skattepligtige indkomst med 13.000 kr. årligt  

 derfor ugyldige.
 LV 1990, T 2.1.
