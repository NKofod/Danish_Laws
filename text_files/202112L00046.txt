Fremsat den 13. oktober 2021 af transportministeren (Benny Engelbrecht) Forslag til Lov om ændring postloven (Hjemmel til at sanktionere overtrædelse af indberetningsforpligtelser efter forordning om grænseoverskridende pakkeleveringstjenester) § 1 I postloven, jf. lovbekendtgørelse nr. 1040 af 30. august 2017, foretages følgende ændring:
 1. I § 28 indsættes som stk. 4:
»Stk. 4. Overtrædelse af artikel 4 og 5 i Europa-Parlamentets og Rådets forordning (EU) om grænseoverskridende pakkeleveringstjenester straffes med bøde.« § 2 Loven træder i kraft den 1. januar 2022.
Bemærkninger til lovforslaget 1. Indledning og lovforslagets baggrund Med lovforslaget foreslås der indført straf for overtrædelse af indberetningsforpligtelser efter Europa-Parlamentets og Rådets forordning (EU) om grænseoverskridende pakkeleveringstjenester (herefter forordningen om grænseoverskridende pakkeleveringstjenester).
Forordningen om grænseoverskridende pakkeleveringstjenester, der har fundet anvendelse i medlemsstaterne siden januar 2019, pålægger i artikel 4 og 5 samtlige pakkeleveringsvirksomheder med 50 personer eller flere ansat, der er beskæftiget med pakkeleveringstjenester, at skulle indrapportere en række forskellige baggrundsoplysninger om virksomheden til den nationale forvaltningsmyndighed.
Forvaltningsmyndigheden i Danmark er Trafikstyrelsen.
 Forordningen om grænseoverskridende pakkeleveringstjenester fastsætter særlige frister for indrapportering af de anførte oplysninger, hvoraf en del efterfølgende skal tilgå Europa-Kommissionen, hvorefter de stilles til rådighed for offentligheden for derved at skabe større gennemsigtighed på det europæiske pakketransportmarked af hensyn til borgerne og de små- og mellemstore virksomheder.
 Forordningen om grænseoverskridende pakkeleveringstjenesters artikel 8 fastlægger en forpligtelse for medlemsstaterne til at fastlægge sanktioner i de tilfælde, hvor der ikke sker indberetning i overensstemmelse med forordningens artikel 4 og 5. Forordningens artikel 8, stk. 2, foreskriver pligt til national gennemførelse af regler om sanktioner inden den 23. november 2019.
 Nærværende ændringsforslag til postloven fremsættes med henblik på at bringe national ret i overensstemmelse med forordningens artikel 8.
2. Lovforslagets hovedpunkt 2.1. Indførelse af straf for overtrædelse af indberetningsforpligtelser fastsat i forordningen om grænseoverskridende pakkeleveringstjenester 2.1.1. Gældende ret Det følger af postlovens § 28, stk. 1, at medmindre højere straf er forskyldt efter anden lovgivning, straffes med bøde den, der overtræder § 6, stk. 1 (om mærkningsforpligtelsen for postvirksomheder), § 8, stk. 1-3 (om krav om brevkasser og brevkasseanlæg), § 9, stk. 1 (om regler om levering af post til døren), § 11 (om posthemmeligheden), § 12 (om åbning af uanbringelige forsendelser uden retskendelse), § 13, stk. 3-5 (om brug af oplysninger fra modtagerdatabaser), § 16 (om pligt til at medbringe befordringspligtige forsendelser), § 19 (om brug af det kronede posthorn og regentens monogram) og § 24 (om postvirksomheders oplysningspligt).
Det følger af postlovens § 28, stk. 2, at udøvelse af postbefordring uden tilladelse efter § 3, stk. 1, straffes med bøde.
Det følger af postlovens § 28, stk. 3, at overtrædelse af § 7, stk. 1 og 2 (om omdeling og afleveringsbestemmelserne) begået af en virksomhed med tilladelse til erhvervsmæssig postbefordring, jf. § 3, stk. 1, eller en virksomhed, der omdeler uadresserede forsendelser, straffes med bøde.
 I medfør af postlovens § 30 kan der pålægges selskaber m.v. (juridiske personer) strafansvar efter reglerne i straffelovens 5. kapitel.
Forordningen om grænseoverskridende pakkeleveringstjenester, der har fundet anvendelse i medlemsstaterne siden januar 2019, pålægger i artikel 4 og 5 samtlige pakkeleveringsvirksomheder med 50 personer eller flere ansat, der er beskæftiget med pakkeleveringstjenester, at skulle indrapportere en række forskellige oplysninger til den nationale forvaltningsmyndighed.
Indrapporteringspligten omfatter såvel grundlæggende baggrundsoplysninger om virksomheden som oplysninger om årlig omsætning fordelt på inden- og udenlandske pakkeleveringstjenester, antallet af beskæftigede i det foregående kalenderår, antallet af håndterede pakker i det foregående kalenderår, navnene på relevante underleverandører samt enhver offentlig tilgængelig aktuel prisliste.
 Forvaltningsmyndigheden i Danmark er Trafikstyrelsen.
 I medfør af forordningen om grænseoverskridende pakkeleveringstjenesters artikel 8 skal der fastsættes en sanktion i tilfælde af manglende opfyldelse af rapporteringsforpligtelserne.
2.1.2. Transportministeriets overvejelser og den foreslåede ordning Som anført skal medlemsstaterne i medfør af forordningen om pakkeleveringstjenesters artikel 8, stk. 1, fastsætte en sanktionsbestemmelse for overtrædelser af forordningens regler.
Forordningens artikel 8, stk. 2, foreskriver, at den nationale gennemførelse af sanktioner i henhold til artikel 8, stk. 1, skal foretages inden den 23. november 2019. Sådan sanktionsbestemmelse er endnu ikke gennemført i national ret.
 Nærværende lovforslag om ændring af postloven har på den baggrund blandt andet til formål at bringe national ret i overensstemmelse med forordningen om grænseoverskridende pakkeleveringstjenester.
 Det er desuden Trafikstyrelsens erfaringer i forbindelse med indrapporteringer fra de omfattede virksomheder i 2019 og 2020, at indrapporteringerne ikke i alle tilfælde er sket under overholdelse af de gældende tidsfrister, der følger af forordningen om grænseoverskridende pakkeleveringstjenester, hvorfor Trafikstyrelsen i enkelte tilfælde har været nødsaget til at rykke for oplysningerne efter fristens udløb.
I medfør af artikel 8 i forordningen om grænseoverskridende pakkeleveringstjenester skal sanktionerne, som skal anvendes i tilfælde af overtrædelse af forordningens bestemmelser, være effektive, stå i et rimeligt forhold til overtrædelsen og have afskrækkende virkning.
Det vurderes, at den mest virkningsfulde måde at sikre rettidige og præcise indrapporteringer af en række forskellige oplysninger fra pakkevirksomhederne på vil være, at virksomhederne kan ifalde en bødestraf, såfremt de pågældende oplysninger ikke rapporteres til Trafikstyrelsen.
På den baggrund foreslås det med lovforslaget at indføre en sanktionsbestemmelse i postlovens § 28, stk. 4, med henblik på at forebygge, at fremtidige indrapporteringer ikke sker rettidigt.
Det foreslås konkret, at det i straffebestemmelsen i postlovens § 28 fastlægges, at overtrædelse af indberetningsforpligtelserne i artikel 4 og 5 i forordningen om grænseoverskridende pakkeleveringstjenester straffes med bøde.
3. Økonomiske konsekvenser og implementeringskonsekvenser for det offentlige Det er forventningen, at lovforslaget vil forebygge, at fremtidige indberetninger ikke sker rettidigt, hvormed de administrative omkostninger ved kontrol og rykkerskrivelser reduceres.
Det forventes, at den foreslåede sanktionsbestemmelse i § 28, stk. 4, vil medføre administrative omkostninger i begrænset omfang.
Ud fra en samlet vurdering forventes forslaget således ikke at medføre økonomiske eller administrative konsekvenser for stat, kommuner eller regioner.
 Forslaget vurderes ikke at have gennemførelsesmæssige konsekvenser eller administrative, drifts- eller it-relaterede konsekvenser eller omkostninger i øvrigt for staten, idet der alene er tale om gennemførelse af en sanktionsbestemmelse for allerede gældende regler.
 Principperne for digitaliseringsklar lovgivning er ikke relevante.
4. Økonomiske og administrative konsekvenser for erhvervslivet Lovforslaget vurderes ikke at have økonomiske eller administrative konsekvenser for erhvervslivet m.v., idet de pågældende forpligtelser for virksomhederne allerede følger af forordningen om grænseoverskridende pakkeleveringstjenester, og lovforslaget ændrer ikke i de faktiske krav eller deres omfang, men giver alene hjemmel til sanktionering af eventuelle overtrædelser af allerede gældende regler.
5. Administrative konsekvenser for borgerne Lovforslaget vurderes ikke at have administrative konsekvenser for borgerne.
6. Klimamæssige konsekvenser Lovforslaget vurderes ikke at have klimamæssige konsekvenser.
7. Miljø- og naturmæssige konsekvenser Lovforslaget vurderes ikke at have miljø- og naturmæssige konsekvenser.
8. Forholdet til EU-retten Forslaget indeholder forslag til straf for overtrædelse af indberetningsforpligtelser i forordningen om grænseoverskridende pakkeleveringstjenester.
Forordningens artikel 8 fastlægger en forpligtelse for medlemsstaterne til at fastlægge sanktioner i de tilfælde, hvor der ikke sker indberetning i overensstemmelse med forordningens artikel 4 og 5. Forordningens artikel 8, stk. 2, foreskriver, at den nationale gennemførelse af regler om sanktioner i henhold til artikel 8, stk. 1, skal foretages inden den 23. november 2019. Sådan sanktionsbestemmelse er endnu ikke gennemført i national ret.
 9. Hørte myndigheder og organisationer m.v.
 Et udkast til lovforslag har i perioden fra den 29. juni 2021 til den 18. august 2021 været sendt i høring hos følgende myndigheder og organisationer m.v.:
AE-Arbejderbevægelsens Erhvervsråd, ATL (Arbejdsgiverforeningen for Transport og Logistik), Bladkompagniet A/S, Coop Danmark A/S, Dansk Blindesamfund, Dansk Erhverv, Danske Bank A/S, Danske Fragtmænd A/S, Danske Handicaporganisationer (DH), Danske Lokalaviser  Provinsens Distriktsblade, Danske Medier  Mediernes Hus, Danske Rederier, Danske Regioner, Danske Speditører (DASP), Datatilsynet, De Samvirkende Købmænd (DSK), Det Centrale Handicapråd (DCH), DI (Dansk Industri), DTL  Danske Vognmænd, Fagligt Fælles Forbund  3F, FH (Fagbevægelsens Hovedorganisation), Finansrådet, FK Distribution A/S, Fonden Dansk Standard, Forbrugerombudsmanden, Forbrugerrådet Tænk, Foreningen for Dansk Internet Handel (FDIH), GLS Denmark A/S, HK/Post og Kommunikation, ITD - Brancheorganisationen for den danske vejgodstransport, KL (Kommunernes Landsforening), Kreativitet & Kommunikation, Landbrug & Fødevarer F.m.b.
A, Landsforeningen Landsbyerne i Danmark, Offentligt Ansattes Organisationer (OAO), Post Danmark A/S, Realkreditrådet, Sammenslutningen af Danske Småøer, SMVdanmark, Ugeaviserne og Ældresagen.
10. Sammenfattende skema Bemærkninger til lovforslagets enkelte bestemmelser Til § 1 Til nr. 1.
 Det følger af postlovens § 28, stk. 1, at medmindre højere straf er forskyldt efter anden lovgivning, straffes med bøde den, der overtræder § 6, stk. 1 (om mærkningsforpligtelsen for postvirksomheder), § 8, stk. 1-3 (om krav om brevkasser og brevkasseanlæg), § 9, stk. 1 (om regler om levering af post til døren), § 11 (om posthemmeligheden), § 12 (om åbning af uanbringelige forsendelser uden retskendelse), § 13, stk. 3-5 (om brug af oplysninger fra modtagerdatabaser), § 16 (om pligt til at medbringe befordringspligtige forsendelser), § 19 (om brug af det kronede posthorn og regentens monogram) og § 24 (om postvirksomheders oplysningspligt).
 Udøvelse af postbefordring uden tilladelse efter § 3, stk. 1, straffes med bøde, jf. § 28, stk. 2, og overtrædelse af § 7, stk. 1 og 2 (om omdeling og afleveringsbestemmelserne), begået af en virksomhed med tilladelse til erhvervsmæssig postbefordring, jf. § 3, stk. 1, eller en virksomhed, der omdeler uadresserede forsendelser, straffes ligeledes med bøde, jf. § 28, stk. 3.
 I medfør af postlovens § 30 kan der pålægges selskaber m.v. (juridiske personer) strafansvar efter reglerne i straffelovens 5. kapitel.
Forordningen om grænseoverskridende pakkeleveringstjenester, der har fundet anvendelse i medlemsstaterne siden januar 2019, pålægger i artikel 4 og 5 samtlige pakkeleveringsvirksomheder med  50 personer eller flere ansat, der er beskæftiget med pakkeleveringstjenester, at skulle indrapportere en række forskellige oplysninger til den nationale forvaltningsmyndighed.
Forvaltningsmyndigheden i Danmark er Trafikstyrelsen.
 Tærsklen i forordningen om grænseoverskridende pakkeleveringstjenester på 50 personer er baseret på antallet af personer, der arbejdede for virksomheden i løbet af det foregående kalenderår, og som var involveret i pakkeleveringstjenester, og antallet opgøres som et gennemsnit af antallet af sådanne ansatte i virksomheden opgjort fra begyndelsen til afslutningen af året.
 Indrapporteringspligten drejer sig om såvel grundlæggende baggrundsoplysninger om virksomheden som oplysninger om årlig omsætning fordelt på inden- og udenlandske pakkeleveringstjenester, antallet af beskæftigede i det foregående kalenderår, antallet af håndterede pakker i det foregående kalenderår, navnene på relevante underleverandører samt enhver offentlig tilgængelig aktuel prisliste.
 Herudover pålægger forordningen om grænseoverskridende pakkeleveringstjenester alle grænseoverskridende pakkeleveringsvirksomheder årligt at skulle indrapportere listepriserne for en række nærmere angivne enkeltforsendelser.
 Forordningen om grænseoverskridende pakkeleveringstjenester fastsætter særlige frister for indrapportering af de anførte oplysninger, hvoraf en del efterfølgende skal tilgå EU-Kommissionen, hvorefter de stilles til rådighed for offentligheden for derved at skabe større gennemsigtighed på det europæiske pakketransportmarked af hensyn til borgerne og de små- og mellemstore virksomheder.
Det følger af artikel 8 i forordningen om grænseoverskridende pakkeleveringstjenester, at medlemsstaterne er forpligtede til at fastsætte effektive sanktioner for overtrædelse af forordningens bestemmelser, som står i rimeligt forhold til overtrædelsen og har afskrækkende virkning.
Det følger endvidere af artikel 8, at medlemsstaterne skal træffe alle nødvendige foranstaltninger for at sikre sanktionernes anvendelse.
 Forordningen om grænseoverskridende pakkeleveringstjenester foreskriver endvidere i artikel 8, stk. 2, at medlemsstaterne inden den 23. november 2019 skal gennemføre en sanktionsbestemmelse i overensstemmelse med forordningens artikel 8, stk. 1. Sådan bestemmelse er endnu ikke gennemført i national ret.
 Nærværende lovforslag om ændring af postloven har til formål at bringe national ret i overensstemmelse med forordningen om grænseoverskridende pakkeleveringstjenester.
Det følger af den foreslåede § 28, stk. 4, at overtrædelse af forordningen om grænseoverskridende pakkeleveringstjenesters artikel 4 og 5 straffes med bøde.
Det vurderes, at den mest virkningsfulde måde at sikre rettidige og præcise indrapporteringer er, at virksomhederne kan ifalde en bødestraf, såfremt de pågældende oplysninger ikke rapporteres til Trafikstyrelsen.
Med henblik på at sikre at sanktioneringen overholder det krav til forholdsmæssighed, som følger af forordningen om grænseoverskridende pakkeleveringstjenesters artikel 8, stk. 1, må det ved enhver overtrædelse vurderes konkret, om sanktionsbestemmelsen skal finde anvendelse.
Enhver overtrædelse vil blive vurderet konkret i Trafikstyrelsen og i dialog med den pågældende virksomhed.
Ved manglende indberetning vil styrelsen typisk ad et par omgange anmode virksomheden om svar inden for en ny forlænget frist.
Hvis virksomheden herefter ikke svarer, vil næste skridt typisk være politianmeldelse.
Til § 2 Det foreslås, at loven træder i kraft den 1. januar 2022.
Det følger af postlovens § 36, at postloven ikke gælder for Færøerne og Grønland.
Endvidere kan loven ikke ved kongelig anordning sættes i kraft for Færøerne og Grønland.
Dette gælder i lighed for lovforslaget.
