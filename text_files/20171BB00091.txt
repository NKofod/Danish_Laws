Fremsat den 14. marts 2018 af Mattias Tesfaye (S), Nikolaj Villumsen (EL), Josephine Fock (ALT), Sofie Carsten Nielsen (RV) og Holger K.  Nielsen (SF) Forslag til folketingsbeslutning om en uvildig undersøgelse af udlændinge- og integrationsministerens håndtering af adskilt indkvartering af mindreårige gifte eller samlevende asylansøgere Folketinget pålægger regeringen at igangsætte en uvildig undersøgelse af udlændinge- og integrationsministerens instruks af 10. februar 2016 vedrørende adskilt indkvartering af mindreårige gifte eller samlevende asylansøgere og den efterfølgende administration af de konkrete sager om adskillelsen af de berørte asylpar.
Bemærkninger til forslaget Forslagsstillerne ser med stor alvor på indholdet og konklusionerne i redegørelsen fra Folketingets Ombudsmand af 23. marts 2017 om adskilt indkvartering af mindreårige gifte eller samlevende asylansøgere.
Folketingets Ombudsmand fastslog i sin endelige redegørelse om sagen, at instruksen »efter sit indhold var ulovlig, og at den samtidig medførte en betydelig risiko for, at der blev truffet forkerte afgørelser i konkrete sager om adskilt indkvartering«, jf.
UUI alm. del  bilag 152 (folketingsåret 2016-17).
 Forslagsstillerne finder, at en så alvorlig kritik af sagsbehandlingen i et ministerium ikke blot skal tages til efterretning, men at det bør klarlægges, hvor ansvaret for tilblivelsen af instruksen og den stedfundne sagsbehandling kan placeres, herunder hvorvidt de politisk ansvarlige har modtaget den nødvendige og tilstrækkelige rådgivning i forløbet.
 Det bør endvidere klarlægges, om de til Folketinget givne oplysninger under hele forløbet fra den 10. februar 2016 til dags dato opfylder lovgivningens krav med hensyn til indhold og fuldstændighed.
 Det bemærkes, at forslagsstillerne siden Politikens artikler den 21. maj 2017 om tilblivelsen af udlændinge- og integrationsministerens instruks af 10. februar 2016 om adskilt indkvartering af mindreårige gifte eller samlevende asylansøgere gennem tre åbne samråd i Folketingets Udlændinge- og Integrationsudvalg i juni og oktober 2017 og gennem talrige udvalgsspørgsmål i samme periode har søgt at klarlægge forløbet omkring tilblivelsen af instruksen samt Udlændinge- og integrationsministeriets og Udlændingestyrelsens administration af denne.
På mundtlige og skriftlige spørgsmål fra forslagsstillerne har udlændinge- og integrationsministeren bl.a. afvist at give centrale oplysninger om den mundtlige og skriftlige kommunikation internt i Udlændinge- og integrationsministeriet og om kommunikationen med Statsministeriet og Justitsministeriet.
Ministeren har ikke ønsket at oplyse, hvilken konkret formulering ministeren selv fjernede fra instruksen, og hvad ministerens embedsmænd sagde eller skrev i den forbindelse, ligesom ministeren har afgivet skiftende forklaringer om sagsforløbet over for Folketinget og undladt at svare udtømmende og korrekt på flere udvalgsspørgsmål.
Udlændinge- og integrationsministeren har endvidere afvist at forholde sig til, om ministeren pådrog sig en skærpet tilsynsforpligtelse, som følge af at ministeren ved instruksens tilblivelse fjernede den formulering, der ville bringe instruksen i overensstemmelse med dansk lov.
Ministeren har ikke svaret klart på, i hvilket omfang ministeren fra slutningen af januar 2016 til slutningen af april 2016 personligt blev advaret om, at instruksen og administrationen af denne var problematisk og i strid med dansk ret.
På baggrund af forløbet fra maj 2017 og frem til efteråret 2017 erkender forslagsstillerne, at de parlamentariske undersøgelsesmuligheder i form af udvalgsspørgsmål og samråd er ved at være udtømte.
Ministerens manglende vilje til at fremlægge de centrale oplysninger og dokumenter har ført til, at kun dele af forløbet er klarlagt.
 En endelig klarlægning af forløbet og efterfølgende ansvarsplacering er kun mulig, såfremt de involverede embedsmænd får lejlighed til at komme til orde under vidneansvar, og såfremt der samtidig er mulighed for afhøring af involverede regeringsmedlemmer under samme ansvar.
På den baggrund pålægger forslagsstillerne regeringen at etablere en uvildig undersøgelse, der er uafhængig i forhold til Folketing, regering og administrative myndigheder.
En uvildig undersøgelse synes i den forbindelse at være et egnet redskab i lyset af de begrænsninger, der ligger i Folketingets muligheder for selv at undersøge forløbet yderligere.
Formålet med den uvildige undersøgelse skal være - at vurdere om ansvaret for instruksens tilblivelse og manglende overensstemmelse med dansk og international ret i det daværende Udlændinge-, Integrations- og Boligministerium kan placeres på bestemte personer, det være sig på medlemmer af regeringen, embedsmænd eller andre - at vurdere ansvaret for og lovligheden af Udlændinge-, Integrations- og Boligministeriets og Udlændingestyrelsens administration af instruksen i et antal konkrete sager i 2016-17 og - at gennemgå Udlændinge-, Integrations- og Boligministeriets kommunikation med Statsministeriet og Justitsministeriet om instruksens administration og overensstemmelse med dansk og international lovgivning.
Såfremt anledning dertil gives, skal den uvildige undersøgelse udtale sig om, hvorvidt andre end den eller de for administrationen ansvarlige må antages at have været vidende om og have et medansvar for udstedelsen af den ulovlige instruks og den efterfølgende administration af de konkrete sager Den uvildige undersøgelse skal udtale sig om, hvorvidt et retligt ansvar for fejl eller forsømmelser, herunder for eventuelle beslutninger i strid med gældende ret, vil kunne gøres gældende.
 Det forudsættes, at embedsmænd og politikere inden for undersøgelsens rammer kan afhøres under vidneansvar, og at alt relevant skriftligt materiale stilles til rådighed for undersøgelsen efter begæring fra undersøgelsens leder.
 Undersøgelsen forudsættes afsluttet inden for en tidsramme på 1 år.
Skriftlig fremsættelse Mattias Tesfaye (S):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en uvildig undersøgelse af udlændinge- og integrationsministerens håndtering af adskilt indkvartering af mindreårige gifte eller samlevende asylansøgere.
(Beslutningsforslag nr.
B 91) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
