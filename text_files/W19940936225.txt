Ankestyrelsens principafgørelse O-88-94 om svagtseende - boligindretning - almindelig køkkenbelysning Resume:
Der kunne ikke ydes hjælp til en svagsynet, næsten blind kvinde til køkkenbelysning i form af loftarmatur og 2 Luxo-pendler.
Belysningen kunne ikke sidestilles med særlig belysning nødvendiggjort af ansøgerens synshandicap, men måtte anses for en almindelig modernisering af køkkenbelysningen svarende til, hvad personer i tilsvarende aldersgruppe med normalt syn også har brug for.
 Kassation:
Principafgørelsen har ikke længere vejledningsværdi Kassationsdato:
08-06-2009 Love:
Lov om social bistand - lovbekendtgørelse nr. 829 af 1. oktober 1992 - § 59, stk. 1 Vejledninger:
Socialministeriets cirkulære nr. 152 af 17. december 1986 om hjælp til boligindretning, omsorgsarbejde og befordring efter bistandsloven - pkt. 1 Sagsfremstilling:
 En 76-årig kvinde kunne som følge af tiltagende svagsyn - var nu næsten blind - ikke klare det praktiske arbejde i hjemmet ved hjælp af den eksisterende lyskilde i køkkenet, som var en loftlampe med 75 watt pære.
 Efter anbefaling fra blindekonsulent søgte hun derfor om støtte til loftsarmatur og 2 stk. 60 watt Luxo-pendler over komfur og køkkenbord.
Der var efter blindekonsulentens opfattelse ikke tale om en bolig mæssig forbedring, men udelukkende en forbedring, der tog sigte på ansøgerens alvorlige synsnedsættelse.
Det var først efter at synsnedsættelsen var indtrådt, at belysningen i køkkenet ikke længere var hensigtsmæssig.
 Hjælpemiddelcentret begrundede sit afslag med, at de ansøgte bolig ændringer ville afhjælpe ansøgerens hverdag, men da den hidtidige køkkenbelysning, en pendel på 75 watt ikke kunne anses for at være belysning nok for normalt seende, og da det ansøgte måtte betragtes som almindeligt inventar uden særlig styrke eller udformning, måtte det ansøgte primært anses for at være en forbedring af lejligheden.
 Ankenævnet fandt ikke tilstrækkeligt grundlag for at tilsidesættekommunens skøn og tiltrådte kommunens afgørelse med Hjælpemiddel centrets begrundelse.
 Sagen blev behandlet i principielt møde med henblik på afklaring af, om den ansøgte belysning var omfattet af bistandslovens § 59.
 Afgørelse:
 Ankestyrelsen fandt ikke, at ansøgeren var berettiget til hjælp efter bistandslovens § 59 til køkkenbelysning i form af loftarmatur og 2 Luxo-pendler.
 Ankestyrelsen lagde vægt på, at den ansøgte belysning ikke kunne sidestilles med særlig belysning nødvendiggjort af ansøgerens synshandicap, men måtte anses for en almindelig modernisering af køkkenbelysningen svarende til, hvad personer i tilsvarende alders gruppe med normalt syn også har brug for.
 Ankestyrelsen tiltrådte således ankenævnets afgørelse.
