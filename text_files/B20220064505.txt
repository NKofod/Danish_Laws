Bekendtgørelse om undtagelse af regler i blodforsyningsloven og vævsloven for fremmede militære styrker I medfør af § 2 a i blodforsyningsloven, jf. lov nr. 295 af 27. april 2005, som ændret ved lov nr. 478 af 26. april 2022, og § 2 a i vævsloven, jf. lovbekendtgørelse nr. 955 af 21. august 2014, som ændret ved lov nr. 478 af 26. april 2022, fastsættes:
 § 1. Kapitel 2 og 3 i blodforsyningsloven gælder ikke for blod og blodkomponenter, som tappes, testes, medbringes eller på anden vis håndteres af medrejsende personale til brug for personer fra fremmede militære styrker, som af hensyn til den nationale sikkerhed opholder sig her i landet i en kortere periode enten efter aftale med Danmark eller som led i Danmarks internationale forpligtelser.
 Stk. 2. Stk. 1 finder kun anvendelse i tilfælde, hvor de fremmede militære styrkers aktiviteter med blod og blodkomponenter er materielt, personelt og geografisk afgrænset til den konkrete militære aktivitet, som skal udføres af hensyn til den nationale sikkerhed.
 § 2. Kapitel 2-9 i vævsloven gælder ikke for humane væv og celler, som udtages, testes, forarbejdes, konserveres, opbevares, distribueres, importeres, eksporteres eller på anden vis håndteres af medrejsende personale til brug for anvendelse i den menneskelige organisme af personer fra fremmede militære styrker, som af hensyn til den nationale sikkerhed opholder sig her i landet i en kortere periode enten efter aftale med Danmark eller som led i Danmarks internationale forpligtelser.
 Stk. 2. Stk. 1 finder kun anvendelse i tilfælde, hvor de fremmede militære styrkers aktiviteter med humane væv og celler er materielt, personelt og geografisk afgrænset til den konkrete militære aktivitet, som skal udføres af hensyn til den nationale sikkerhed.
 § 3. Bekendtgørelsen træder i kraft den 20. maj 2022.
