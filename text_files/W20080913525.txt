Beregning af dagpengesats, § 51, stk. 1, beregningsgrundlag, løn for beskæftigelse, erstatning for manglende opsigelsesvarsel fra Lønmodtagernes Garantifond, arbejdsgiver konkurs Ankenævnet har behandlet Deres klage på møde den 10. januar 2008.
Nævnet traf denne A F G Ø R E L S E Deres dagpengesats skal beregnes på baggrund af Deres indtægt fra XX i april og maj 2005 og Deres indtægt fra Lønmodtagernes Garantifond.
 Ankenævnet ændrer således Arbejdsdirektoratets afgørelse af den 8. november 2006.
B E G R U N D E L S E Ankenævnet har lagt til grund, at  De har ikke tidligere fået beregnet en dagpengesats,  De indtil februar 2005 arbejdede på YY.
YY gik konkurs, og De fik fra Lønmodtagernes Garantifond udbetalt erstatning på 19.000 kr. pr. måned for manglende løn i februar og erstatning for manglende opsigelsesvarsel i marts, april og maj 2005,  De i april og maj 2005 arbejdede på XX,  De i perioden fra 1. juni til 8. juni 2005 ikke søgte dagpenge,  De derefter var sygemeldt, og De fra den 16. juni 2005 til den 18. juni 2006 havde barsel.
Fra den 19. til den 23. juni 2006 havde De ferie,  De søgte dagpenge fra den 24. juni 2006,  De ifølge lønsedler fra XX i april og maj 2005 havde i alt 320,6 arbejdstimer og lønnen var 22.000 kr. om måneden, og  a-kassen og direktoratet har på baggrund af Deres arbejdsindtægt fra XX beregnet Deres dagpengesats til 572 kr.
Efter bekendtgørelse om beregning af dagpengesatsen for lønmodtagere skal beregningen af en sats ske på grundlag af indtjeningen i den seneste periode af 12 ugers varighed, hvor der er et antal løntimer, som mindst svarer til 2/3 af fuld overenskomstmæssig arbejdstid.
For månedslønnede skal beregning dog ske på grundlag af den seneste periode af 3 måneders varighed, hvor der er et antal løntimer, som mindst svarer til 2/3 af fuld overenskomstmæssig arbejdstid.
Ved beregningen indgår alle skattepligtige lønandele, der er udbetalt i beregningsperioden.
Ankenævnet finder derfor ikke grundlag for at holde udbetalingen fra Lønmodtagernes Garantifond uden for beregningen.
 Nævnet har herved lagt vægt på, at der er tale om erstatning for løn i en opsigelsesperiode, som arbejdsgiveren er forpligtet til at betale, og som derfor udbetales fra Lønmodtagernes Garantifond.
 I beregningsgrundlaget indgår derfor både indtægter fra april og maj 2005 fra XX og udbetalingerne fra Lønmodtagernes Garantifond.
 Ankenævnet ændrer således direktoratets afgørelse.
 A-kassen skal derfor foretage ny beregning dagpengesatsen på baggrund af nævnets afgørelse.
R E G L E R Ankenævnet henviser til  § 51, stk. 1, i lov om arbejdsløshedsforsikring mv., jf. lovbekendtgørelse nr. 874 af 11. september 2005, og  § 1, stk. 1-3, § 2, stk. 1, § 4, stk. 1, § 7, stk. 1 og 2, § 10, stk. 1, i Arbejdsdirektoratets bekendtgørelse nr. 1032 af 22. oktober 2004 om beregning af dagpengesatsen for lønmodtagere.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
 Kopi til:
A-kassen, Arbejdsdirektoratet, Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
§ 51. Dagpenge kan til det enkelte medlem højst udbetales med et beløb, der udgør 90 pct. af medlemmets hidtidige arbejdsfortjeneste, jf. dog stk. 4. I arbejdsfortjenesten indgår ikke arbejdsmarkedsbidrag i henhold til lov om en arbejdsmarkedsfond.
Ved ændring af arbejdsmarkedsbidragets størrelse reguleres det enkelte medlems hidtidige arbejdsfortjeneste svarende til ændringen i arbejdsmarkedsbidraget.
Arbejdsfortjenesten har dog ingen betydning for dagpengenes størrelse, hvis arbejdet, hvorfra fortjenesten hidrører, afsluttes mindre end 1 år efter afslutningen af et tidligere arbejde, der har ligget til grund for en dagpengeberegning.
Ved ændring i dagpengenes højeste beløb, jf. § 47, reguleres den hidtidige arbejdsfortjeneste for det enkelte medlem med en procentsats svarende til ændringen.
De regulerede dagpenge kan ikke overstige det højeste dagpengebeløb.
Direktøren for Arbejdsdirektoratet fastsætter regler for fremgangsmåden ved beregningen af arbejdsfortjenesten.
 Arbejdsdirektoratets bekendtgørelse nr. 1032 af 22. oktober 2004 om beregning af dagpengesatsen for lønmodtagere:
Kapitel 1 Begreber mm.
 § 1. Beregningstidspunktet er det tidspunkt, hvor a-kassen skal beregne et medlems sats på grundlag af medlemmets anmodning om dagpenge.
Stk. 2. Beregningsperioden er den periode, der danner grundlag for beregning af en sats.
Der henvises til §§ 4-6.
Stk. 3. Beregningsgrundlaget er indtægten i beregningsperioden.
Der henvises til kap. 2.
 § 2. Et medlem, der har ret til dagpenge, kan få dagpenge med en sats, der beregnes på grundlag af den hidtidige indtjening i beregningsperioden (beregnet sats), jf. kapitel 2 og 3.
Kapitel 2 Beregningsperioden § 4. Når et medlem, der er fuldtidsforsikret, skal have beregnet en sats, skal beregning ske på grundlag af indtjeningen i den seneste periode af 12 ugers varighed, hvor der er et antal løntimer, som mindst svarer til 2/3 af fuld overenskomstmæssig arbejdstid.
For månedslønnede skal beregning dog ske på grundlag af den seneste periode af 3 måneders varighed, hvor der er et antal løntimer, som mindst svarer til 2/3 af fuld overenskomstmæssig arbejdstid.
Indtægter der kan tages med ved beregning § 7. Ved beregning medtages alle skattepligtige lønandele, der er udbetalt i beregningsperioden.
Et medlem, der er fuldtidsforsikret, kan dog højst tage indtægter med for et antal timer, der svarer til fuld overenskomstmæssig arbejdstid i beregningsperioden.
Et medlem, der er deltidsforsikret, kan højst tage indtægt for 360 timer med.
Et medlem, der er deltidsforsikret og månedslønnet, kan dog højst tage indtægt for 390 timer med.
Stk. 2. Et medlem, der har arbejdet på fuld tid og herudover har været beskæftiget et antal timer med et andet arbejde, kan vælge at få beregnet en sats på grundlag af indtægten fra begge job.
Der kan højst tages indtægter med for et antal timer, der svarer til fuld overenskomstmæssig arbejdstid i beregningsperioden.
 Stk. 3. Har et medlem i beregningsperioden haft fri kost, logi, bil, telefon m.v. i et ansættelsesforhold, tages den værdi, som skattemyndighederne har fastsat, med ved en beregning.
Stk. 4. Uanset bestemmelsen i stk. 1 tages lønmodtagerens bidrag til pensionsordninger, der er omfattet af afsnit I i lov om beskatning af pensionsordninger m.v., bidrag til ATP og bidrag til Den Særlige Pensionsopsparing med ved beregning.
Det gælder også beløb, som et pensionsselskab eller pensionsinstitut løbende har indbetalt til et medlems gruppelivsforsikring.
Kapitel 3 Fremgangsmåden ved beregning § 10. Ved beregning af en sats skal beregningsgrundlaget, som det fremgår af kapitel 2, lægges til grund.
