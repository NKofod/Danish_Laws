Fremsat den 24. juni 1999 af  

 udenrigsministeren (Poul Nielson, fg.) Forslag til folketingsbeslutning om udvidelse af operationsområdet for det danske  

 bidrag til den  

 NATO-ledede multinationale  

 styrke i Albanien Folketinget meddeler sit samtykke til, at operationsområdet for den  

 danske opklaringsenhed i den NATO-ledede multinationale styrke i Albanien  

 (AFOR) indsat i medfør af Folketingets beslutning B 116 af 13. april  

 1999 udvides med henblik på løsning af en humanitær opgave  

 i forbindelse med eskorte af flygtninge fra Albanien og ind i Kosovo under  

 vilkår, hvor muligheden for at anvende magt foreligger.  

 Opklaringsenheden vil udføre disse opgaver i henhold til FN s  

 sikkerhedsrådsresolution 1244 af 10. juni 1999 og tilhørende  

 aftaler og foranstaltninger samt i henhold til NATO-rådets  

 beslutninger.
Bemærkninger til forslaget I.
NATO s militære myndigheder  

 planlægger i et samarbejde med UNHCR og den albanske regering at  

 indsætte dele af den NATO-ledede multinationale styrke i Albanien  

 (AFOR) til støtte for eskorte af flygtninge fra Albanien og ind i  

 Kosovo.
De militære myndigheder har i den anledning anmodet Danmark om  

 tilladelse til, at den danske opklaringsenhed i styrken kan deltage i  

 løsningen af denne opgave.
 Det bemærkes, at anmodningen i lyset af sagens  

 hastende karakter er fremsat direkte fra de militære myndigheder, uden  

 at der er truffet endelig politisk beslutning herom i NATO-rådet.  

 Regeringen har på baggrund af den humanitære situation valgt at  

 behandle og imødekomme anmodningen på det foreliggende  

 grundlag.
 Da styrkens indsatsområde i bemærkningerne til  

 Folketingets beslutning B 116 af 13. april 1999 er begrænset til  

 albansk land-, sø- og luftterritorium, har regeringen besluttet at  

 anmode om Folketingets samtykke til, at opklaringsenhedens  

 operationsområde udvides til også at omfatte Kosovo.
II.
Opklaringsenheden vil udføre opgaven i henhold  

 til FN s sikkerhedsrådsresolution 1244 af 10. juni 1999 (jf.  

 bestemmelserne heri om tilbagevenden af flygtninge) og tilhørende  

 aftaler og foranstaltninger, der regulerer NATO s ophold i Kosovo, samt i  

 henhold til NATO-rådets beslutninger.
Opklaringsenheden forventes under den del af indsatsen,  

 der foregår i Kosovo, at komme under KFOR s kommando, men vil ikke  

 blive en del af KFOR-styrken.
Den vil under opholdet i Kosovo være en  

 del af AFOR-styrken.
 Opklaringsenheden vil operere under de af NATO-rådet  

 godkendte regler for magtanvendelse.
III.
Regeringen finder, at der er tale om en vigtig  

 humanitær opgave af hastende karakter, som den danske opklaringsenhed i  

 Albanien vil være velegnet til at udføre.
 Det er derfor regeringens hensigt at meddele NATO, at den  

 danske opklaringsenhed stilles til rådighed for udførelsen af  

 opgaven frem til ultimo juli 1999, hvor opklaringsenheden planlægges  

 hjemtaget.
IV.
Under henvisning til det anførte anmodes  

 Folketinget om at meddele sit samtykke til, at operationsområdet for  

 den danske opklaringsenhed i den NATO-ledede multinationale styrke i Albanien  

 (AFOR) indsat i medfør af Folketingets beslutning B 116 af 13. april  

 1999 udvides med henblik på løsning af en humanitær opgave  

 i forbindelse med eskorte af flygtninge fra Albanien og ind i Kosovo.  

 Muligheden for militær magtanvendelse består med henblik på  

 bl.a. at sikre sikkerheden og bevægelsesfriheden for styrken selv og de  

 humanitære organisationer samt for potentielle eller faktiske ofre for  

 alvorlige forbrydelser eller lignende.
 Udgifterne forbundet med udsendelsen forventes at kunne  

 afholdes inden for det beløb, der er aftalt for 1999.
