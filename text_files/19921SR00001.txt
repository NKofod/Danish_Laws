Nr BR 1 udvalgets virksomhed i perioden 1991-92   

 Nr 1 1992-93, 1. samling Afgivet af Udvalget vedrørende Efterretningstjenesterne Afgivet: 19921029 Efter lov nr. 378 af 6. juli 1988 om etablering af et udvalg om Forsvarets og Politiets Efterretningstjenester, der trådte i kraft den 1. august 1988, skal der med det formål at have indseende med Forsvarets og Politiets Efterretningstjenester etableres et udvalg, der udgøres af 5 folketingsmedlemmer udpeget af de folketingspartier, som har sæde i Folketingets Præsidium.
Efter folketingsvalget den 12. december 1990 udpegede de 5  

 folketingspartier, som fik sæde i Folketingets Præsidium, følgende  

 folketingsmedlemmer til udvalget: Torben Lund (S), Viggo Fischer (KF), Ivar  

 Hansen (V), Jens Thoft (SF) og Ole Donner (FP). Udvalget valgte Torben Lund  

 (S) til formand og Viggo Fischer (KF) til næstformand.
Der er ikke sket  

 ændringer i udvalgets sammensætning siden da.
 Til udvalget har protokolsekretær Ib Skovsted Thomsen, Lovsekretariatet,  

 været knyttet som sekretær, jf. lovens § 1, stk. 4.
Siden afgivelsen af udvalgets seneste beretning den 23. oktober 1991 har  

 udvalget afholdt 5 møder, hvoraf de 4 har været med deltagelse af  

 forsvarsministeren og justitsministeren.
I disse møder deltog endvidere  

 departementscheferne fra henholdsvis Forsvarsministeriet og  

 Justitsministeriet samt cheferne for henholdsvis Forsvarets og Politiets  

 Efterretningstjeneste.
Der blev i denne periode stillet 13 spørgsmål til  

 skriftlig besvarelse.
I overensstemmelse med praksis har de skriftlige  

 besvarelser efterfølgende været drøftet på møderne mellem regeringen og  

 udvalget.
 Herved er udvalget fortsat blevet underrettet om indholdet af de  

 retningslinjer, der er gældende for efterretningstjenesternes virksomhed.  

 Endvidere har udvalget rejst enkelte sager, der trods deres mere konkrete  

 karakter også måtte formodes at have haft en mere almen interesse.
 Endelig har regeringen løbende orienteret udvalget om forhold af væsentlig  

 sikkerhedsmæssig karakter, som er af betydning for efterretningstjenesternes  

 virksomhed.
 P.u.v.
