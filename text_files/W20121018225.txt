Erstatningsansvarslovens § 14  forsørgertabserstatning til børn, nævnets j.nr. 12-520-23055 og 12-520-23056 Ansøgerne var afdødes børn og søgte blandt andet om erstatning for tab af forsørger.
Ansøgerne gjorde i den forbindelse gældende, at nævnet skulle lægge normalbidraget forhøjet med 100 pct. til grund ved beregningen af erstatningen, da deres afdøde mor havde været eneforsørger på drabstidspunktet.
Nævnet fandt det ikke dokumenteret, at afdøde havde været eneforsørger, da det fremgik af sagen, at ansøgerne på drabstidspunktet også havde en biologisk far.
Den omstændighed, at faderen efterfølgende afgik ved døden, sås ikke at ændre herpå.
Nævnet tilkendte herefter ansøgerne erstatning for tab af forsørger på baggrund af normalbidraget.
