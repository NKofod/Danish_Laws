En koncern, der bl.a. omfattede virksomheden S, overtog i 1986  

 virksomheden N.
S var omfattet af en overenskomst med fagforbundet T, mens N  

 var omfattet af en overenskomst med fagforbundet B.
I 1989 lukkede S, der var  

 blevet drevet i Vejle, hvilket bl.a. indebar nedlæggelse af et trykkeri, hvis  

 opgaver blev overført til et trykkeri i N, der blev drevet i Kolding.
I  

 forbindelse hermed solgtes to S tilhørende trykkerimaskiner - efter det  

 oplyste efter almindelige handelsprincipper - til N.
Forud for overflytningen  

 af trykkeriopgaverne var medarbejderne i S blevet opsagt til fratræden med  

 overenskomstmæssigt varsel, og Arbejdsretten fandt, at de måtte betragte  

 deres ansættelsesforhold som endeligt ophørte ved opsigelsesperiodens udløb.  

 4 medarbejdere, der havde været ansat i S, var blevet tilbudt arbejde i N,  

 men nåede i realiteten ikke at arbejde i N.
 Arbejdsretten lagde til grund, at overflytningen af trykkeriopgaverne  

 fra S til N med anvendelse af trykkerimaskiner, der hidtil havde været  

 benyttet i S, var omfattet af virksomhedsoverdragelsesloven (overdragelse af  

 en afgrænset del af en virksomhed).
 Der fandtes i realiteten ikke at være medfulgt lønmodtagere ved  

 overdragelsen, hvorfor virksomhedsoverdragelsesloven ikke medførte, at N  

 fremtidig også skulle være omfattet af overenskomsten med T, for så vidt  

 angår arbejde i tilknytning til de to maskiner, der tidligere havde tilhørt  

 S.
 Selv om baggrunden for, at de førnævnte 45 medarbejdere ikke kom i  

 gang i N, var, at de ikke ønskede at lade sig overflytte til B med deraf  

 følgende lønnedgang, fandtes dette ikke at indebære en organisationsfjendtlig  

 handling, da der antoges at foreligge driftsmæssig begrundelse.
 Herefter frifandtes N for en påstand om bod for overenskomstbrud og  

 organisationsforfølgelse.
 (Præmisserne indeholder en ret udførlig gennemgang af rækkevidden af  

 virksomhedsoverdragelsesloven).
 Under denne sag har Landsorganisationen i Danmark for Dansk  

 Typograf-Forbund indklaget Dansk Arbejdsgiverforening for Plastindustriens  

 Arbejdsgiverforening for Novoplastics A/S, Kolding, for Arbejdsretten, hvor  

 klagerne har nedlagt følgende påstande:
 1. Indklagede Novoplastics A/S tilpligtes at anerkende at være omfattet af  

 gældende overenskomst mellem Dansk Typograf-Forbund og Papirvareindustriens  

 Arbejdsgiverforening for så vidt angår arbejde omfattet heraf og hidtil  

 udført på maskinerne nr. 242 og 203 og i forbindelse hermed hos virksomheden  

 Schur Plastic A/S, Vejle.
 2. Indklagede Novoplastics A/S og/eller Plastindustriens  

 Arbejdsgiverforening har begået overenskomstbrud ved dels ikke at anerkende  

 overenskomstmæssige forpligtelser og dels ved at annullere 2  

 ansættelsesaftaler med medlemmer af Dansk Typograf-Forbund under henvisning  

 til disses organisatoriske tilhørsforhold.
 3. Novoplastics A/S og/eller Plastindustriens Arbejdsgiverforening  

 tilpligtes for overenskomstbrud at betale en efter rettens skøn fastsat bod  

 til Dansk Typograf- Forbund.
 De indklagede har påstået frifindelse.
Af sagen og de fremlagte bilag fremgår, at Schur International A/S,  

 hvorunder virksomheden Schur Plastic A/S i Vejle hører, pr. 1. juni 1986  

 overtog den indklagede virksomhed Novoplastics A/S i Kolding.
Medens Schur  

 Plastic A/S i Vejle er medlem af Papirvareindustriens Arbejdsgiverforening,  

 som Dansk Typograf-Forbund har overenskomst med, er Novoplastics A/S i  

 Kolding medlem af Plastindustriens Arbejdsgiverforening, som Dansk Bogbinder  

 og Kartonnagearbejder Forbund - men ikke Dansk Typograf- Forbund - har  

 overenskomst med.
Om baggrunden for overtagelsen af Novoplastics A/S hedder  

 det i en orienteringsskrivelse af 27. september 1989 til virksomhedens  

 medarbejdere fra administrerende direktør Erik Christensen, hvori der i  

 øvrigt redegøres for »strukturtilpasning af Schur Gruppens danske  

 plastvirksomheder med det formål at forbedre konkurrenceevnen og med sigte på  

 det indre marked i 1992«:
 »Pr. 01.06.1986 overtog Schur Gruppen A/S Novoplastics Emballage,  

 hvilket betød et øjeblikkeligt tilkøb af en omsætning på ca. 80 mio.kr.
 To afgørende årsager til denne beslutning var:
 1. Schur Plastic a/s stod overfor at skulle etablere helt ny  

 extruderingsafdeling i Vejle - en samlet investering i byggeri og maskiner på  

 ca. 30 mio.kr.
 Novoplastics havde moderne extruderingshal, der ville kunne rumme en  

 udvidelse maskinmæssigt til at dække begge virksomheders behov.
2. A/S Novoplastics Emballage ville være blevet overtaget af en udenlandsk  

 koncern, såfremt Schur Gruppen ikke havde foretaget denne investering.
Dette  

 ville have haft en kraftig konkurrenceforøgelse overfor Schur Plastic a/s,  

 især på det danske marked, til følge.« I de første år efter overtagelsen blev produktionen opretholdt i det  

 væsentlige uændret i begge virksomheder.
Den økonomiske udvikling i  

 virksomhederne førte imidlertid i løbet af 1989 til en ændring af  

 produktionsformen, som indebar lukning af produktionsaktiviteterne i Vejle,  

 herunder nedlæggelse af trykkeriet, hvis opgaver blev flyttet til trykkeriet  

 i Kolding.
I redegørelsen herfor i orienteringsskrivelsen af 27. september  

 1989 hedder det bl.a.:
 »De sidste 2 års resultater samt indgående og detaljerede analyser  

 viser, at vi ikke længere kan fortsætte på denne måde.
 Tabstallene for de 2 virksomheder set under et viser:
 - et underskud de sidste 2 år på ca. 30,0 mio.kr.
 Gennem en kraftig reduktion af funktionærstaben med 27 medarbejdere - en  

 reduktion på knap 25% - og et forbedret produktmix samt en vis  

 produktivitetsstigning er der i det sidste halve år skabt en vis forbedring  

 af resultaterne, men uden at vi alene hermed har opnået en sund og  

 tilfredsstillende økonomi, der vil sikre overlevelse på langt sigt.
Produktionen afsættes for halvdelens vedkommende på det danske marked,  

 medens den andel halvdel afsættes på eksportmarkederne, hvoraf England er  

 langt det betydeligste marked.
Specielt på dette marked oplever vi en meget  

 kraftig priskonkurrence, forårsaget af et betydeligt lavere omkostningsniveau  

 end det danske.
Dette betyder manglende omkostningsdækning under vor  

 nuværende driftsform og på det seneste betydeligt lavere ordreindgang som  

 følge af den manglende konkurrencedygtighed.
 Men også andre forhold som intern transport, flere dobbeltfunktioner med  

 to produktionssteder, har gjort os alt for omkostningstunge.
 Vi er nødt til at øge vor konkurrenceevne betydeligt i de kommende år for  

 at sikre den fortsatte bevarelse af langt størstedelen af vore  

 arbejdspladser.
 Et afgørende led i vore planer vil være etablering af et enstrenget  

 produktionsflow med:
en extruderingsafdeling et trykkeri en poseafdeling og et færdigvarelager Herigennem vil vi kunne opnå den krævede effektivitet og flexibilitet samt  

 de nødvendige omkostningsbesparelser på driftssiden, og samtidig opnå  

 besparelser gennem mindre pengebinding i lagre af folie, igangværende  

 arbejder, farver, reservedele og omkostningsvarer.
 De øgede krav fra vore kunder omkring kvalitetsgarantier  

 (kvalitetsstandarder) vil medføre investeringer og omkostninger, som billigst  

 og mest rationelt kan gennemføres ved et enstrenget produktionsflow.
 Vore undersøgelser viser, at en extrudering, et trykkeri, o.s.v. vil give  

 os en forbedret konkurrenceevne i forhold til den nuværende opdeling.
 Dette medfører, at vi ønsker at nedlægge vort trykkeri og vor poseafdeling  

 i Vejle, så snart det er praktisk muligt.
 De helt afgørende forhold for, at vi mener. at Novoplastics a/s bør være  

 det fremtidige produktionssted er, at vi her har extruderingsafdelingen, samt  

 at de samlede bygningsudvidelser i Vejle ville blive langt dyrere end i  

 Kolding.
 En del af de aktiviteter, der nu finder sted i Vejle, vil over en periode  

 blive overført til Novoplastics a/s i Kolding.
 Vor tidsplan vil i grove træk være:
Flytning af en del af trykkeriet færdig inden 31.12.1989 Flytning af poseafdelingen fastlægges senere Flytning af administrationen fastlægges senere.
 Vi har i meget lang tid forsøgt at fastholde opdelingen med produktion,  

 m.v. i Vejle og Kolding, men må nu efter det 3. år med meget store underskud  

 erkende, at kun en kraftig strukturtilpasning vil kunne sikre hovedparten af  

 de nuværende arbejdspladser.
 Vi forventer at kunne tilbyde langt de fleste af såvel vore funktionærer  

 som vore timelønnede medarbejdere arbejde i Kolding.
Over en periode vil den fremtidige medarbejderstab blive samlet i Kolding  

 uanset, at Schur Plastic a/s også fremover vil fungere som salgsselskab, da  

 det vil tage mange år og meget betydelige beløb at indarbejde et tilsvarende  

 velkendt navn på alle vore markeder.« Den bebudede ændrede produktionsform var allerede dagen før - den 26.  

 september 1989 - blevet drøftet ved et møde mellem repræsentanter for  

 virksomheden, forbundet og medarbejderne.
I referatet fra mødet hedder det  

 bl.a.:
»Deltagere: Henry Jensen, Dansk Typograf-Forbund Preben Hansen, Dansk Typograf-Forbund Jørgen Marschal, DTF, Vejle afdeling Lars Sebelius Juhl, SCHUR PLASTIC, Vejle Erik Christensen, SCHUR International Niels Aage Frandsen, SCHUR PLASTIC, Vejle Leif Eriksen, SCHUR PLASTIC, Vejle John Niklasson, PA JN bød velkommen - takkede for fremmødet på trods af det korte varsel.  

 Meddelte, at mødet var et informationsmøde, hvor SCHUR PLASTICs ledelse ville  

 forklare baggrunden for beslutningen om at lukke SCHUR PLASTICs produktion.
 EC forklarede - på samme måde som overfor Dansk Bogbinder og  

 Kartonnagearbejder Forbund - DTFs repræsentanter baggrunden for beslutningen  

 om lukning af SCHUR PLASTICs produktion.
 Med hensyn til konsekvenserne for virksomhedens trykkere redegjordes for  

 følgende: 2 trykmaskiner sælges til Tyskland, og 2 trykmaskiner sælges til  

 Novoplastics, Kolding, formodentlig inden årsskiftet.
 Detaljer om opsigelser og fratrædelsestidspunkter kunne man ikke redegøre  

 for, men man ville umiddelbart efter den generelle information ved  

 morgendagens SU-møde drøfte disse lokalt.
 Det blev oplyst, at man vil forsøge at fastholde ca. 300 arbejdspladser  

 mod de nuværende 350.
På spørgsmål fra PH oplyste EC og JN - SCHUR PLASTIC A/S sælger til Novoplastics A/S.
 - SCHUR International ejer begge virksomheder.
 - DB&KF, der har overenskomst med Novoplastics, har udtalt, at de  

 ville være positivt indstillet m.h.t. eventuelle overflytninger af trykkere  

 fra DTF.
 Ved den efterfølgende debat gav HJ udtryk for, at DTF ønskede en generel  

 drøftelse af konkurrence- og beskæftigelsesforholdene med repræsentanter fra  

 PA.
 PH udtalte, at forbundet var rede til at deltage i en drøftelse med de  

 lokale medlemmer af DTF, dersom man ønskede det.
 HJ pegede på muligheden af, at trykkerne - når de var informeret om  

 lukningen - ville søge andre job - deres muligheder var ret gode.
 Situationen blev endvidere drøftet under et ekstraordinært  

 samarbejdsudvalgsmøde den 28. september 1989. I referatet fra mødet hedder  

 det bl.a.:
»DRØFTELSE AF FREMTIDIG STRUKTUR Konklusion Ledelsen konkluderede efter de fremførte bemærkninger, at den fremlagte  

 plan vil blive gennemført.
Bortset fra visse salgsmedarbejdere vil  

 ansættelsesforholdet for selskabets 204 medarbejdere ophøre, dog således at  

 langt de fleste vil få tilbudt ansættelse i Novoplastics a/s.
Herudover blev  

 det fastslået, at de medarbejdere fra Vejle, der bliver tilbudt arbejde i  

 Kolding, vil blive ansat under de her bestående overenskomstforhold.
 Derefter gennemgik LE de i informationsskrivelsen angivne tidsrammer og  

 kunne tilføje følgende med hensyn til flytning af de enkelte afdelinger:
Trykkeriet Maskine nr.
Flyttes/stoppes uge 242 41 203 45 27 eller 28 45 Man forventer, at hele flytningen vil være færdig pr. 31.01.90.
 Under mødet blev det vedtaget at nedsætte en »projektgruppe«,  

 der skulle »etablere planen for nedlæggelse af trykkeriet i Vejle i  

 henhold til de gældende regler og for at sikre den bedst mulige  

 afvikling.« I referatet fra et møde i gruppen den 2. oktober 1989 hedder  

 det bl.a.:
 »1. Salg og flytning af maskiner i trykkeri.
 Maskine nr. 242 og 203 sælges til Novoplastic A/S og flyttes som følger:
Maskine nr.: Flyttes uge: 242 41.89 203 45.89 Maskine nr. 227 og 228 sælges til andre og flytter som følger:
 Maskine nr.: Flyttes uge:
227 el. 228 45.89 227 el. 228 05.90 2. Fratrædelsestidspunkt for medarbejderne i trykkeriet.
 Medarbejderne i trykkeriet fratræder efter følgende plan:
Antal medarb.: Fratrædelsesdato: 10 27.10.89 9 01.12.89 2 15.12.89 10  

 31.01.90 Afskedigelserne vil blive gennemført fredag den 06.10.89.  

 Fratrædelsestidspunktet for den enkelte medarbejder vil blive gennemgået på  

 næste møde.
 3. Forhold for afbødning af virkningerne ved afskedigelserne.
 3.1 Beskæftigelse i Kolding.
 En eventuel beskæftigelse i trykkeriet i Kolding vil blive under de der  

 gældende overenskomstforhold.
 Den aktuelle gennemsnitsløn i trykkeriet på Novoplastic A/S er ca. 20.000  

 kr. mindre end på Schur Plastic A/S.
 Medarbejdere, der er interesseret i at blive ansat i Novoplastic A/S, skal  

 henvende sig til Finn Frederiksen.
 Ved en eventuel ansættelse i Novoplastic A/S vil medarbejderne blive ansat  

 med den anciennitet, som de har i Schur Plastic A/S.
Af oplysningerne i svarskriftet fremgår, at salget af trykkerimaskinerne  

 skete i overensstemmelse med indstillingen fra projektgruppen og efter  

 almindelige handelsprincipper.
De i klagernes påstand omhandlede to maskiner  

 nr. 203 og nr. 242 blev solgt henholdsvis den 27. oktober og den 14. november  

 1989 til et af Schur Invest A/S ejet anpartsselskab, hos hvem Novoplastics  

 A/S derefter har leaset dem.
 I referat fra et nyt møde, som gruppen holdt den 5. oktober 1989, hedder  

 det bl.a.:
 »1. Salg og flytning af maskiner i trykkeriet.
 Ledelsen oplyste, at projektet omkring salg og flytning af maskiner  

 skrider frem som planlagt.
 2.Fratrædelsestidspunkt for medarbejdere i trykkeriet.
 Ved gennemgang af den udarbejdede oversigt er der foretaget ændringer, der  

 medfører, at medarbejderne i trykkeriet fratræder efter følgende plan:
Antal medarb.
Fratrædelsesdato. 8 27.10.89 9 01.12.89 4 15.12.89 10  

 31.01.90 Den ændrede oversigt blev udleveret til medarbejderne.
 Opsigelserne vil blive gennemført torsdag d. 05.10.89 og fredag d.  

 06.10.89, hvorefter arbejdsmarkedsnævnet vil blive orienteret på behørig vis.
 3. Forhold vedr. afbødning af virkningerne ved afskedigelserne.
 3.1 Beskæftigelse i Kolding.
 Det blev ved eksempler konstateret, at den aktuelle gennemsnitsløn i  

 trykkeriet på Novoplastic A/S er ca. kr. 20.000 mindre pr. år end  

 gennemsnitslønnen i trykkeriet på Schur Plastic A/S.
 Det blev besluttet, at de medarbejdere, der ønsker mere detaljerede  

 oplysninger om løn- og overenskomstforhold i trykkeriet på Novoplastic A/S,  

 kan blive orienteret om dette ved henvendelse til Finn Frederiksen.
 Projektgruppens udtalelse om, at en eventuel beskæftigelse i trykkeriet i  

 Kolding ville blive under de der gældende overenskomstforhold, gav anledning  

 til følgende skrivelse af 9. oktober 1989 fra Dansk Typograf-Forbund til  

 Papirvareindustriens Arbejdsgiverforening og Plastindustriens  

 Arbejdsgiverforening:
 »Dansk Typograf-Forbund har fra vor afdeling i Vejle modtaget  

 indberetning om, at ovenstående virksomhed, der ejes af Schur-gruppen, skal  

 overtage maskiner, driftsinventar, varelager, eksisterende kontrakter,  

 administration og medarbejdere.
 På den baggrund skal vi anmode om et mæglingsmøde for ovennævnte  

 virksomheder, idet man i henhold til virksomhedsoverdragelsesloven ikke kan  

 frigøre sig fra vor overenskomst med Schur Plastic A/S, Vejle.
 Da Schur Plastic A/S, Vejle er medlem af Papirvareindustriens  

 Arbejdsgiverforening og Novoplastic A/S, Kolding er medlem af  

 Plastindustriens Arbejdsgiverforening, skal vi foreslå, at der aftales møde  

 med deltagelse af begge foreninger.
Skrivelsen gav anledning til, at Schur Plastic A/S i en skrivelse af 26.  

 oktober 1989 til Papirvareindustriens Arbejdsgiverforening fremkom med en  

 redegørelse for forløbet af produktionsomlægningen og de i forbindelse hermed  

 førte forhandlinger.
Inden denne redegørelse blev fremsendt, havde der  

 imidlertid været afholdt endnu to møder i projektgruppen henholdsvis den 16.  

 og den 20. oktober 1989. I referatet fra det førstnævnte møde hedder det  

 bl.a.:
»1. Salg og flytning af maskiner i trykkeriet Ledelsen oplyste, at projektet omkring salg og flytning af maskiner  

 skrider frem som planlagt, og trykmaskine 242 er således afmonteret og  

 flyttet.
2. Fratrædelse for medarbejdere i trykkeriet Alle opsigelser er gennemført som planlagt.
3. Forhold vedr. afbødning af virkningerne ved afskedigelserne 3.1. Beskæftigelse i Kolding Ledelsen oplyste, at der til dato ikke er nogle medarbejdere fra  

 trykkeriet, der endeligt har tilkendegivet, at de vil ansættes i Novoplastics  

 a/s.
 Med henblik på at sikre drift til den planlagte tid af de trykmaskiner,  

 der er solgt til Novoplastics a/s, er det nødvendigt i indeværende uge at  

 ansætte medarbejdere til trykkeriet i Novoplastics a/s.
 På denne baggrund blev det vedtaget, at de medarbejdere, der ønsker  

 ansættelse i Novoplastics a/s senest med udgangen af uge 43 skal give endelig  

 besked til Finn Frederiksen.
 I referatet fra mødet den 20. oktober 1989 hedder det bl.a.:
»1. Salg og flytning af maskiner i trykkeriet Ledelsen oplyste, at projektet omkring salg og flytning af maskiner  

 skrider frem som planlagt, og trykmaskine 242 forventes således at være i  

 drift i Novoplastics a/s i uge 45.
3. Forhold vedr. afbødning af virkningerne ved afskedigelserne 3.1. Beskæftigelse Via tillidsmand Lars S.
Juhl har ledelsen fået meddelelse om, at de fleste  

 medarbejdere i trykkeriet i Schur Plastic a/s ønsker beskæftigelse i  

 Novoplastics a/s under de her gældende løn- og overenskomstforhold.
 Med baggrund i denne meddelelse har ledelsen umiddelbart kunnet tilbyde 4  

 medarbejdere beskæftigelse i Novoplastics a/s med tiltrædelse uge 45-46 1989.
 Ledelsen analyserer p.t. den aktuelle og forventede ordresituation, og med  

 baggrund heri kan der eventuelt blive tale om at ansætte yderligere et mindre  

 antal medarbejdere til trykkeriet i Novoplastics a/s med tiltrædelse inden  

 udgangen af 1989.
 I skrivelsen af 26. oktober 1989 fra Schur Plastic A/S til  

 Papirvareindustriens Arbejdsgiverforening hedder det bl.a.:
 »Som følge heraf er det besluttet at nedlægge produktionen af  

 plastemballage i Schur Plastic a/s, således at dette selskab i fremtiden  

 udelukkende vil beskæftige sig med salg og distribution.
 Schur Plastic a/s vil som følge af, at produktionen nedlægges, afsætte det  

 hidtil anvendte produktionsudstyr, der omfatter trykmaskiner, udstyr til  

 skæring af folie, konfektionering af plastposer samt hertil hørende  

 produktionsudstyr bedst muligt.
 Novoplastics a/s vil herefter alene være produktionssted for Schur  

 Gruppens plastaktiviteter i Danmark.
 I den forbindelse viser det gennemførte analysearbejde, at der skal  

 gennemføres en produktsanering sammen med en vis kapacitetsudvidelse i  

 Novoplastics a/s ved etablering af udvidelse af de nuværende bygningsarealer,  

 investering i produktionsudstyr samt ansættelse af personale.
Novoplastics a/s vil med henblik på denne kapacitetsudvidelse indkøbe  

 produktionsudstyr på de for Novoplastics a/s mest fordelagtige vilkår,  

 hvilket betyder, at indkøbene vil blive foretaget enten hos Schur Plastic a/s  

 eller hos andre leverandører.
Derudover vil Novoplastics tilbyde ansættelse  

 til en del af det personale, der vil blive opsagt i Schur Plastic a/s.
De i  

 Novoplastics a/s gældende løn- og overenskomstforhold vil naturligvis blive  

 respekteret ved disse ansættelser.
 Som det fremgår af ovennævnte planlagte aktiviteter er der på ingen måde  

 tale om virksomhedsoverdragelse, idet både Schur Plastic a/s og Novoplastics  

 a/s vil fortsætte som selvstændige selskaber med hver sine aktiviteter og  

 medarbejdere.
 Dansk Typograf-Forbund's påstand om, at Novoplastics a/s overtager  

 maskiner, driftsinventar, varelager, eksisterende kontrakter og medarbejdere  

 i Schur Plastic a/s er således ukorrekt.
Som anført i referatet fra projektgruppens møde den 20. oktober 1989 var  

 der foreløbig tilbudt 4 medarbejdere i trykkeriet i Vejle beskæftigelse i den  

 indklagede virksomhed i Kolding med tiltrædelse i uge 45-46. To af disse  

 skulle begynde mandag den 6. november 1989, den ene om morgenen, den anden om  

 eftermiddagen.
Da det imidlertid allerede samme dag stod klart, at de  

 pågældende medarbejdere ikke ville acceptere at arbejde i den indklagede  

 virksomhed under de der gældende løn- og overenskomstforhold, blev de henvist  

 til at fortsætte deres hidtidige arbejde i Vejle i resten af  

 opsigelsesperioden.
Bortset fra den medarbejder, som mødte om morgenen den 6.  

 november og nåede at udføre en enkelt dags arbejde i Kolding, har således  

 ingen af medarbejderne i trykkeriet i Vejle været beskæftiget hos den  

 indklagede virksomhed, men har fortsat været beskæftiget i Vejle i  

 opsigelsesperioden.
 Sagen blev behandlet ved et fællesmøde den 21. november 1989. I referatet  

 fra mødet hedder det bl.a.:
»Fra arbejdstagerside var man af den opfattelse, at Schur Plastic A/S  

 var blevet overført til Novoplastics A/S ved en virksomhedsoverdragelse,  

 hvorfor Lov om Lønmodtageres retsstilling ved virksomhedsoverdragelse må  

 finde anvendelse ved sagens bedømmelse.
På denne baggrund gjorde  

 arbejdstagersiden gældende, at den overenskomst, der på Schur Plastic A/S  

 gælder mellem Papirvareindustriens Arbejdsgiverforening og Dansk  

 Typograf-Forbund, skal finde anvendelse for så vidt angår de 2 overflyttede  

 maskiner.
Yderligere gjorde arbejdstagersiden gældende, at Novoplastics A/S har  

 handlet organisationsfjendtligt ved at pålægge en medarbejder fra Schur  

 Plastic A/S, medlem af Dansk Typograf-Forbund, der var tilbudt arbejde hos  

 Novoplastics A/S, at denne skulle indmeldes i Dansk Bogbinder og  

 Kartonnagearbejder Forbund, forinden ansættelse kunne finde sted.
Ligeledes  

 var en medarbejder, medlem af Dansk Typograf-Forbund, startet i virksomheden,  

 men efter en dags beskæftigelse hos Novoplastics A/S tilbageflyttet til  

 beskæftigelse hos Schur Plastic A/S, uden at opsigelsesvarsel m.v. var  

 efterlevet.
 Fra arbejdsgiverside oplyste man, at de to maskiner var købt af  

 Novoplastics A/S, og man bestred, at Novoplastics A/S« overtagelse af de  

 2 maskiner var omfattet af virksomhedsoverdragelsesloven, hvorfor man  

 afviste, at den på Schur Plastic A/S gældende overenskomst mellem  

 Papirvareindustriens Arbejdsgiverforening og Dansk Typograf- Forbund kan  

 finde anvendelse.
 Fra arbejdsgiverside blev det oplyst, at medarbejdere på Schur Plastic A/S  

 i forbindelse med lukningen af produktionen i denne virksomhed er blevet  

 tilbudt ansættelse i Novoplastics A/S på de i denne virksomhed gældende  

 overenskomstmæssige vilkår.
 Fra arbejdstagerside var man af den opfattelse, at de medarbejdere, der  

 havde accepteret ansættelse i Novoplastics A/S, havde gjort det på de i denne  

 virksomhed gældende overenskomstmæssige vilkår, hvilket efter  

 arbejdstagersidens opfattelse ikke indebærer, at Dansk Typograf-Forbund har  

 fraskrevet sig retten til at overenskomsten mellem Papirvareindustriens  

 Arbejdsgiverforening og Dansk Typograf- Forbund, skal være gældende under  

 henvisning til virksomhedsoverdragelsesloven.
 Fra virksomhedens side tilkendegav man, at forudsætningen for ansættelse  

 af de 2 arbejdere var bristet, da man fik oplyst, at Dansk Typograf-Forbund  

 mente, at overenskomsten med Papirvareindustriens Arbejdsgiverforening  

 fortsat skulle gælde for de pågældende arbejdere ved de 2 maskiner.
 Da virksomheden på denne baggrund fandt, at det var uklart, på hvilket  

 grundlag ansættelsen af de 2 skulle finde sted, besluttede man at annullere  

 ansættelsen.
 For Arbejdsretten er der afgivet forklaring af nedennævnte vidner:
Administrerende direktør Erik Christensen har forklaret bl.a., at man  

 inden overflytningen af trykkeriarbejdet til virksomheden i Kolding havde  

 drøftet ændringerne med repræsentanter for såvel Dansk Typograf-Forbund som  

 Dansk Bogbinder og Kartonnagearbejder Forbund.
Mødet med Typografforbundet  

 fandt sted den 26. september 1989, efter at man dagen forinden havde haft  

 møde med Bogbinder og Kartonnagearbejderforbundet.
Ved mødet den 26.  

 september var der ingen fra forbundet, som gjorde gældende, at en  

 overflytning af trykkere fra Typografforbundet til Bogbinder og  

 Kartonnagearbejderforbundet ville være i strid med  

 virksomhedsoverdragelsesloven.
Administrerende direktør Leif Hansen har forklaret bl.a., at det under det  

 ekstraordinære samarbejdsudvalgsmøde den 28. september 1989 - og altså inden  

 opsigelserne blev iværksat - klart blev sagt, at de medarbejdere, som ville  

 få tilbudt arbejde i Kolding, skulle arbejde under den overenskomst, som var  

 gældende for denne virksomhed.
Det er både forud for og efter overflytningen  

 af trykkeriet fra Vejle til Kolding sket, at medarbejdere, som ved  

 ansættelsen var medlemmer af Dansk Typograf-Forbund, er blevet overflyttet  

 til Dansk Bogbinder og Kartonnagearbejder Forbund.
Fabrikschef Leif Eriksen har forklaret bl.a., at det er fast praksis, at  

 folk, der ansættes hos Novoplastics A/S, overflyttes til Dansk Bogbinder og  

 Kartonnagearbejder Forbund.
Den 6. november 1989 om morgenen mødte den første  

 af de medarbejdere fra trykkeriet i Vejle, som var blevet tilbudt  

 beskæftigelse i Kolding.
I overensstemmelse med sædvanlig praksis blev han  

 vist rundt i virksomheden af tillidsmanden, som lidt senere orienterede  

 vidnet om, at den pågældende ikke havde ladet sig overføre til Dansk  

 Bogbinder og Kartonnagearbejder Forbund og nok heller ikke agtede at gøre  

 det.
Efter at have drøftet sagen med arbejdsgiverforeningen meddelte vidnet  

 den pågældende, at han så næste dag måtte fortsætte sit arbejde i Vejle i  

 resten af opsigelsesperioden.
Direktør i Plastindustriens Arbejdsgiverforening Erik Kjærgaard har  

 forklaret, at formålet med det møde, som afholdtes i begyndelsen af november  

 1989 efter Dansk Typograf-Forbunds anmodning herom i brevet af 9. oktober  

 1989, alene var at få klarlagt, om alle de accessorier, som var nævnt i  

 brevet, var overtaget af den indklagede virksomhed.
Det viste sig, at det var  

 de ikke.
Til støtte for påstandene har klagerne anført, at den ændring af  

 produktionsformen, som blev gennemført i 1989, og hvorved trykkeriet i Vejle  

 blev overført til den indklagede virksomhed i Kolding, må betragtes som  

 overdragelse af en del af en virksomhed, der medfører, at loven om  

 lønmodtageres retsstilling ved virksomhedsoverdragelse finder anvendelse.  

 Ændringen medførte, at to af de 4 trykkerimaskiner blev flyttet fra Vejle til  

 Kolding for at udføre det samme arbejde som det, der hidtil var udført i  

 Vejle.
Det var således en i teknisk, lokal og arbejdsmæssig henseende  

 afgrænset del af virksomheden, man besluttede at flytte til virksomheden i  

 Kolding.
Denne er herefter umiddelbart blevet forpligtet til at respektere  

 overenskomsten med Dansk Typograf-Forbund for så vidt angår arbejde, der  

 hidtil er udført på de overtagne maskiner, og arbejde i forbindelse hermed.  

 Det er uden betydning, om medarbejderne under forhandlingerne forud for  

 overflytningen har givet afkald på fortsat at være beskæftiget på de vilkår,  

 som er gældende efter Typografforbundets overenskomst, idet et sådant afkald  

 kun kan gives af organisationen og ikke af de enkelte medlemmer.
Og her har  

 forbundet på et tidligt tidspunkt givet til kende, hvad der var forbundets  

 holdning.
Det oplyste om virksomhedens praksis med hensyn til overførsel af  

 forbundets medlemmer til Dansk Bogbinder og Kartonnagearbejder Forbund er  

 uden betydning i en situation som den foreliggende, hvor  

 virksomhedsoverdragelsesloven er bestemmende for retsforholdet.
Det afgørende  

 er, at med overflytningen af maskinerne skete der en overførsel af  

 produktionen, omend ikke af de medarbejdere, som hidtil havde været  

 beskæftiget herved.
En sådan overførsel betyder, at også den hidtidige  

 overenskomst overføres.
Grunden til, at man annullerede ansættelserne af de  

 medarbejdere, som havde fået tilbudt beskæftigelse i Kolding, var alene, at  

 de ikke ville overflyttes til Bogbinder og Kartonnagearbejderforbundet.
Den  

 indklagede virksomhed har således tilsidesat Hovedaftalens § 1 og bør for de  

 begåede overenskomstbrud idømmes bod.
Det samme gælder Plastindustriens  

 Arbejdsgiverforening, der har gjort sig delagtig i de skete brud på  

 overenskomsten.
De indklagede har bestridt, at overdragelsen af de omhandlede to maskiner  

 til den indklagede virksomhed kan betragtes som overdragelse af en del af en  

 virksomhed.
Der var alene tale om maskiner til en værdi af 6-7 mio. kr. pr.  

 stk., som lige så godt kunne være solgt til udlandet som afhændet til en  

 virksomhed her i landet.
Det var således to enkeltstående aktiver, som blev  

 afhændet, hvorimod de øvrige accessorier ikke var omfattet af overdragelsen.  

 Disse to maskiner isoleret kan ikke være omfattet af  

 virksomhedsoverdragelsesloven.
I givet fald har man også fra forbundets side  

 accepteret, at medarbejdere, som fik tilbudt beskæftigelse i Kolding, måtte  

 lade sig overflytte til Bogbinder og Kartonnagearbejderforbundet.
Der er  

 således hverken begået overenskomstbrud eller handlet i strid med  

 Hovedaftalens § 1.
 Arbejdsretten skal udtale:
 Loven om lønmodtageres retsstilling ved virksomhedsoverdragelse og det til  

 grund for loven liggende EF-direktiv har til formål at beskytte arbejdstagere  

 i situationer, hvor en virksomhed eller en del af en virksomhed ved aftale  

 overdrages til en ny indehaver, og de i virksomheden beskæftigede  

 arbejdstagere som følge heraf enten afskediges eller forbliver i virksomheden  

 med den nye indehaver som arbejdsgiver.
I tilfælde af afskedigelse i forbindelse med virksomhedsoverdragelsen er  

 beskyttelsen udmøntet i lovens § 3, hvorefter overdragelsen ikke er saglig  

 afskedigelsesgrund i relation til bestemmelser, der hjemler krav på  

 godtgørelse for usaglig afskedigelse, medmindre afskedigelsen skyldes  

 økonomiske, tekniske eller organisatoriske årsager, der medfører  

 beskæftigelsesmæssige ændringer.
For de arbejdstagere, som uden afbrydelse  

 fortsætter i virksomheden under den nye arbejdsgiver, er beskyttelsen efter  

 lovens § 2, at de overenskomster og aftaler, som hidtil har været gældende  

 for deres løn- og arbejdsforhold, skal respekteres af den nye arbejdsgiver.  

 Beskyttelsen er således i alle tilfælde en beskyttelse for virksomhedens  

 personale, således som også lovens og direktivets titel angiver, medens loven  

 ikke har til formål uafhængigt heraf at regulere spørgsmålet, i hvilket  

 omfang erhververen - herunder erhververen af enkelte dele af en virksomhed -  

 måtte være forpligtet til at respektere de af virksomheden indgåede  

 overenskomster m.v. i tilfælde, hvor ingen af de hidtidige arbejdstagere  

 fortsætter hos den nye ejer.
 At det forholder sig således i relation til virksomhedsoverdragelsesloven,  

 som klagerne alene har gjort gældende til støtte for de nedlagte påstande,  

 kunne muligt tidligere give anledning til tvivl, men må nu anses for afklaret  

 ved EF-Domstolens besvarelse af spørgsmål 4 i den såkaldte Ny Mølle-sag, jf.  

 herom Lars Svenning Andersen: Lov om lønmodtageres retsstilling (2. udgave)  

 side 113 ff. med forfatterens konkluderende bemærkninger side 115.
 Ved afgørelsen af den foreliggende sag finder Arbejdsretten - omend under  

 en vis tvivl - at kunne lægge til grund, at nedlæggelsen af trykkeriet hos  

 Schur Plastic A/S i Vejle og overflytningen af trykkeriopgaverne til den  

 indklagede virksomhed i Kolding med anvendelse af 2 af de 4 trykkerimaskiner,  

 som man hidtil havde benyttet i Vejle, for så vidt må være omfattet af  

 virksomhedsoverdragelsesloven, som overflytningen kan betragtes som  

 overdragelse ved aftale af en i teknisk og arbejdsmæssig henseende afgrænset  

 del af virksomheden i Vejle, jf. herved Arbejdsrettens dom af 1. november  

 1990 i sag nr. 89.323.
Forud for overflytningen var medarbejderne i trykkeriafdelingen i Vejle  

 imidlertid blevet opsagt til fratræden med overenskomstmæssigt varsel og  

 måtte efter det foreliggende betragte deres ansættelsesforhold som endeligt  

 ophørt ved opsigelsesperiodens udløb.
Som det fremgår af referaterne fra  

 projektgruppens møder, kunne i hvert fald indtil videre kun en mindre del af  

 de opsagte medarbejdere regne med ansættelse i Kolding, og rent faktisk nåede  

 kun en af de to, som skulle tiltræde den 6. november 1989, at påbegynde  

 arbejdet og at udføre en enkelt dags arbejde i Kolding, hvorefter såvel han  

 som de øvrige medarbejdere i den resterende del af opsigelsesperioden  

 fortsatte deres arbejde i Vejle.
Da der således i realiteten ikke medfulgte  

 lønmodtagere ved overdragelsen, kan virksomhedsoverdragelsesloven ikke føre  

 til at fastslå, at den indklagede virksomhed - der er omfattet af  

 overenskomsten mellem Dansk Bogbinder og Kartonnagearbejder Forbund og  

 Plastindustriens Arbejdsgiverforening - fremtidig også skal være omfattet af  

 overenskomsten mellem Dansk Typograf-Forbund og Papirvareindustriens  

 Arbejdsgiverforening for så vidt angår arbejde med tilknytning til de i sagen  

 omhandlede to maskiner.
Der er herefter ikke grundlag for at fastslå, at de indklagede har begået  

 overenskomstbrud ved ikke at anerkende overenskomstmæssige forpligtelser.
For  

 så vidt angår »annullationen« af de i påstanden omhandlede to  

 ansættelsesaftaler med medlemmer af Dansk Typograf-Forbund bemærkes, at denne  

 vel efter det foreliggende skete, fordi de pågældende ikke ønskede at lade  

 sig overflytte til Dansk Bogbinder og Kartonnagearbejder Forbund med deraf  

 følgende lønnedgang.
Baggrunden for »annullationen« var imidlertid  

 den alvorlige økonomiske situation for Schur Plastic A/S i Vejle, som havde  

 gjort det nødvendigt at flytte trykkerivirksomheden til Novoplastics A/S i  

 Kolding, hvor arbejdet kunne udføres i henhold til overenskomsten med Dansk  

 Bogbinder og Kartonnagearbejder Forbund.
Da overflytningen af  

 trykkeriarbejdet til Kolding og den skete opsigelse af medarbejderne i Vejle  

 - og den i konsekvens heraf foretagne »annullation« af de to  

 ansættelser i Kolding - således var driftsmæssigt begrundet, kan  

 »annullationen« ikke betragtes som en organisationsfjendtlig  

 handling som defineret i Hovedaftalens § 1, jf.
Arbejdsrettens dom af 18.  

 februar 1975 i sag nr. 7400. De indklagede vil derfor i det hele være at  

 frifinde.
 T h i k e n d e s f o r r e t :
 De indklagede, Dansk Arbejdsgiverforening for Plastindustriens  

 Arbejdsgiverforening for Novoplastics A/S, Kolding, frifindes for de af  

 Landsorganisationen i Danmark for Dansk Typograf-Forbund i denne sag nedlagte  

 påstande.
 I sagsomkostninger skal klagerne betale 2.000 kr. til Arbejdsretten.
M10 70 4 0 0 0 11 16 25 70 (* 1) Henvisninger: Svenning Andersen s. 69 ff, 113 ff, 136 ff, K 89.319,  

 K 89.323, K 90.023, EF-domstolens dom af 17. december 1987 (Arbejdsrettens  

 sag 10.388, A 1988, s. 13).
