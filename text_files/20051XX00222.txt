Skriftlig fremsættelse (25. januar 2006) Socialministeren  

  

 (Eva Kjer Hansen) :
 Herved tillader jeg mig for Folketinget at fremsætte:
Forslag til lov om  

 ændring af lov om ændring  

 af lov om almene boliger  

 samt støttede private andelsboliger m.v., lov om boliger for ældre og  

 personer  

 med handicap og lov om boligbyggeri (Revision af reglerne om frit valg af  

 ældreboliger m.v.) (Lovforslag nr.
L 141).
 Muligheden for, at ældre og personer med et handicap frit kan  

 vælge en ældrebolig m.v., var en del af regeringens ældrepakke, der trådte i  

 kraft den 1. juli 2002.
 Fritvalgsordningen indeholder en revisionsbestemmelse, hvorefter  

 der skal fremsættes forslag til revision af ordningen for Folketinget i  

 folketingsåret 2005-2006.
 Ankestyrelsen har i sommeren/efteråret 2005 gennemført en  

 landsdækkende spørgeskemaundersøgelse hos samtlige (amts)kommuner med henblik  

 på at vurdere effekterne af fritvalgsordningen.
Det vurderes samlet set på baggrund af Ankestyrelsens  

 undersøgelse, at ordningen fungerer hensigtsmæssigt, og at der derfor ikke er  

 behov for at ændre på reglerne om frit valg af ældreboliger m.v.
Det foreslås  

 derfor alene, at revisionsbestemmelsen ophæves.
Lovforslaget medfører ingen økonomiske konsekvenser for det  

 offentlige, da der alene er tale om ophævelse af en revisionsbestemmelse.  

 Forslaget har endvidere ingen administrative konsekvenser for det offentlige  

 eller for borgerne.
Forslaget har endelig ingen økonomiske og administrative  

 konsekvenser for erhvervslivet, miljømæssige konsekvenser eller EU-retlige  

 aspekter.
 Det foreslås, at loven træder i kraft den 1. april 2006.
 Idet jeg i øvrigt henviser til lovforslaget og de bemærkninger,  

 der ledsager det, skal jeg anbefale forslaget til tingets velvillige  

 behandling.
