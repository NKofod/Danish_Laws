Bekendtgørelse om enzootisk kvægleukose1) I medfør af § 27, stk. 2, § 29, § 30, stk. 1 og 3, § 33, § 34 og § 70, stk. 3, i lov om hold af dyr, jf. lovbekendtgørelse nr. 1 af 2. januar 2019, fastsættes efter bemyndigelse i henhold til § 7, nr. 1 og 10, stk. 1, nr. 1 og 4, i bekendtgørelse nr. 1614 af 18. december 2018 om Fødevarestyrelsens opgaver og beføjelser:
Definitioner § 1. I denne bekendtgørelse forstås ved:
 1) Enzootisk kvægleukose: Infektion hos kvæg med bovint leukæmivirus, som forårsager den overførbare form for leukose hos kvæg.
2) Besætning: En samling af dyr af samme dyreart, som anvendes til et bestemt formål, som er knyttet til et husdyrbrug, og som har en ejer i form af en juridisk eller fysisk person.
Definitionen omfatter også samlinger af dyr på steder, hvor der midlertidigt samles levende eller døde dyr, herunder samlesteder, slagterier, forarbejdningsanlæg, køle- og fryseanlæg, afhentningspladser, fælles græsgange, græsningsarealer, dyrskuer, individprøvestationer, dyrehospitaler samt virksomheder omfattet af artikel 18 i Forordning om animalske biprodukter.
For kvæg, svin, får og geder kan en besætning udgøres af 1 dyr.
 3) Bruger: Enhver fysisk eller juridisk person, som midlertidigt eller permanent har ansvaret for en besætning.
Anmeldepligt og undersøgelser § 2. Ejeren eller brugeren af en besætning, skal ved mistanke om, at dyr i besætningen er eller kan være smittet med enzootisk kvægleukose, straks tilkalde en dyrlæge.
 Stk. 2. Tilkaldelse efter stk. 1 skal ske, når der hos ét eller flere kreaturer i en besætning optræder:
1) universelt hævede lymfeknuder, eller 2) svulstdannelser i løbe, hjerte eller bør.
 § 3. Tilkaldes en dyrlæge på grund af mistanke om smitte med enzootisk kvægleukose, jf. § 2, eller får en dyrlæge i forbindelse med sit arbejde mistanke om smitte med enzootisk kvægleukose og kan mistanken ikke afvises, skal dyrlægen straks foretage anmeldelse til Fødevarestyrelsen.
 Stk. 2. Dyrlægen skal endvidere indsende materiale fra dyret til undersøgelse på det nationale referencelaboratorium eller et officielt laboratorium, der af Fødevarestyrelsen er udpeget til at foretage den pågældende analyse, efter retningslinjer givet af laboratoriet.
 Stk. 3. Når Fødevarestyrelsen har modtaget meddelelse om resultatet af undersøgelsen fra det nationale referencelaboratorium et officielt laboratorium, der af Fødevarestyrelsen er udpeget til at foretage den pågældende analyse, underretter Fødevarestyrelsen ejeren eller brugeren af kvægbesætningen om resultatet.
 § 4. Fødevarestyrelsen kan påbyde ejeren eller brugeren af en kvægbesætning, at lade udtage blodprøver i forbindelse med risiko for smittespredning, områdeundersøgelser eller lignende fra hele eller dele af besætningen med henblik på undersøgelse for forekomst af enzootisk kvægleukose.
 Stk. 2. Fødevarestyrelsen kan i forbindelse med undersøgelsen påbyde, at der ikke må til- eller fraføres besætningen kvæg, før resultatet af undersøgelsen foreligger.
Mistænkte og smittede besætninger § 5. Mistænkt for at være smittet med enzootisk kvægleukose er besætninger som beskrevet i § 2, samt besætninger:
1) hvor der har været smittefarligt samkvem med dyr, der anses for at være smittet med enzootisk kvægleukose eller mistænkt herfor, eller 2) som efter Fødevarestyrelsens vurdering kan være smittet med enzootisk kvægleukose.
 Stk. 2. Ejeren eller brugeren af en besætning, der er mistænkt for eller smittet med enzootisk kvægleukose skal lade besætningen eller dele af besætningen blodprøve eller på anden måde undersøge for enzootisk kvægleukose.
 § 6. En besætning skal anses for at være smittet med enzootisk kvægleukose, hvis det nationale referencelaboratorium eller et officielt laboratorium, der af Fødevarestyrelsen er udpeget til at foretage den pågældende analyse, har påvist bovint leukæmivirusvirus eller specifikke antistoffer mod dette i materiale udtaget fra dyr fra besætningen.
 § 7. Kreaturer, der er smittet med enzootisk kvægleukose skal af ejeren eller brugeren af kvægbesætningen, straks isoleres fra den øvrige besætning efter Fødevarestyrelsens anvisning.
 § 8. Når der i en besætning er mistanke om eller smitte med enzootisk kvægleukose, pålægges besætningen et offentligt tilsyn, der kan omfatte:
 1) Forbud mod at fjerne dyr fra besætningen.
 2) Forbud mod at indføre besætningen dyr, som er modtagelige for enzootisk kvægleukose.
 3) Påbud om, at lade besætningen eller del af besætningen blodprøve eller på anden måde undersøge for enzootisk kvægleukose.
 4) Påbud om, at træffe forholdsregler, der har betydning for kontrollen med og bekæmpelsen af enzootisk kvægleukose, herunder opstaldning, rengøring og desinfektion, udbringning af gødning samt anvendelse af kontaminerede arealer og foderafgrøder.
 5) Påbud om, at kreaturer, der går på græs, tages på stald.
 6) Påbud om, at dyr, der dør eller aflives, skal undersøges af en dyrlæge.
 7) Påbud om at mejeriet skal afhente mælk sidst på ruten.
 8) Påbud om, at ejeren eller brugeren af besætningen skal iværksætte gnaver- og insektbekæmpelse efter Fødevarestyrelsens anvisning.
 § 9. Hvis en besætning, der er mistænkt for eller smittet med enzootisk kvægleukose, udsættes, må genindsættelse af dyr tidligst ske 30 dage efter udsættelsen, medmindre Fødevarestyrelsen forinden da har godkendt rengøring og desinfektion.
 § 10. Ejeren eller brugeren af en besætning, der er mistænkt for eller smittet med enzootisk kvægleukose, skal give meddelelse om forholdet til alle, der kommer i kontakt med besætningen, herunder ved levering til slagteri, mejeri eller destruktionsanstalt, indtil besætningen erklæres fri for enzootisk kvægleukose, jf. § 11, eller mistanken i øvrigt afkræftes.
 § 11. En besætning, som er fundet mistænkt for eller smittet med enzootisk kvægleukose, kan igen anses for fri, hvis undersøgelser foreskrevet af Fødevarestyrelsen, er foretaget med et efter Fødevarestyrelsens vurdering tilfredsstillinde resultat i overensstemmelse med reglerne i direktiv nr. 64/432/EØF af 26. juni 1964 om veterinærpolitimæssige problemer ved handel inden for Fællesskabet med kvæg og svin.
Transport af dyr fra mistænkte og smittede besætninger § 12. Kvæg fra en besætning, der er mistænkt for eller smittet med enzootisk kvægleukose, må kun flyttes fra besætningen, hvis det føres direkte til slagtning eller til destruktion.
Dyr til slagtning skal være ledsaget af en af Fødevarestyrelsen godkendt passerseddel.
 Stk. 2. Afhentning og indtransport af kvæg til slagtning skal af vognmanden tilrettelægges således, at kvæget under transporten ikke kommer i kontakt med dyr fra besætninger, der anses fri for enzootisk kvægleukose.
 Stk. 3. Efter aflæsning af kvæget på slagtestedet skal den person, der har ansvaret for transporten, sørge for, at transportmidlet og genstande, der har været i anvendt i forbindelse med transporten, renses og desinficeres.
Vaccination § 13. Vaccination mod enzootisk kvægleukose er forbudt.
Betaling, straf og ikrafttrædelse § 14. Udgifterne ved undersøgelse af de i § 3, stk. 2, nævnte prøver betales af Fødevarestyrelsen.
 Stk. 2. Alle andre udgifter, som afholdes i medfør af denne bekendtgørelse, er Fødevarestyrelsen uvedkommende.
 § 15. Med bøde straffes den, der:
1) overtræder § 2, stk. 1, § 3, stk. 1 eller 2, § 5, stk. 2, § 7, § 9, § 10 eller § 12, eller 2) undlader at efterkomme forbud og påbud efter § 4, § 8 eller § 13.
 Stk. 2. Der kan pålægges selskaber og juridiske personer strafansvar efter reglerne i straffelovens 5. kapitel.
 § 16. Bekendtgørelsen træder i kraft den 1. januar 2020.
 Stk. 2. Bekendtgørelse nr. 1068 af 21. november 2011 om enzootisk kvægleukose ophæves.
Fødevarestyrelsen, den 12. december 2019 Hanne Larsen / Marianne Marer 1) Bekendtgørelsen indeholder bestemmelser, der gennemfører dele af Rådets direktiv nr. 64/432/EØF af 26. juni 1964 om veterinærpolitimæssige problemer ved handel inden for Fællesskabet med kvæg og svin, EU-Tidende 1964, nr.
L 121, s. 1977, som senest ændret ved Kommissionens gennemførelsesafgørelse (EU) 2015/819 af 22. maj 2015, EU-Tidende 2015, nr.
L 129, s. 28.
