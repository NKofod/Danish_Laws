Fremsat den 29. november 2005 af  

 Martin Lidegaard (RV), Bente Dahl (RV),  

 Charlotte Fischer (RV), Elisabeth Geday (RV), Marianne  

 Jelved (RV) og Margrethe Vestager (RV) Forslag til folketingsbeslutning om at sikre tilgængelighed  

 for mennesker med handicap i kommunerne Folketinget opfordrer regeringen til at sikre, at alle kommuner  

 fra den 1. januar 2007 sikrer tilgængelighed til rådhusene, til de nye  

 jobcentre og til it-systemerne efter gældende standarder.
Bemærkninger til forslaget Med kommunalreformen har Danmark en enestående chance for at  

 gøre landets kommuner åbne og tilgængelige for alle borgere uanset fysiske  

 eller psykiske handicap.
Derfor bør det være en mærkesag for alle partier at  

 skabe  

 fysisk og teknologisk tilgængelighed, så alle borgere kan deltage på lige fod  

 i  

 de nye kommuner  både som politikere, som medarbejdere og som  

 almindelige brugere.
Skønsmæssigt lider over  

 600.000 danske borgere af den ene eller den anden form for handicap.
Skabes  

 der  

 ikke tilgængelighed i de nye kommuner, risikerer vi, at mange af disse  

 mennesker passiviseres mod deres vilje.
Omvendt ville der være et betydeligt  

 erhvervspotentiale blandt handicappede, hvis vi gjorde vores samfund mere  

 tilgængeligt.
På tilsvarende vis kunne flere personer med  

 funktionsnedsættelser  

 deltage aktivt i det politiske liv, hvis der var bedre tilgængelighed, som  

 det  

 netop er blevet påpeget i udredningen  

  

 Personer  

 med  

 funktionsnedsættelser i Danmark  

  

 fra Institut for Menneskerettigheder (2005). Det er på tide at fokusere på de  

 ressourcer, mennesker med handicap besidder, frem for på deres begrænsninger.
 Derudover vil  

 forbedringer for mennesker med handicap også være en kæmpefordel for alle  

 mulige  

 andre borgere, der ikke opfattes som handicappede, men som f.eks. er  

 gangbesværede, svagtseende eller hører dårligt.
 Derfor ønsker forslagsstillerne,  

 at alle kommuner i fremtiden lever op til følgende krav:
 1)  

 	  

 Alle rådhuse skal være  

 tilgængelige for kørestolsbrugere, blinde, svagtseende, døve, hørehæmmede  

 m.fl.,  

 jf. standarderne i DS 3028.
 2)  

 	  

 Alle nye jobcentre skal  

 være tilgængelige for mennesker med handicap, såvel de ledige som  

 medarbejderne,  

 jf. standarderne i DS 3028.
 3)  

 	  

 Alle kommunale  

 hjemmesider, intranettet og edb-baserede arbejdsværktøjer skal være  

 tilgængelige  

 for mennesker med handicap, jf. de retningslinjer, som anbefales af  

 Kompetencecenteret  

 it for alle, som hører under IT- og Telestyrelsen.
Forslagsstillerne ønsker, at regeringen i første omgang optager  

 forhandlinger med kommunerne om at indfri disse krav, da også kommunerne har  

 stor interesse i at sikre tilgængeligheden.
Om nødvendigt ønsker  

 forslagsstillerne, at der lovgives på området.
 Ud over disse konkrete tiltag forventer forslagsstillerne at  

 kommunerne sammen med de nye handicapråd lægger målrettede planer for mere  

 tilgængelighed inden for områder som uddannelse, transport og liberale  

 erhverv.
ad 1) Tilgængelighed til rådhuse Tilgængelighed til rådhuse vil være en forudsætning for  

 handicappedes muligheder for at deltage både  

 som medarbejdere, som politikere og som borgere i det politiske liv.
Når de  

 nye  

 kommuner skal etableres, vil de nye rådhuse alligevel skulle bygges om,  

 renoveres og tilpasses til de nye opgaver.
Derfor vil der i de fleste  

 tilfælde  

 være tale om beskedne merudgifter for at sikre, at de nye rådhuse og andre  

 kommunale bygninger lever op til byggestandarden DS 3028.  

 Det var som  

 bekendt hensigten, at denne standard skulle være retligt bindende, da det er  

 langt billigere at tage hensyn til handicappede fra starten frem for at  

 skulle  

 lave lappeløsninger senere.
Imidlertid har den nuværende regering valgt at  

 gøre  

 standarden frivillig.
Forslagsstillerne mener, at standarden som minimum bør  

 være obligatorisk for så vitale offentlige bygninger som rådhuse.
ad 2) Tilgængelighed til jobcentre Som et led i strukturreformen flytter kommunen og arbejdsformidlingen  

 sammen i nye kommunale jobcentre.
Det sker under navnet »En indgang til  

 alle«. »Alle«  

 bør også inkludere de handicappede.
Derfor skal den fysiske adgang til  

 jobcentrene så vidt muligt leve op til DS 3028-standarderne som beskrevet  

 ovenfor.
Dermed øges de handicappedes muligheder for at komme ind på  

 arbejdsmarkedet.
ad 3) Tilgængelighed gennem it Moderne teknologi og i  

 særdeleshed internettet har skabt nye muligheder, som kan gøre både det  

 demokratiske rum og arbejdslivet mere tilgængeligt for blinde/svagtseende og  

 handicappede.  

 Omvendt kan ny teknologi også blive en barriere for  

 mennesker med handicap, hvis den ikke gøres tilgængelig.
I strukturreformen er de handicappede ikke for alvor tænkt ind i  

 den elektroniske satsning.
Der er derfor en stor risiko for, at de nye  

 kommuner  

 glemmer de forholdsvis enkle kravspecifikationer, der kan gøre den offentlige  

 it  

 tilgængelig for alle, også selv om regeringen i forskellige henvendelser har  

 gjort opmærksom på problemet.
Det vil være så meget desto mere ærgerligt,  

 hvis  

 disse hensyn ikke tænkes ind fra starten i de nye it-systemer, som følger af  

 kommunalreformen.
Det vurderes som stort set omkostningsneutralt at medtage  

 hensyn til handicappede i it, hvis det tænkes med fra starten.
Derimod er det  

 forbundet med betydelige meromkostninger at ændre på diverse it-løsninger på  

 et  

 senere tidspunkt.
Derfor bør det være obligatorisk for kommunerne at indbygge  

 de  

 retningslinjer, som anbefales af  

 Kompetencecenteret  

 it for alle,  

 i kravspecifikationerne fra starten.
Det drejer sig om de  

 internationale standarder for tilgængelighed til hjemmesider udarbejdet af  

 W3C.
 Nedenfor præsenteres en  

 række eksempler på problemer og løsninger, som knytter sig til kommunernes og  

 de handicappedes brug af internettet.
Navigation  

 : En del programmer og hjemmesider er lavet  

 specifikt sådan, at man skal bruge en mus og ikke kan navigere ved hjælp af  

 tastaturet.
Det gælder f.eks. menuerne på nogle hjemmesider.
Det udelukker  

 blinde/svagtseende, motorisk handicappede, mennesker med museskader og  

 mennesker,  

 der bruger andet end pcer, f.eks. mobiltelefoner eller PDAer.
Taleprogrammer  

 : En del programmer og hjemmesider  

 præsenterer tekst som grafik, hvilket gør, at f.eks. et taleprogram ikke kan  

 få  

 fat i det og læse det op.
Det udelukker blinde/svagtseende og ordblinde, som  

 bruger disse taleprogrammer.
Det gælder f.eks. mange sags- og  

 dokumenthåndterings-systemer, som præsenterer dokumenterne i form af  

 indscannede sider, dvs. som et billede.
Det gælder også mange offentlige  

 hjemmesider  

 med pdf-dokumenter, som også alt for tit kun består af et indscannet billede  

 af  

 den trykte tekst.
I modsætning til tidligere kan man i dag sagtens lave  

 tilgængelige  

 pdf-dokumenter.  

 Kompetencecenteret it for alle  

(  

  

 KIA) kan guide og hjælpe med oplysninger om retningslinjerne på området,  

 så der er ingen tekniske undskyldninger.
Alternativ tekst  

 : På mange hjemmesider består de forskellige  

 links kun af et billede uden en ledsagende tekst, en såkaldt  

 »alternativ tekst«, som et taleprogram kan gribe fat i.
Hvis  

 denne tekst mangler, kan siden blive ubrugelig for blinde/svagtseende.
 Tekstning  

 : På nogle hjemmesider findes der audio- og  

 videopræsentationer, som ikke er tekstet og ikke har et tekstligt alternativ.  

 Det udelukker døve.
Disse tiltag vil ikke kun  

 komme de handicappede til gavn, men også borgerne generelt.
F.eks. vil man  

 ikke  

 være tvunget til at bruge mus, der ofte fører til arbejdsskader.
Brug af  

 taleprogrammer og tekstning af præsentationer kan på forskellig vis aflaste  

 arbejdet foran skærmen for alle.
Forslagsstillerne  

 opfordrer i øvrigt regeringen til at gøre det til fast praksis, at staten  

 også  

 indfører tilgængelig it i takt med, at statens forskellige hjemmesider og  

 it-systemer  

 løbende udskiftes.
Ifølge De Samvirkende Invalideorganisationer er over 90  

 pct.  

 af de eksisterende offentlige hjemmesider i dag ikke tilgængelige.
Skriftlig fremsættelse Martin Lidegaard  

  

 (RV):
 Som ordfører for forslagsstillerne tillader jeg mig herved at  

 fremsætte:
 Forslag til  

 folketingsbeslutning om at sikre tilgængelighed for mennesker med handicap i  

 kommunerne .
(Beslutningsforslag nr.
B 40).
 Jeg henviser i øvrigt til de bemærkninger, der ledsager  

 forslaget, og anbefaler det til Tingets velvillige behandling.
