Fortrolige oplysninger Reference: Forvaltningslovens §§ 28, 31 og 32 Skatteministeriets cirkulære nr. 39 af 26. marts 1995 Direktoratet for Arbejdsløshedsforsikringen har i brev af 3. januar  

 1996 anmodet Told- og Skattestyrelsen - 'om at gøre kommunerne og told- og skatteregionerne  

 opmærksom på DfA's behov for oplysninger'.
 Baggrunden for DfA's anmodning var en meddelelse af 11. december 1995 til  

 DfA fra en kommune om retningslinier for udlevering af oplysninger til  

 DfA.
I meddelelsen hed det, at der på et møde med ledere fra 7 af  

 de 8 skatteafdelinger i de kommuner, der hører under den  

 pågældende Told- og Skatteregion, blev truffet beslutning om - at DfA kun skal have udleveret oplysninger, der findes relevante for  

 DfA's behandling af sagen, - at DfA for så vidt angår fortrolige oplysninger har ret til  

 at få alle de oplysninger, der er af betydning for sagsbehandlingen,  

 men - at DfA ikke har ret til 'ukritisk at få oplysninger udleveret i  

 form af fotokopier af R 75-oplysninger, selvangivelser, regnskaber og  

 ejendomsskemaer m.v.' DfA har i sit brev i øvrigt henvist til DfA's behov for oplysninger  

 samt til DfA's hjemmel til at kræve disse oplysninger fra andre  

 offentlige myndigheder.
DfA har til orientering vedlagt et standardbrev, som DfA ofte anvender til  

 brug for rekvirering af skatteoplysninger fra kommunerne.
Det fremgår  

 heraf, at DfA anmoder om både oplysninger og kopi af dokumenter.
Det er endvidere DfA's opfattelse, at reglerne i forvaltningslovens § 28,  

 stk. 2, nr. 4, jf. § 31, stk. 1 'indebærer, at det i princippet er den  

 rekvirerende myndighed, der afgør, hvilke oplysninger, der skal  

 udleveres.' Styrelsen har med henblik på at afklare, om og i hvilket omfang der  

 var behov for at gøre kommunerne og told- og skatteregionerne  

 opmærksom på DfA's behov for oplysninger, anmodet den  

 pågældende kommune om en udtalelse, herunder en besvarelse af en  

 række konkrete spørgsmål.
 Det er på grundlag heraf styrelsens opfattelse, at der hersker fuld  

 enighed mellem DfA og de omtalte kommuner om, at DfA-har ret til at få  

 alle de fortrolige oplysninger udleveret, som er af betydning for DfA's  

 sagsbehandling, jf. § 91 i lov om arbejdsløshedsforsikring og § 28 i  

 forvaltningsloven.
Derimod har der tilsyneladende hersket uenighed om 1) hvorvidt det er den rekvirerende eller forespurgte myndighed, der  

 afgør hvilke oplysninger, der er af betydning for den rekvirerende  

 myndigheds sagsbehandling og dermed skal udleveres, og 2) hvorvidt det er den rekvirerende eller forespurgte myndighed, der  

 afgør hvordan/i hvilken form, oplysningerne skal udleveres.
 Ad 1) Det er - i overensstemmelse med kommunens udtalelse - styrelsens  

 opfattelse, at det er den myndighed, som er i besiddelse af de fortrolige  

 oplysninger, der efter forvaltningslovens § 28 skal afgøre, om  

 videregivelse af de pågældende oplysninger til en given myndighed  

 er berettiget.
Hvis videregivelse efter denne bestemmelse er berettiget, er der efter  

 forvaltningslovens § 31 også pligt til at efterkomme en  

 udleveringsanmodning fra den rekvirerende myndighed, jf.
Vejledning om  

 forvaltningsloven, Justitsministeriet 1986, pkt. 191.
 Det er, som kommunen også anfører i sin udtalelse, for  

 så vidt korrekt, at det er den rekvirerende myndighed, der bestemmer,  

 hvilke oplysninger, der skal udleveres, idet en forvaltningsmyndighed ikke  

 må skaffe sig fortrolige oplysninger, som ikke er af betydning for  

 udførelsen af den pågældende myndigheds opgaver, jf.  

 forvaltningslovens § 32.
 Denne bestemmelse, som den rekvirerende myndighed må antages at  

 overholde, vil derfor også indgå med betydelig vægt i den  

 forespurgte myndigheds afgørelse af, hvorvidt og i hvilket omfang  

 videregivelse i det konkrete tilfælde er berettiget.
 Det er således gennem lovens § 32, at den rekvirerende myndighed  

 indirekte vil have indflydelse på hvilke oplysninger, den forespurgte  

 myndighed skal udlevere.
 Derimod vil forvaltningslovens § 28, stk. 2, nr. 4 efter styrelsens  

 opfattelse være uden betydning her, idet denne bestemmelse udelukkende  

 regulerer, hvilke oplysninger den rekvirende myndighed er berettiget til at  

 videregive som et nødvendigt led i denne myndigheds egen behandling af  

 sagen, f.eks. i forbindelse med høring af andre myndigheder, jf.  

 Forvaltningsloven, Med kommentarer af John Vogter, Jurist- og  

 Økonomforbundets Forlag, 1992, s. 366 ff.
 Ad 2) Det er - ligeledes i overensstemmelse med kommunes udtalelse -  

 styrelsens opfattelse, at det er den myndighed, der er i besiddelse af  

 oplysningerne, der afgør i hvilken form, oplysningerne skal udleveres.
 Det er styrelsens opfattelse, at forvaltningsloven regulerer videregivelse  

 af oplysninger - og ikke dokumenter - til anden forvaltningsmyndighed, jf. §§  

 28-32.
Det er således - formelt set - ikke i overensstemmelse med loven,  

 når DfA i sit standardbrev rekvirerer kopi af dokumenter.
DfA vil  

 derfor heller ikke kunne gøre krav på at få eventuelle  

 relevante oplysninger udleveret i form af kopi af dokumenter.
 Det betyder, at den forespurgte myndighed kan vælge enten at  

 ekstrahere de oplysninger, som den rekvirerende myndighed har anmodet om, fra  

 det dokument, hvor oplysningerne findes eller at videregive en kopi af det  

 pågældende dokument, hvor oplysninger uden betydning for den  

 rekvirerende myndighed er gjort ulæselige, jf. 'Meddelelse til  

 skattemyndighederne om udlevering af selvangivelser til andre myndigheder',  

 som DfA har henvist til i sit brev. (Det bemærkes, at denne meddelelse  

 er afløst af Skatteministeriets cirkulære nr. 51 af 6. marts  

 1987 om skattemyndighedernes tavshedspligt efter gennemførelsen af  

 forvaltningsloven, som igen er afløst af Skatteministeriets  

 cirkulære nr. 39 af 26. marts 1995 om skatte- og  

 vurderingsmyndighedernes særlige tavshedspligt m.v.).
Det skal bemærkes, at skattemyndighedernes eventuelle afslag  

 på en videregivelsesanmodning fra en anden forvaltningsmyndighed kan  

 påklages til de statslige told- og skattemyndigheder, således at  

 et afslag fra en told- og skatteregion kan påklages til styrelsen, mens  

 et afslag fra en kommune kan påklages til den lokale told- og  

 skatteregion, jf.
Skatteministeriets cirkulære nr. 39 af 26. marts 1995  

 om skatte- og vurderingsmyndighedernes særlige tavshedspligt m.v., pkt.  

 5.3.
Sammenfattende er det styrelsens opfattelse, at de omtalte kommuner har  

 administreret forvaltningslovens regler om videregivelse af oplysninger til  

 anden forvaltningsmyndighed korrekt.
Told- og Skattestyrelsen fandt derfor  

 ikke aktuelt grundlag for at indskærpe reglerne på området  

 overfor kommuner og regioner.
