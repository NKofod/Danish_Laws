 Den 3. januar 1984 og den 9. september 1985 er der ved noteveksling i Bonn  

 indgået en tillægsaftale af 9. september 1985 mellem Danmark og  

 Forbundsrepublikken Tyskland i henhold til art. 5 i den europæiske konvention  

 af 13. december 1957 om udlevering af lovovertrædere, jfr.  

 udenrigsministeriets bekendtgørelse nr. 36 af 28. september 1963 og  

 efterfølgende bekendtgørelser, senest nr. 15 af 1. februar 1979, Lovtidende  

 C.
 Notevekslingens ordlyd er som følger:
Den kgl. danske Ambassade J.nr. 27.D.2.
VERBALNOTE Den kgl. danske ambassade har den ære at anerkende modtagelsen af det  

 tyske udenrigsministeriums verbalnote af 3. januar 1984 - J.nr. 511-531.41/2  

 DAN, ifølge hvilken en aftale i henhold til artikel 5 i den europæiske  

 udleveringsoverenskomst af 13. december 1957 foreslås indgået mellem  

 Kongeriget Danmarks regering og Forbundsrepublikken Tysklands regering.  

 Verbalnoten af 3. januar 1984 har følgende ordlyd:
 »Under henvisning til den kgl. danske ambassades verbalnote af 27.  

 juli 1983 - j.nr. 27.B.2. - vedrørende indgåelse af en tysk-dansk  

 tillægsaftale til den europæiske udleveringsoverenskomst af 13. december  

 1957, har det tyske udenrigsministerium den ære at foreslå den kgl. danske  

 ambassade, indtil ikrafttræden af Anden Tillægsprotokol til den europæiske  

 udleveringsoverenskomst af 13. december 1957 for Forbundsrepublikken  

 Tyskland, at indgå en aftale mellem Forbundsrepublikken Tysklands regering og  

 Kongeriget Danmarks regering i henhold til artikel 5 i den europæiske  

 udleveringsoverenskomst af 13. december 1957, som skal have følgende ordlyd:
 1. Forbundsrepublikken Tysklands og Kongeriget  

 Danmarks regeringer forpligter sig til, gensidigt over for hinanden, indtil  

 ikrafttræden af den Anden Tillægsprotokol af 17. marts 1978 til den  

 europæiske udleveringsoverenskomst af 13. december 1957 for  

 Forbundsrepublikken Tyskland, at bevilge udlevering i det omfang, som er  

 forudset i denne tillægsprotokols kapitel II, såfremt de øvrige  

 forudsætninger i den europæiske udleveringsoverenskomst af 13. december 1957  

 er opfyldt.
 2. Denne aftale gælder også for Land Berlin, med  

 mindre Forbundsrepublikken Tysklands regering ikke inden 3 måneder efter  

 denne aftales ikrafttræden har afgivet en erklæring om det modsatte over for  

 Kongeriget Danmarks regering.
Såfremt Kongeriget Danmarks regering erklærer sig indforstået med  

 Forbundsrepublikken Tysklands regerings forslag, vil denne verbalnote samt  

 den bekræftende svarnote fra den danske ambassade udgøre en aftale mellem  

 Forbundsrepublikken Tysklands regering og Kongeriget Danmarks regering, som  

 træder i kraft på datoen for svarnoten.« Ambassaden har den ære at meddele det tyske udenrigsministerium, at  

 Kongeriget Danmarks regering har erklæret sig indforstået med  

 Forbundsrepublikken Tysklands regerings forslag.
I overensstemmelse dermed  

 udgør det tyske udenrigsministeriums verbalnote af 3. januar 1984 og denne  

 svarnote en aftale mellem Kongeriget Danmarks regering og Forbundsrepublikken  

 Tysklands regering, som træder i kraft den 9. september 1985.
 Den kgl. danske ambassade benytter denne lejlighed til på ny at forsikre  

 det tyske udenrigsministerium om sin udmærkede højagtelse.
