 Sædvanlig bod udmålt i anledning af overenskomststridige  

 arbejdsnedlæggelser i protest mod lovindgrebet i 1985, iværksat fra 1.-10.  

 april 1985, idet det som forudsat i et protokollat mellem vedkommende  

 arbejdsgiver- og arbejdstagerorganisation var forhandlet lokalt om  

 bodsspørgsmålet, og idet det ikke var godtgjort, at der på en af de af sagen  

 omfattede virksomheder bestod nogen praksis for eller berettiget forventning  

 om, at der ikke skulle betales bod for overenskomststridige  

 arbejdsnedlæggelser.
 Under disse sager, der er behandlet sammen, har Dansk Arbejdsgiverforening  

 for Jernets Arbejdsgiverforening for de ovennævnte 5 virksomheder indklaget  

 Landsorganisationen i Danmark for Blik- og Rørarbejderforbundet i Danmark for  

 et antal medlemmer af dette forbund for Arbejdsretten med påstand om, at de  

 pågældende medlemmer, der er beskæftiget hos de af klagen omfattede  

 virksomheder og anført på sagernes bilag 1æ, 1hh, 1jj, 1nn og 1 yy,  

 tilpligtes til Dansk Arbejdsgiverforening at betale en efter rettens skøn  

 fastsat bod for hver time, i hvilken de har deltaget i overenskomststridige  

 arbejdsnedlæggelser i perioden fra den 1. til og med den 10. april 1985.
De indklagede, der har erkendt, at arbejdsnedlæggelserne var  

 overenskomststridige, har påstået frifindelse, idet de til støtte herfor har  

 anført, at man på de omhandlede 5 virksomheder ikke har afholdt eller  

 afsluttet den fagretlige behandling af arbejdsnedlæggelserne, som man var  

 forpligtet til at foretage ifølge en aftale indgået mellem Jernets  

 Arbejdsgiverforening og Centralorganisationen af Metalarbejdere i Danmark.  

 For så vidt angår virksomheden Semco A/S har de indklagede i svarskriftet  

 yderligere anført, at der består en 15-årig praksis for, at de indklagede  

 medlemmer af Blik- og Rørarbejderforbundet i Danmark ikke betaler bod for  

 overenskomststridige arbejdsnedlæggelser.
Subsidiært har de indklagede  

 nedlagt påstand om, at der kun idømmes mild bod.
Såfremt bod idømmes, har de  

 taget sædvanligt forbehold over for navnelisterne.
 Sagens nærmere omstændigheder er efter det oplyste følgende:
 De påklagede arbejdsnedlæggelser, der skete i protest mod vedtagelsen af  

 lov om fornyelse og forlængelse af kollektive overenskomster og aftaler m.v.  

 nr. 123 af 31. marts 1985, blev sammen med en lang række tilsvarende  

 arbejdsnedlæggelser behandlet ved fællesmøder den 2. og 3. april 1985,  

 hvorunder man fra arbejdstagerside erkendte, at arbejdsnedlæggelserne var  

 overenskomststridige, og erklærede at ville pålægge de strejkende at  

 genoptage arbejdet så hurtigt som muligt før, under eller umiddelbart efter  

 påsken den 4.-8. april 1985.
 Efter at de landsomfattende strejker var bragt til ophør, forhandlede  

 Jernets Arbejdsgiverforening og Centralorganisationen af Metalarbejdere i  

 Danmark om bodsspørgsmålet og nåede den 3. juni 1985 til enighed om følgende  

 protokollat:
 »Sagen forhandledes og afsluttedes med enighed om, at de arbejdere,  

 der ikke havde normaliseret arbejdet efter fællesmødepålægget, betaler en  

 bod, der udgør kr. 17,50 for ikke-faglærte og kr. 21,50 for faglærte.
 Der var endvidere enighed om, at såfremt der efter fællesmødet kun havde  

 været et møde af kortere varighed, skulle der ikke betales bod, ligesom flere  

 arbejdsnedlæggelser, der sammenlagt var på under 8 timer, ligeledes ikke vil  

 være bodsbelagt.
 Af hensyn til opgørelse af arbejdsnedlæggelsernes omfang på de enkelte  

 virksomheder udarbejdes sædvanlige navnelister, og der toges forbehold for  

 antallet af deltagende lønmodtagere samt tidspunkterne for deres deltagelse i  

 arbejdsnedlæggelserne.
 Boden tilfalder Dansk Arbejdsgiverforening.
I tilfælde, hvor der ikke efter de her skitserede retningslinjer kan opnås  

 lokal enighed om varigheden, overgives sagen til organisationerne, evt. med  

 henblik på videreførelse af sagen til Arbejdsretten.« I to skrivelser af 20. juni 1985 henholdsvis fra Jernets  

 Arbejdsgiverforening og Centralorganisationen af Metalarbejdere i Danmark  

 præciserede de to organisationer over for medlemmerne indholdet af  

 protokollatet.
I skrivelsen fra Jernets Arbejdsgiverforening hedder det:
 »Ved skrivelse af 7 ds. meddelte vi virksomheden, at der var indgået  

 forlig om bodsspørgsmålet vedr. de overenskomststridige strejker, der var  

 begrundet i Folketingets forlængelse af de gældende overenskomster.
 Skrivelsen var bilagt forligsteksten, hvor det af sidste afsnit fremgår,  

 at:
»I tilfælde, hvor der ikke efter de her skitserede retningslinjer kan  

 opnås lokal enighed om varigheden, overgives sagen til organisationerne, evt.  

 med henblik på videreførelse af sagen til Arbejdsretten.« Denne tekst betyder, at de udarbejdede navnelister skal drøftes med  

 tillidsrepræsentanten med henblik på opnåelse af lokal enighed om varigheden.  

 Af hensyn til beviset for, at der er opnået enighed, er det naturligt, at  

 parterne bekræfter dette med deres underskrift på samme måde som ved  

 afslutning af en lokalforhandling.
Herefter kan bodsopkrævning finde sted.
Vi har fra Centralorganisationen af Metalarbejdere i Danmark modtaget  

 underretning om, at der er tilfælde, hvor den ovenfor beskrevne procedure  

 ikke er benyttet.
I disse tilfælde iværksættes den nævnte procedure for  

 hurtigst muligt at få afklaret evt. tvivl eller uoverensstemmelse om  

 strejkens varighed.
Afslutningsvis skal det præciseres, at de foranstaltede drøftelser ikke  

 vedrører bodssatserne, der fortsat er kr. 17,50 pr. time for ikke-faglærte og  

 kr. 21,50 pr. time for faglærte.' I skrivelsen fra Centralorganisationen af Metalarbejdere i Danmark hedder  

 det:
 »Gode venner! Under henvisning til CO-Metal's skrivelse af 4. juni  

 d.å. vedrørende protokollatet om eventuel indgåelse af frivilligt forlig  

 lokalt i forbindelse med konflikterne ved Folketinget's vedtagelse af  

 overenskomstforlængelsesloven skal vi gøre opmærksom på følgende, såfremt der  

 lokalt indgås forlig, og evt. bod er forskyldt, at:
1. konflikten skal have været indberettet og behandlet på et fællesmøde  

 mellem LO og DA, 2. der skal fra virksomhedens side fremlægges en fuldstændig navneliste  

 over deltagende medlemmer, 3. der skal forhandles lokalt om varigheden af konflikten.
Protokollatet  

 indeholder en bestemmelse om, at såfremt der efter fællesmødet har været  

 møder af kortere varighed, er bod ikke forskyldt, det vil i princippet sige,  

 at arbejdet blot på et rimeligt tidspunkt på 3die dagen skal være genoptaget,  

 ligesom samlede arbejdsnedlæggelser på 8 timer - skal fortolkes flexibelt -  

 er fritaget for bod, 4. der skal udarbejdes et referat af den eventuelle opnåede enighed -  

 underskrevet af parterne som ved afslutning af en lokal forhandling, 5. kan der ikke opnås enighed, videreføres sagerne - arbejdsgiverne kan  

 ikke i disse situationer opkræve boden på egen foranledning.
Til orientering vedlægges JA's skrivelse, som de har tilsendt deres  

 medlemsvirksomheder, i hvilken fremgangsmåden præciseres.« Efter det oplyste blev hovedparten af strejkesagerne inden for  

 jernindustriens område herefter afsluttet forligsmæssigt med pålæggelse af  

 bod i overensstemmelse med protokollatet.
For så vidt angår de her omhandlede 5 virksomheder fremgår det af  

 fremlagte referater, at der ikke har kunnet opnås enighed om en forligsmæssig  

 løsning af bodsspørgsmålet under lokale forhandlinger med repræsentanter for  

 de pågældende medlemmer af Blik- og Rørarbejderforbundet i Danmark.
Ved  

 klageskrift af 26. maj 1986 blev dette spørgsmål herefter indbragt til  

 afgørelse for Arbejdsretten sammen med tilsvarende sager vedrørende andre  

 virksomheder og medlemmer af samme og andre forbund.
Af bilag, som de indklagede har fremlagt sammen med svarskriftet, der er  

 modtaget umiddelbart forud for domsforhandlingen, fremgår, at der i august  

 1977 fandt overenskomststridige arbejdsnedlæggelser sted blandt medlemmer af  

 Blik- og Rørarbejderforbundet i Danmark, beskæftiget hos Semco A/S, og at  

 Dansk Arbejdsgiverforening ved klageskrift af 30. august 1977 indbragte  

 arbejdsnedlæggelserne for Arbejdsretten med påstand bl.a. om bod, men at  

 sagen herom blev frafaldet, efter at virksomheden den 2. september 1977 havde  

 truffet aftale med tillidsrepræsentant Sti Davidsen om forhøjelse af  

 timelønnen for VS-montørerne i serviceafdelingen.
En tilsvarende sag  

 vedrørende overenskomststridige arbejdsnedlæggelser i marts 1987 blev  

 ligeledes frafaldet, efter at de lønmæssige uoverensstemmelser, som havde  

 været årsag til arbejdsnedlæggelserne, var blevet bilagt ved lokal  

 forhandling.
 For Arbejdsretten har afdelingsingeniør hos Semco A/S Hartvig Madsen og  

 tillidsrepræsentant Sti Davidsen forklaret nærmere om baggrunden for og  

 forløbet af de foran omtalte sager fra 1977 og 1987.
Klagerne har til støtte for bodspåstanden anført, at overenskomststridige  

 arbejdsnedlæggelser med politisk baggrund efter arbejdsretlig praksis  

 bedømmes på samme måde som andre overenskomststridige arbejdsnedlæggelser.
I  

 de foreliggende sager har de indklagede medlemmer af Blik- og  

 Rørarbejderforbundet i Danmark siddet pålægget fra fællesmøderne overhørigt  

 og har derfor forskyldt bod for deres deltagelse i de erkendt  

 overenskomststridige arbejdsnedlæggelser.
Ved afgørelsen af, om boden bør  

 bortfalde eller nedsættes, kan der ikke tillægges oplysningerne i  

 svarskriftet med tilhørende bilag nogen betydning, da de først er fremkommet  

 umiddelbart inden domsforhandlingen, jfr. herved Arbejdsrettens dom af 8.  

 december 1986 i sag nr. 86.317. Men i øvrigt kan disse oplysninger hverken  

 bevirke bodsfritagelse eller nedsættelse af boden.
Protokollatet af 3. juni  

 1985 vedrørende bodsspørgsmålet indebærer kun, at der eventuelt skal  

 forhandles lokalt om varigheden af arbejdsnedlæggelserne.
Det er sket for  

 samtlige 5 virksomheders vedkommende.
Resultatet af forhandlingerne blev  

 blot, at de indklagede medlemmer tilkendegav, at de slet ikke ville betale  

 nogen bod.
Herefter er sagen med rette indbragt for Arbejdsretten.
Hvad  

 virksomheden Semco A/S angår, viser det fremlagte materiale og de afgivne  

 forklaringer alene, at man i to tilfælde under en vis pression har måttet  

 opgive at kræve bod i anledning af overenskomststridige arbejdsnedlæggelser i  

 en enkelt af virksomhedens afdelinger.
De indklagede har anført, at der uanset svarskriftets sene fremkomst ikke  

 er grundlag for at frakende de heri indeholdte oplysninger betydning ved  

 sagens afgørelse.
Efter det, der herefter foreligger, må det vel erkendes, at  

 der har fundet en vis lokal forhandling sted som aftalt ved protokollatet af  

 3. juni 1985. Men da man ikke herunder nåede til enighed, har man forsømt at  

 videreføre denne forhandling som en egentlig organisationsmæssig, fagretlig  

 behandling af bodsspørgsmålet.
Tanken med protokollatet var, at  

 bodsspørgsmålet skulle løses gennem en almindelig fagretlig behandling og  

 ikke ved at indbringe spørgsmålet herom for Arbejdsretten.
For så vidt angår  

 virksomheden Semco A/S har løsningen af de tidligere sager om  

 overenskomststridige arbejdsnedlæggelser hos de medlemmer af forbundet, som  

 er beskæftiget her, skabt en forventning om bodsfritagelse, som må få  

 indflydelse på den afgørelse, som nu skal træffes.
 Arbejdsretten skal udtale:
Protokollatet af 3. juni 1985 vedrørende bodsspørgsmålet foreskriver alene  

 lokal forhandling om varigheden af de overenskomststridige  

 arbejdsnedlæggelser.
Såfremt enighed herom ikke kan opnås, skal sagerne  

 ifølge protokollatet overgives til organisationerne, eventuelt med henblik på  

 videreførelse af sagerne for Arbejdsretten.
Der er herefter intet grundlag  

 for at forstå protokollatet på den af de indklagede anførte måde, hvorefter  

 bodsspørgsmålet i mangel af en forligsmæssig løsning på lokalt plan skal  

 løses eller søges løst ved almindelig fagretlig behandling på  

 organisationsplan uden om Arbejdsretten eller i hvert fald inden sagens  

 indbringelse for Arbejdsretten.
Da det er godtgjort, at der forud for  

 klageskriftets indgivelse har fundet lokal forhandling sted med  

 repræsentanter for de indklagede medlemmer af forbundet, uden at der kunne  

 opnås enighed om en forligsmæssig løsning, finder Arbejdsretten herefter, at  

 de pågældende medlemmer må være stillet på samme måde som de arbejdstagere i  

 øvrigt inden for samme område, for hvis vedkommende der i mangel af en  

 forligsmæssig løsning er udmålt sædvanlig bod for deltagelse i de erkendt  

 overenskomststridige arbejdsnedlæggelser, der fortsatte efter det på  

 fællesmøderne givne pålæg om arbejdets genoptagelse.
For så vidt angår virksomheden Semco A/S finder Arbejdsretten det ikke  

 godtgjort, at der består nogen praksis for eller berettiget forventning hos  

 de der beskæftigede medlemmer af forbundet om, at de ikke skal betale bod for  

 overenskomststridige arbejdsnedlæggelser.
Allerede som følge heraf kan heller  

 ikke dette anbringende føre til bodsfritagelse eller bodsnedsættelse for  

 disse medlemmers vedkommende.
 T h i k e n d e s f o r r e t :
 De medlemmer af Blik- og Rørarbejderforbundet i Danmark, som er anført på  

 bilag 1æ, 1hh, 1jj, 1nn og 1yy i sagerne nr. 86.207E, 86.207I og 87.225V,  

 skal hver især til Dansk Arbejdsgiverforening betale en bod på 24 kr. for  

 hver time, i hvilken de har deltaget i de overenskomststridige  

 arbejdsnedlæggelser i perioden fra den 1. april til og med den 10. april  

 1985.
 (* 1) Henvisninger: Per Jacobsen s.272, K 10.560 (A1986, s.39) K 10.975  

 (A1987 s.64).
