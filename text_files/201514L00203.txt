Betænkning afgivet af Forsvarsudvalget den 19. november 2015 Betænkning over Forslag til lov om net- og informationssikkerhed [af forsvarsministeren (Peter Christensen)]:
1. Ændringsforslag Forsvarsministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 7. oktober 2015 og var til 1. behandling den 23. oktober 2015. Lovforslaget blev efter 1. behandling henvist til behandling i Forsvarsudvalget.
Møder Udvalget har behandlet lovforslaget i 2 møder.
Høring Lovforslaget er en genfremsættelse af lovforslag nr.
L 201 (folketingsåret 2014-15, 1. samling). Et udkast til lovforslaget blev sendt i høring, og den daværende forsvarsminister sendte den 22. april 2015 dette udkast til udvalget, jf.
FOU alm. del  bilag 79 (folketingsåret 2014-15, 1. samling). Den 6. maj 2015 sendte den daværende forsvarsminister de indkomne høringssvar og et notat herom til udvalget.
Den 12. maj 2105 sendte daværende forsvarsminister supplerede høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra DI ITEK, IT-Branchen og Teleindustrien.
 Forsvarsministeren har over for udvalget kommenteret den skriftlige henvendelse til udvalget.
Deputationer Endvidere har DI Digital, IT-Branchen og Teleindustrien mundtligt over for udvalget redegjort for deres holdning til lovforslaget.
Spørgsmål Udvalget har stillet 28 spørgsmål til forsvarsministeren til skriftlig besvarelse, som denne har besvaret.
3. Indstillinger Et flertal i udvalget (S, DF, V, LA, RV, SF, KF og SIU) indstiller lovforslaget til vedtagelse med det stillede ændringsforslag.
Et mindretal i udvalget (EL og ALT) indstiller lovforslaget til forkastelse ved 3. behandling.
Mindretallet stemmer for det stillede ændringsforslag.
Alternativet hæfter sig ved, at opgaverne og tilsynet er placeret hos Center for Cybersikkerhed, som er en myndighed under Forsvarets Efterretningstjeneste, og dermed ikke  som Alternativet ville ønske det  varetages af en civil myndighed.
Center for Cybersikkerhed er undtaget offentlighedsloven, forvaltningslovens kapitel 4-6 og persondataloven, hvilket i praksis betyder, at der ikke vil være ret til aktindsigt i forhold til de oplysninger og underretninger, som modtages fra teleudbydere, myndigheder og virksomheder.
Alternativet hæfter sig endvidere ved, at der ikke er mulighed for at få klager over afgørelser om it-sikkerhed, som er truffet af Center for Cybersikkerhed, behandlet ved et uafhængigt klagenævn.
For Alternativet er det afgørende, at al overvågning af danskerne beror på en dommerkendelse, som tilmed er tidsbegrænset, så alene på baggrund af dette princip kan Alternativet ikke støtte lovforslaget.
Desuden giver lovforslaget nogle unødvendigt store ulemper for dansk erhvervsliv, som set i lyset af hensigten med lovforslaget kunne undgås gennem en anden og ikke så rigid lovgivning.
Et andet mindretal i udvalget (IA) vil stemme hverken for eller imod lovforslaget.
Mindretallet stemmer for det stillede ændringsforslag.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 16 Af forsvarsministeren, tiltrådt af udvalget:
 1) Nr. 13 affattes således:
»13. I § 81, stk. 1, nr. 1, ændres »§ 35, § 51 a, stk. 1 og 4, eller § 63, stk. 2, 3 og 5« til: »§ 35 eller § 51 a, stk. 1 og 4«.« [Teknisk korrektion] Bemærkninger Til nr. 1 Med ændringen tilføjes § 51 a, stk. 1 og 4, der blev indsat i § 81, stk. 1, nr. 1, ved lov nr. 741 af 1. juni 2015 (Lov om ændring af lov om graveadgang og ekspropriation m.v. til telekommunikationsformål, lov om elektroniske kommunikationsnet og -tjenester og konkurrenceloven). § 63 ophæves ved § 16, nr. 1.
Marie Krarup (DF) Søren Espersen (DF) Jan Erik Messmann (DF) Jeppe Jakobsen (DF) Henrik Brodersen (DF) Ib Poulsen (DF) Peter Juel Jensen (V) Jakob Ellemann-Jensen (V) Marcus Knuth (V) Kristian Pihl Lorentzen (V) Torsten Schack Pedersen (V) Michael Aastrup Jensen (V) Carsten Bach (LA) Leif Mikkelsen (LA) Rasmus Jarlov (KF) fmd.
Annette Lind (S) Bjarne Laustsen (S) Henrik Dam Kristensen (S) Jan Johansen (S) nfmd.
Jesper Petersen (S) Simon Kollerup (S) Trine Bramsen (S) Eva Flyvholm (EL) Nikolaj Villumsen (EL) René Gade (ALT) Martin Lidegaard (RV) Holger K.
Nielsen (SF) Aaja Chemnitz Larsen (IA) Aleqa Hammond (SIU) Tjóðveldi og Javnaðarflokkurin havde ikke medlemmer i udvalget.
