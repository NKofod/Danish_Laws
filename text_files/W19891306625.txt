For afgiftsåret 1988/89 blev der søgt om tildeling af en supplerende  

 basisandel som følge af etablering, subsidiært forhåndstilsagn om tildeling  

 af en større basisandel.
Ansøgningen blev returneret, efter at de til  

 rådighed værende mængder allerede var blevet fordelt til ansøgere, der var  

 yngre end klageren, idet det bemærkedes, at på grund af de meget begrænsede  

 mælkemængder, der var til rådighed til fordeling, havde det været nødvendigt  

 at foretage en prioritering af kvalificerede ansøgninger, hvorefter den yngre  

 ansøger blev foretrukket frem for den ældre.
 I skrivelse af 4. december 1988 har De nu klaget over EF-direktoratets  

 afgørelse om tildeling af basisandel (afgiftsfri mælkeleverance) for  

 afgiftsåret 1988/89 til ejendommen Ålborgvej 86, 9370 Hals.
 Det fremgår, at De i forbindelse med overtagelse af Deres forældres  

 ejendom den 1. august 1988 har søgt om tildeling af en større basisandel, og  

 at Deres ansøgning er blevet returneret på grund af alder.
I skrivelsen til landbrugsministeren henviser De til, at De ikke kan  

 acceptere alderskriteriet, ligesom De heller ikke kan acceptere, at  

 ansøgningen blev returneret uden at være blevet behandlet.
Desuden gør De  

 opmærksom på de kvalifikationer, som De har erhvervet, og som efter Deres  

 opfattelse må placere Dem forud for ansøgere uden faglige kvalifikationer ved  

 tildeling af en større basisandel.
 På den baggrund har De anmodet om tildeling af en større basisandel,  

 subsidiært om forhåndstilsagn om tildeling for det kommende afgiftsår.
 Landbrugsministeriet skal bemærke følgende.
 Som det allerede fremgår af EF-direktoratets skrivelse af 7. november  

 1988, er det ikke muligt at imødekomme Deres ansøgning for afgiftsåret  

 1988/89 efter, at de til rådighed værende mængder allerede er blevet fordelt  

 til ansøgere, der er yngre end Dem.
I den forbindelse skal det nævnes, at etablering ikke medfører en ret til  

 kvoteudvidelse, men giver producenten mulighed for på det grundlag af indgive  

 ansøgning om en ekstra tildeling i konkurrence med andre ansøgere.
Det skal  

 ses i lyset af, at kvoteordningen nu har været gældende i over 4 år, og at  

 der i løbet af disse 4 år har været gennemført EF-finansierede suspensions-  

 og ophørsordninger.
 I afgiftsåret 1988/89 er en mængde af frie basisandele på 18 mio. kg til  

 rådighed til fordeling til producenter, der har etableret sig på en ejendom,  

 hvortil der allerede er knyttet en basisandel, svarende til Deres situation.
 På grund af de meget begrænsede mælkemængder, der er til rådighed til  

 fordeling og mængden af indkomne ansøgninger, var det nødvendigt at foretage  

 en prioritering af kvalificerede ansøgninger, hvorefter den yngre ansøger  

 blev foretrukket frem for den ældre.
 Da landbrugsministeriet ikke kan meddele forhåndstilsagn, henvises De  

 derfor til at indgive ansøgning for afgiftsåret 1989/90.
 P.M.V.
 E.B.
