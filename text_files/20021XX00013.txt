Skriftlig fremsættelse (2. oktober  

 2002) Justitsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 erstatningsansvar og lov om erstatning fra staten til ofre for forbrydelser  

 (Godtgørelse til efterladte ved dødsfald).
(Lovforslag nr.
L 4).
Formålet med lovforslaget er at indsætte en  

 regel i erstatningsansvarsloven om godtgørelse til efterladte ved  

 dødsfald, der er forvoldt forsætligt eller groft uagtsomt.  

 Hermed skabes der mulighed for i særlige tilfælde at tilkende de  

 efterladte en godtgørelse for lidelse eller krænkelse som  

 følge af en nærtståendes død.
En sådan  

 mulighed eksisterer ikke i dag.
 Lovforslaget indebærer endvidere, at den  

 særlige regel i erstatningsansvarsloven om, hvornår krav på  

 godtgørelse for personskade mv. falder i arv, ophæves.
 Lovforslaget bygger på betænkning nr.  

 1412/2002 om godtgørelse til efterladte ved dødsfald, der er  

 afgivet af en arbejdsgruppe under Justitsministeriet.
Efter de gældende regler i erstatningsansvarsloven  

 kan de efterladte alene kræve erstatning for økonomisk skade som  

 følge af et dødsfald, dvs. erstatning for tab af  

 forsørger og for rimelige begravelsesudgifter samt et særligt  

 overgangsbeløb til den efterlevende ægtefælle eller  

 samlever.
Erstatningsansvarsloven indeholder derimod ikke regler om  

 godtgørelse for ikke-økonomisk skade som tort, psykisk smerte  

 og lidelse hos de efterladte.
 Med den foreslåede regel om godtgørelse til  

 efterladte ved dødsfald bliver der som noget nyt mulighed for at  

 tilkende nære pårørende en godtgørelse for lidelse  

 eller krænkelse ved dødsfald, der er forvoldt under  

 sådanne kvalificerende omstændigheder, at der må antages at  

 være tale om en særlig følelsesmæssig belastning for  

 eller krænkelse af de efterladte.
 Den foreslåede regel omfatter i første  

 række ægtefælle og samlever samt forholdet mellem  

 forældre og deres hjemmeboende og/eller mindreårige børn.  

 Er der tale om voksne børn, der er flyttet hjemmefra, vil der derimod  

 i almindelighed ikke være grundlag for at tilkende en  

 godtgørelse i anledning af barnets eller en af forældrenes  

 død, medmindre de pågældende må antages at have  

 bevaret en hel særlig tilknytning, eller barnet f.eks. først er  

 flyttet hjemmefra umiddelbart før dødsfaldet.
Efter omstændighederne vil også andre end  

 ægtefælle, samlever, børn eller forældre kunne  

 være omfattet af reglen.
Dette forudsætter dog, at der har  

 været et sådant særligt forhold mellem den  

 pågældende og afdøde, at der må antages at  

 være tale om en tilsvarende særlig følelsesmæssig  

 belastning som følge af dødsfaldet.
Det kan f.eks. være  

 en søster eller bror, der som voksen i mange år har haft  

 fælles bolig og husholdning med den afdøde.
 Der vil i anledning af det samme dødsfald kunne  

 tilkendes en godtgørelse til flere efterladte, der hver især  

 opfylder betingelserne herfor, f.eks. både til den afdødes  

 ægtefælle og til den afdødes mindreårige  

 børn.
Den foreslåede godtgørelsesregel vil som  

 nævnt ovenfor omfatte dødsfald, der er forvoldt forsætligt  

 eller groft uagtsomt, idet der i disse tilfælde normalt vil være  

 tale om en ekstraordinær belastning for de efterladte.
Den  

 foreslåede regel tænkes navnlig anvendt i tilfælde af  

 forsætligt drab, hvor der således normalt bør tilkendes en  

 godtgørelse til de efterladte.
Ved dødsfald, der er forvoldt  

 groft uagtsomt, vil tilkendelse af en godtgørelse til de efterladte  

 som udgangspunkt forudsætte, at der   ud over den grove uagtsomhed  

 foreligger omstændigheder, der typisk vil påføre de  

 efterladte en særlig grad af lidelse eller krænkelse som  

 følge af dødsfaldet.
Der kan ved denne vurdering bl.a. lægges vægt  

 på, om dødsfaldet er forvoldt på en særlig brutal  

 og/eller krænkende måde, f.eks. at ofret har været udsat  

 for omfattende vold eller seksuelle overgreb inden døden eller er  

 død på en særlig pinefuld måde.
Der kan også  

 lægges vægt på, om de efterladte har været til stede,  

 da ofret blev dræbt, eller er kommet til stede umiddelbart efter.
Hvis  

 skadevolderens adfærd har været af særlig grov karakter og  

 f.eks. må betegnes som grov hensynsløshed, kan dette i sig selv  

 tale for, at der tilkendes de efterladte en godtgørelse.
 Forudsat at der konkret er tale om grov uagtsomhed i  

 relation til dødens indtræden, tænkes den foreslåede  

 godtgørelsesregel f.eks. anvendt i tilfælde, hvor ofret har  

 været udsat for grov vold i et sådant omfang eller af en  

 sådan karakter, at han eller hun afgår ved døden, eller  

 hvor en bilist forvolder en medtrafikants død under hasarderet og  

 hensynsløs kørsel omfattet af straffelovens § 252, som bl.a.  

 omfatter fremkaldelse af nærliggende fare for nogens liv eller  

 førlighed.
Den maksimale godtgørelse forudsættes i  

 almindelighed at være i størrelsesordenen 100.000 kr.
En  

 godtgørelse i denne størrelsesorden bør som udgangspunkt  

 tilkendes i sager om forsætligt drab.
Hvis dødsfaldet er  

 forvoldt ved grov uagtsomhed, bør godtgørelsen normalt  

 fastsættes til et mindre beløb.
Lovforslaget indebærer endvidere, at den  

 særlige regel i erstatningsansvarslovens § 18, stk. 2, hvorefter krav  

 på godtgørelse for personskade først falder i arv,  

 når kravet er anerkendt eller gjort gældende ved sagsanlæg  

 mv., ophæves.
Krav på godtgørelse for  

 ikke-økonomisk skade i anledning af en personskade, f.eks.  

 godtgørelse for svie og smerte og for varigt mén, vil herefter  

 falde i arv uden begrænsninger, dvs. uanset om skadelidte har gjort  

 kravet gældende inden sin død.
