Et pengeinstitut havde på grundlag af en artikel i et tidsskrift  

 udformet annoncer indeholdende sammenligninger med andre pengeinstitutter.
Da  

 centrale vilkår og satser ikke var medtaget i annoncerne, blev de anset for  

 at være i strid med god markedsføringsskik og egnet til at vildlede, ligesom  

 Forbrugerombudsmanden anførte, at betegnelsen »bedst« generelt for  

 pengeinstituttet som sådan i forhold til andre pengeinstitutter, på baggrund  

 af de udvalgte sammenligningspunkter, hvilede på et klart for løst grundlag.
 3. Anprisninger af egne fortræffeligheder og/eller sammenligninger med  

 andre pengeinstitutter ses til stadighed i forskellige variationer.
Under overskriften »Nu er det bevist! Sparekassen X er den bedste i  

 området« havde et pengeinstitut affotograferet to søjler, der havde  

 været offentliggjort i tidsskriftet »Penge og Privatøkonomi«, juni  

 1986, i forbindelse med en undersøgelse af en lang række pengeinstitutters  

 ud- og indlånstilbud til forbrugerne.
Søjlerne viste de enkelte  

 pengeinstitutters gennemsnitlige effektive rentesatser for på den ene side  

 alle skattebegunstigede indlånskonti og på den anden side samtlige  

 udlånstyper.
Der var i annoncen for pengeinstituttet henvist til den  

 pågældende artikel i »Penge og Privatøkonomi«.
FO udtalte om annoncen, at de to opstillinger fra »Penge og  

 Privatøkonomi« alene angav gennemsnitlige effektive rentesatser for  

 visse (skattebegunstigede) indlånstyper samt samtlige udlånstyper. Øvrige  

 indlånsformer var således ikke medtaget i opgørelsen, ligesom sammensætningen  

 af kontotyper og rentesatser inden for hver lånegruppe kunne variere  

 kraftigt.
Andre centrale vilkår og satser indgik ikke i sammenligningen.
FO anførte videre, at en benyttelse af betegnelsen »bedst«  

 generelt for sparekassen som sådan i forhold til andre pengeinstitutter alene  

 på baggrund af de angivne sammenligningspunkter hvilede på et klart for løst  

 grundlag.
En konkret sammenligning mellem kontotyper forudsætter en konkret  

 angivelse af en række punkter, der typisk vil være af væsentlig betydning for  

 de forbrugere, annoncen henvender sig til.
Endvidere blev det påpeget, at det  

 ikke af annoncen fremgik, inden for hvilket område udsagnet skulle gælde, og  

 at der ikke er angivet oplysninger om pengeinstitutter, som ikke er omfattet  

 af undersøgelsen.
FO konkluderede, at sammenligningen derfor måtte anses for  

 at være i strid med god markedsføringsskik og egnet til at vildlede.
 (* 1) Offentliggjort i Forbrugerombudsmandens Årsberetning 1986, S. 44-45.
