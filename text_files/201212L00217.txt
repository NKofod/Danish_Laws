Fremsat den 17. maj 2013 af skatteministeren (Holger K.
Nielsen) Forslag til Lov om ophævelse af lov om afgift af mineralvand m.v. og om ændring af øl- og vinafgiftsloven og forskellige andre love (Nedsættelse og senere ophævelse af sodavandsafgiften, nedsættelse af ølafgiften, afskaffelse af den vægtbaserede emballageafgift, øget momsfradrag på hotelovernatninger, samt midlertidig forhøjelse af reparationsgrænsen for totalskadede køretøjer m.v.) § 1 I lov om afgift af mineralvand m.v., jf. lovbekendtgørelse nr. 419 af 7. maj 2012, som ændret ved § 6 i lov nr. 924 af 18. september 2012 og § 12 i lov nr. 1354 af 21. december 2012, foretages følgende ændringer:
 1. I § 2, stk. 1, nr. 1, ændres »182« til: »82«.
 2. I § 2, stk. 1, nr. 2, ændres »66« til: »30«.
§ 2 I øl- og vinafgiftsloven, jf. lovbekendtgørelse nr. 890 af 17. august 2006, som ændret bl.a. ved § 1 i lov nr. 626 af 11. juni 2010, § 5 i lov nr. 1383 af 28. december 2011, § 2 i lov nr. 924 af 18. september 2012 og senest ved § 21 i lov nr. 1354 af 21. december 2012, foretages følgende ændringer:
 1. I § 1, stk. 1, 2. pkt., ændres »73,36« til: »56,02«.
 2. I § 2, stk. 2, 2. pkt., ændres »100,92« til: »77,08«, i 3. pkt. ændres »340.360« til: »259.939« og »8,94« ændres til: »6,83«, og i 4. pkt., ændres »28,84« til: »22,02« og »6.936« ændres til: »9.083«.
 3. I § 3 B, nr. 1, ændres »9,11« til: »10,07«.
 4. I § 3 B, nr. 2, ændres »15,59« til: »17,66«.
§ 3 I emballageafgiftsloven, jf. lovbekendtgørelse nr. 101 af 13. februar 2001, som ændret bl.a. ved § 3 i lov nr. 1057 af 17. december 2002, § 2 i lov nr. 1217 af 27. december 2003, § 7 i lov nr. 515 af 7. juni 2006, lov nr. 1579 af 20. december 2006, § 1 i lov nr. 523 af 17. juni 2008, § 3 i lov nr. 522 af 12. juni 2009 og senest ved § 8 i lov nr. 1354 af 21. december 2012, foretages følgende ændringer:
 1. § 1 affattes således:
 »§ 1. Der svares afgift til statskassen af salgsemballager og multipak med et rumindhold på under 20 l til følgende varer:
 1) Opdelt i følgende varegrupper:
 a) Spiritus henhørende under position 2208 i EU's kombinerede nomenklatur, jf. dog nr.
 b) Vin henhørende under position 2204 eller 2205 i EU's kombinerede nomenklatur, jf. dog nr. 2.
 c) Frugtvin henhørende under position 2206 i EU's kombinerede nomenklatur, og som har et alkoholindhold på over 10 pct. vol. , jf. dog nr. 2. Endvidere færdigblandet gløgg bestående af rødvin og gløggekstrakt.
 2) Opdelt i følgende varegrupper:
 a) Øl henhørende under position 2203 i EU's kombinerede nomenklatur.
 b) Mineralvand, limonade og andre varer, som indeholder kulsyre, henhørende under position 2201 og 2202 i EU's kombinerede nomenklatur.
c) Blandinger af ikkealkoholholdige drikkevarer med spiritus henhørende under position 2208 i EU's kombinerede nomenklatur, og som har et alkoholindhold på 10 pct. vol. eller derunder.
Ikkealkoholholdige drikkevarer omfatter ud over position 2201 og 2202 i EU's kombinerede nomenklatur tillige position 2009.
d) Andre gærede drikkevarer og blandinger af gærede drikkevarer henhørende under position 2206 i EU's kombinerede nomenklatur samt blandinger af ikkealkoholholdige drikkevarer med gærede drikkevarer henhørende under position 2206 i EU's kombinerede nomenklatur, hvis drikkevarens eller blandingens alkoholindhold er på 10 pct. vol. eller derunder.
Undtaget er dog færdigblandet gløgg bestående af rødvin og gløggekstrakt, jf. nr. 1, litra c.
Ikkealkoholholdige drikkevarer omfatter ud over position 2201 og 2202 i EU's kombinerede nomenklatur tillige position 2009.
e) Mineralvand, vand, limonade, iste og lignende drikkevarer, som er umiddelbart drikkeklare, og som er uden kulsyre, henhørende under position 2201 og 2202 i EU's kombinerede nomenklatur.« 2. § 2, stk. 7-12, ophæves.
 3. I § 3, stk. 1 og 3, ændres »§ 1, nr. 1-3« til: »§ 1, nr. 1 og 2«.
 4. I § 3, stk. 2, og § 3 a, ændres »§ 1, nr. 1-3« til: »§ 1, nr. 1 og 2«, og »§ 1, nr. 4-16,« udgår.
 5. § 3, stk. 4 og 5, ophæves.
 Stk. 6-8 bliver herefter stk. 4-6.
 6. § 6, stk. 6, ophæves.
 Stk. 7 bliver herefter stk. 6.
 7. I § 6, stk. 7, der bliver stk. 6, ændres »stk. 1-6« til: »stk. 1-5«.
§ 4 I momsloven, jf. lovbekendtgørelse nr. 106 af 23. januar 2013, foretages følgende ændring:
1. I § 42, stk. 2, 2. pkt., ændres »50 pct.« til: »75 pct.« § 5 I registreringsafgiftsloven, jf. lovbekendtgørelse nr. 221 af 26. februar 2013, foretages følgende ændring:
 1. I § 7 indsættes efter stk. 6, som nye numre:
 »Stk. 7. I årene 2014 og 2015 forhøjes den i stk. 1 fastsatte grænse for afgiftsfri genopbygning af motorkøretøjer afgiftsberigtiget efter § 4, stk. 1, nr. 2, fra 65 pct. til 75 pct.
Stk. 8. I årene 2014 og 2015 omfatter reglen i stk. 5, motorkøretøjer afgiftsberigtiget efter § 4, stk. 1, nr. 2, hvor udgiften til genopbygning af motorkøretøjet er opgjort til mere end 65 pct. og indtil 75 pct. af den efter stk. 2 fastsatte handelsværdi.« Stk. 7 bliver herefter stk. 9.
 2. I § 7, stk. 7, der bliver stk. 9, ændres »stk. 1-6« til: »stk. 1-8«.
§ 6 I konkursloven, jf. lovbekendtgørelse nr. 217 af 15. marts 2011, som ændret ved § 1 i lov nr. 429 af 1. maj 2013, foretages følgende ændring:
 1. § 96, stk. 2, nr. 7, ophæves.
 Nr. 8-17 bliver herefter nr. 7-16.
§ 7 I lov nr. 431 af 16. maj 2012 om midlertidig nedsættelse af straffen for overtrædelse af skatte- og afgiftslovgivningen vedrørende midler på udenlandske konti m.v., foretages følgende ændring:
1. I bilag 1 udgår »Lov om afgift af mineralvand m.v.« § 8 I opkrævningsloven, jf. lovbekendtgørelse nr. 1402 af 7. december 2010, som ændret bl.a. ved § 9 i lov nr. 528 af 17. juni 2008, § 39 i lov nr. 698 af 25. juni 2010, § 27 i lov nr. 247 af 30. marts 2011, § 20 i lov nr. 551 af 18. juni 2012 og senest ved § 8 i lov nr. 1395 af 23. december 2012, foretages følgende ændring:
 1. Bilag 1, liste A, nr. 16, ophæves.
 Nr. 17-34 bliver herefter nr. 16-33.
§ 9 I lov nr. 924 af 18. september 2012 om ændring af lov om forskellige forbrugsafgifter, brændstofforbrugsafgiftsloven, tonnageskatteloven og forskellige andre love (Indeksering af forskellige punktafgifter og de løbende bilafgifter, regulering af tonnageskatten, forhøjelse af udligningsafgiften og forlængelse af afgiftsfritagelsen for brint- og elbiler), som ændret ved § 15 i lov nr. 1353 af 21. december 2012, foretages følgende ændringer:
 1. § 13, stk. 19 og 20, ophæves.
 Stk. 21-47 bliver herefter stk. 19-45.
 2. § 13, stk. 25 og 26, der bliver stk. 23 og 24, affattes således:
 »Stk. 23. Der skal af maltbaseret alkoholsodavand omfattet af øl- og vinafgiftslovens § 3 B, nr. 1, som fra og med den 1. juli 2013 til og med den 31. december 2014 udleveres til forbrug fra autoriserede oplagshavere, angives til fortoldning eller importeres, betales en tillægsafgift på 8,73 kr. pr. liter, og der skal af maltbaseret alkoholsodavand omfattet af øl- og vinafgiftslovens § 3 B, nr. 1, som fra og med den 1. januar 2015 til og med den 31. december 2017 udleveres til forbrug fra autoriserede oplagshavere, angives til fortoldning eller importeres, betales en tillægsafgift på 9,38 kr. pr. liter.
Stk. 24. Der skal af maltbaseret alkoholsodavand omfattet af øl- og vinafgiftslovens § 3 B, nr. 2, som fra og med den 1. juli 2013 til og med den 31. december 2014 udleveres til forbrug fra autoriserede oplagshavere, angives til fortoldning eller importeres, betales en tillægsafgift på 15,19 kr. pr. liter, og der skal af maltbaseret alkoholsodavand omfattet af øl- og vinafgiftslovens § 3 B, nr. 2, som fra og med den 1. januar 2015 til og med den 31. december 2017 udleveres til forbrug fra autoriserede oplagshavere, angives til fortoldning eller importeres, betales en tillægsafgift på 16,39 kr. pr. liter.« 3. § 13, stk. 48 og 49, ophæves.
 Stk. 50-59 bliver herefter stk. 46-55.
§ 10 Lov om afgift af mineralvand m.v., jf. lovbekendtgørelse nr. 419 af 7. maj 2012, ophæves.
§ 11 Stk. 1. Loven træder i kraft den 1. juli 2013, jf. dog stk. 2 og 3.
 Stk. 2. § 4, § 5, § 6, § 7, § 8 og § 10 træder i kraft den 1. januar 2014.
 Stk. 3. § 3 træder i kraft den 1. januar 2015.
 Stk. 4. § 1 og § 2 har virkning for mineralvand m.v. og øl, der fra den 1. juli 2013 udleveres fra registrerede virksomheder, angives til fortoldning eller modtages fra udlandet.
 Stk. 5. § 3 har virkning for emballager, der er afgiftspligtige efter emballageafgiftslovens § 1, og som fra den 1. januar 2015 udleveres til forbrug fra registrerede oplagshavere m.v., angives til fortoldning eller importeres.
 Stk. 6. § 5 har virkning for motorkøretøjer, der er ødelagt ved færdselsuheld, eksplosion, ildebrand m.m. jf. registreringsafgiftslovens § 7, stk. 1, fra den 1. januar 2014 til den 31. december 2015.
 Stk. 7. § 10 har virkning for mineralvand m.v., der fra den 1. januar 2014 udleveres fra registrerede virksomheder, angives til fortoldning eller modtages fra udlandet.
§ 12 Stk. 1. Virksomheder, der den 1. juli 2013 har et lager af mineralvand, der er afgiftsberigtiget med en højere afgift end efter denne lovs § 1, kan på grundlag af en specificeret lageropgørelse få godtgjort afgiftsdifferencen for uåbnede beholdere.
 Stk. 2. Virksomheder, der den 1. juli 2013 har et lager af øl, der er afgiftsberigtiget med en højere afgiftssats end efter denne lovs § 2, kan på grundlag af en specificeret lageropgørelse få godtgjort afgiftsdifferencen for uåbnede beholdere.
 Stk. 3. Godtgørelse efter stk. 1 og 2 ydes kun for varer, der er bestemt til afsætning, og kun såfremt godtgørelsen af afgift af varerne overstiger 500 kr.
 Stk. 4. Det er en betingelse for at opnå afgiftsgodtgørelse efter stk. 1, at virksomheden overholder regnskabsbestemmelserne i § 12 i lov om afgift af mineralvand m.v.
 Stk. 5. Det er en betingelse for at opnå afgiftsgodtgørelse efter stk. 2, at virksomheden overholder regnskabsbestemmelserne i § 14 og § 15 i øl- og vinafgiftsloven.
Stk. 6. For godtgørelse efter stk. 1 og 2 skal virksomhederne udarbejde en opgørelse af lagerbeholdningen pr. 1. juli 2013 for de varer, som der ønskes godtgørelse for.
Opgørelsen skal indeholde oplysninger om leverandørens navn, adresse og CVR- eller SE-nummer.
Told- og skatteforvaltningen kan gøre godtgørelsen betinget af, at virksomheden fremlægger dokumentation for, at afgiften er betalt.
Ansøgning om godtgørelse med de anførte oplysninger skal være told- og skatteforvaltningen i hænde senest den 10. juli 2013.
 Stk. 7. Ved ansøgning om afgiftsgodtgørelse efter stk. 1 finder reglerne § 18, § 19 og § 21, stk. 1, nr. 1, og stk. 3 og 4, i lov om afgift af mineralvand m.v. og §§ 18 og 19 i opkrævningsloven tilsvarende anvendelse.
 Stk. 8. Ved ansøgning om afgiftsgodtgørelse efter stk. 2 finder reglerne § 22, § 23 og § 25, stk. 1, nr. 1, og stk. 3 og 4, i øl- og vinafgiftsloven og §§ 18 og 19 i opkrævningsloven tilsvarende anvendelse.
 Stk. 9. Virksomheder, der i 2013 er berettiget til at modtage afgiftslettelse efter § 2 i øl- og vinafgiftsloven, skal for den hl-mængde stærkt øl, der giver afgiftslettelse i afgiftsperioderne juli-december 2013, foretage en ny beregning af afgiftslettelsen efter § 2, stk. 2 i øl- og vinafgiftsloven, som affattet ved denne lovs § 2, nr. 2.
Bemærkninger til lovforslaget 1. Indledning Regeringen (Socialdemokraterne, Det Radikale Venstre og Socialistisk Folkeparti), Venstre, Dansk Folkeparti, Liberal Alliance og Det Konservative Folkeparti har den 21. april 2013 indgået aftale om mindsket grænsehandel, BoligJobordning og konkrete initiativer til øget vækst og beskæftigelse  delaftale om Vækstplan DK.
»Regeringen, Venstre, Dansk Folkeparti, Liberal Alliance og Det Konservative Folkeparti er enige om, at der er et behov for at forbedre rammerne for vækst og beskæftigelse i Danmark.
Derfor igangsættes en række initiativer, der gør det mere attraktivt at investere i danske virksomheder både her og nu og i de kommende år.
Aftaleparterne er enige om en målrettet indsats for at mindske grænsehandlen gennem en fuld afskaffelse af sodavandsafgiften og en nedsættelse af ølafgiften.
Afskaffelsen af sodavandsafgiften gennemføres med halv virkning fra 1. juli 2013 og med fuld virkning i 2014. Ølafgiften reduceres med 15 pct. fra 1. juli 2013.
 Herudover genindføres BoligJobordningen med fuld virkning i 2013 og 2014 og udvides samtidig til at omfatte sommer- og fritidshuse med virkning fra 22. april 2013. Det bidrager til øget vækst og beskæftigelse i især små og mellemstore håndværks- og servicevirksomheder.
 Desuden forhøjes reparationsgrænsen for totalskadede biler midlertidigt fra 65 pct. til 75 pct. i 2014 og 2015. Det vil i de kommende år isoleret set medføre øget beskæftigelsen i de virksomheder, der reparerer bilerne, eller leverer ydelser hertil.
 Aftaleparterne er endelig enige om at styrke grundlaget for vækst og beskæftigelse i Danmark gennem:
  Mere og bedre voksen- og efteruddannelse.
  Større fradrag for hotelmoms, lavere afgifter på emballage og procesenergi og en række yderligere konkrete og mærkbare lempelser for danske virksomheder med henblik på at gøre det mere attraktivt at investere i danske virksomheder.
 En styrket indsats i de danske udkantsområder.« 2. Lovforslagets formål og baggrund Følgende skatteelementer fra delaftalen om Vækstplan DK indgår i dette lovforslag:
 Indsats mod grænsehandlen gennem afskaffelse af sodavandsafgiften og en nedsættelse af ølafgiften.
Ophævelsen af sodavandsafgiften gennemføres med halv virkning fra 1. juli 2013 og med fuld virkning fra 2014. Ølafgiften reduceres med 15 pct. fra 1. juli 2013. Dette vil medføre hjemvendt grænsehandel og mindre illegal handel med de omhandlede varer.
  Afskaffelse af den vægtbaserede emballageafgift fra 1. januar 2015. Dermed sikres både en direkte reduktion af virksomhedernes produktionsomkostninger og betydelige lettelser af virksomhedernes administrative byrder.
 Større momsfradrag for hotelovernatninger.
Fradraget øges fra 1. januar 2014 fra de gældende 50 pct. til 75 pct.
Dette vil forbedre danske hotellers og konferencecentres mulighed for at tiltrække danske og udenlandske kunder.
  Midlertidig forhøjelse af reparationsgrænsen for totalskadede biler fra de nuværende 65 pct. til 75 pct. med virkning i 2014 og 2015. Dette vil give autobranchen ekstra reparationsarbejde i de kommende år.
3. Lovforslagets enkelte elementer 3.1. Indsats mod grænsehandel 3.1.1. Ophævelse af sodavandsafgiften 3.1.1.1. Gældende ret Sodavand og lignende drikkevarer afgiftspålægges efter lov om afgift af mineralvand m.v.
Afgiften er opdelt i to afgiftssatser alt efter, om indholdet af tilsat sukker i produktet overstiger 0,5 g sukker pr. 100 ml af produktet eller ikke.
Der skal endvidere betales afgift af læskedrikkoncentrater, der er bestemt til erhvervsmæssig fremstilling af kulsyreholdige læskedrikke i læskedrikautomater og lignende apparater.
For læskedrikkoncentrater beregnes afgiften pr. liter læskedrik, der kan fremstilles af varen.
Med lov nr. 924 af 18. september 2012 (vedtaget som en del af skattereformen) blev der gennemført en indeksering af blandt andet afgiftssatserne på sodavand m.v. ved diskretionære forhøjelser af satserne pr. 1. januar 2013, 2015 og 2018. De indekserede satser gældende for 2013-2014 og 2015-2017 blev indsat i overgangsbestemmelser, men afgiftssatserne fra 2018 og frem fremgår af selve lovparagraffen.
Indekseringen i 2013 er trådt i kraft, således at der i 2013 skal betales en afgift på henholdsvis 1,64 kr. og 0,59 kr. pr. liter, alt efter om indholdet af tilsat sukker overstiger 0,5 g sukker pr. 100 ml af produktet eller ikke.
3.1.1.2. Lovforslaget Med henblik på at mindske grænsehandelen og omfanget af illegal handel foreslås det, at sodavandsafgiften ophæves.
Dette foreslås gjort ved først at halvere afgiften for sodavand m.v., som fra den 1. juli 2013 udleveres til forbrug fra registrerede virksomheder, angives til fortoldning eller importeres, og derefter fra 1. januar 2014 helt at ophæve afgiften, inkl. de tidligere vedtagne indekseringer i 2015 og 2018.
Forslaget betyder, at afgiften fra 1. juli 2013 og året ud vil udgøre henholdsvis 0,82 kr. og 0,30 kr. pr. liter sodavand m.v., alt efter om indholdet af tilsat sukker i produktet overstiger 0,5 g pr. 100 ml eller ikke.
Fra 1. januar 2014 skal der ikke betales afgift.
 Forslaget skønnes at medføre, at fra 2014 bliver en 1½ liter cola godt 3 kr. billigere, og en 1½ liter cola light bliver ca. 1,50 kr. billigere.
Det foreslås endvidere, at virksomheder får adgang til en afgiftsgodtgørelse for det lager af sodavand m.v., der er afgiftsberigtiget med højere afgift end efter denne lov, og som virksomheden har liggende på lager den 1. juli 2013. Det betyder, at virksomhederne skal udarbejde en opgørelse af lagerbeholdningen pr. 1. juli 2013 for de varer, som der ønskes godtgørelse for.
Opgørelsen skal indeholde oplysninger om leverandørens navn, adresse og CVR- eller SE-nummer.
SKAT kan gøre godtgørelsen betinget af, at virksomheden fremlægger dokumentation for, at afgiften er betalt.
Ansøgning om godtgørelse med de anførte oplysninger skal være SKAT i hænde senest den 10. juli 2013, jf. bemærkningerne til § 12, stk. 1.
 En afgiftsgodtgørelse i forbindelse med ophævelse af loven den 1. januar 2014 skønnes ikke nødvendig, idet virksomhederne vil have fornøden tid til at reducere deres lagre inden afgiften bortfalder.
3.1.2. Nedsættelse af afgiften på øl 3.1.2.1. Gældende ret Øl pålægges afgift efter øl- og vinafgiftsloven. Øl afgiftspålægges pr. liter 100 pct. ren alkohol.
I loven pålægges endvidere maltbaserede alkoholsodavand en tillægsafgift.
Loven afgiftspålægger desuden vin og vinbaserede alkoholsodavand.
Spiritusbaserede alkoholsodavand afgiftspålægges i spiritusafgiftsloven (lovbekendtgørelse nr. 1239 af 22. oktober 2007). For alkoholsodavand er tillægsafgiften differentieret, så den sikrer, at en alkoholsodavand alt i alt pålægges ens afgift, uanset om den er malt-, spiritus- eller vinbaseret.
Små bryggerier, som fremstiller og udleverer op til 200.000 hl stærkt øl (øl med ætanolindhold på 2,8 pct. vol. eller derover) om året, er berettiget til ved årets udgang at modtage en ølmoderation.
Det vil sige, at de ved årets udgang er berettiget til en afgiftslettelse, som er beregnet ud fra forrige års udleverede mængde.
Formålet med ordningen er at styrke de mindre bryggeriers konkurrenceevne over for de større bryggerier.
Afgiftslettelsen nedsættes i takt med en større udlevering af moderationsberettiget øl.
Bryggerierne skal tage afgiftsnedsættelsen løbende i det efterfølgende år i forbindelse med de månedlige afgiftsangivelser.
Med lov nr. 924 af 18. september 2012 (vedtaget som del af skattereformen) blev der gennemført en indeksering af blandt andet afgiftssatsen på øl ved diskretionære forhøjelser af satserne pr. 1. januar 2013, 2015 og 2018. Afgiften for øl er efter indeksering pr. 1. januar 2013 på 65,91 kr. pr. liter 100 pct. ren alkohol.
Indekseringen gjaldt også tillægsafgifterne for alkoholsodavand.
 Da spiritusafgiften ikke blev indekseret, blev tillægsafgiften for spiritusbaserede alkoholsodavand indekseret og forhøjet ved ændring af spiritusafgiftsloven jf. § 6 i lov nr. 924 af 18. september 2012, således at der fortsat blev sikret en ens beskatning, uanset om alkoholsodavanden er malt-, spiritus- eller vinbaseret.
 Som konsekvens af indekseringen af øl blev afgiftssatserne i ølmoderationsordningen endvidere forhøjet, således at moderationen forholdsmæssigt forblev uændret.
3.1.2.2. Lovforslaget Med henblik på at mindske grænsehandelen og omfanget af illegal handel foreslås det, at afgiften på øl nedsættes med 15 pct. fra 1. juli 2013. Det foreslås endvidere, at de indekseringer af afgiftssatsen på øl, der skulle have været anvendt pr. 1. januar 2015 og 1. januar 2018, ophæves.
Afgiften for øl vil pr. 1. juli 2013 falde fra 65,91 kr. til 56,02 kr. pr. liter 100 pct. ren alkohol.
 Nedsættelsen af ølafgiften med 15 pct. svarer til et prisfald på en kasse øl med alkoholprocent på 4,6 pct. på godt 5,60 kr. i 2. halvår af 2013 og i 2014. Afskaffelsen af indekseringen for øl i 2015 og 2018 medfører, at prisfaldet på en tilsvarende kasse øl i 2018 bliver knap 10 kr. i forhold til, hvad prisen ville have været med gældende lovgivning inkl. indeksering.
 Som en konsekvens af, at afgiften foreslås nedsat på øl, og indekseringen for øl foreslås ophævet, foreslås afgiftssatserne i ølmoderationsordningen nedsat, således at moderationen forholdsmæssigt forbliver uændret.
Det foreslås, at afgiftslettelserne ikke kommer til at gælde for alkoholsodavand.
Da de maltbaserede alkoholsodavand imidlertid får fordel af, at afgiften på øl nedsættes, og indekseringerne af ølafgiften i 2015 og 2018 ophæves, foreslås det, at tillægsafgiften for de maltbaserede alkoholsodavand forhøjes pr. 1. juli 2013, og indekseringerne i 2015 og 2018 ligeledes forhøjes på en sådan måde, at den samlede afgift af maltbaserede alkoholsodavand forbliver uændret og afgiftsbelastningen af alkoholsodavand dermed forbliver ens, uanset om de er malt-, vin- eller spiritusbaserede.
 Det foreslås endvidere, at virksomheder får adgang til en afgiftsgodtgørelse for det lager af øl, der er afgiftsberigtiget med højere afgift end efter denne lov, og som virksomheden har liggende på lager den 1. juli 2013, jf. bemærkningerne til § 12, stk. 2.
3.2. Afskaffelse af den vægtbaserede emballageafgift 3.2.1. Gældende ret Emballageafgiften består af en vægtbaseret afgift, der er fastsat på baggrund af et miljøindeks for forskellige emballagetyper, en volumenbaseret afgift på emballager til en lang række drikkevarer, samt en afgift på bæreposer, engangsservice og pvc-folier.
 Afgiften af emballager til vægtafgiftspligtige varer beregnes efter emballagens samlede vægt på grundlag af 12 materialeafhængige afgiftssatser.
 For så vidt angår emballager til mineralvand, vand, limonader, iste og lignende drikkevarer, er der efter gældende lovgivning mulighed for at vælge at afregne afgiften efter den vægtbaserede afgiftssats, såfremt emballagen er lavet af sekundært plastmateriale, og såfremt emballagen indgår i pant- og retursystemet.
 Virksomheder, der indfører eller modtager afgiftspligtige varer, dvs. volumen- og vægtafgiftspligtige emballager, bæreposer, engangsservice og pvc-folier fra udlandet til et samlet afgiftsbeløb på under 5.000 kr. årligt (12-måneders periode), skal ikke registreres og ikke betale afgift.
3.2.2. Lovforslaget Det foreslås at ophæve den vægtbaserede emballageafgift med virkning fra og med den 1. januar 2015. Den øvrige del af det afgiftspligtige vareområde i emballageafgiftsloven bibeholdes uændret.
Det betyder bl.a., at virksomheder ikke længere skal kende emballagens vægt og sammensætning.
Det vil sige, at virksomheder, der fremstiller emballager til de omfattede varegrupper, f.eks. forskellige mejeriprodukter, sennep, sæbe m.v., ikke skal betale emballageafgift af de varer, som de sælger (udleverer) til detailhandelen m.v. fra og med den 1. januar 2015. Virksomheder, der importerer emballager, som indeholder de pågældende varekategorier fra udlandet, skal ikke betale emballageafgift af de emballager, som de modtager fra udlandet fra og med den 1. januar 2015.
 Emballager omfattet af emballageafgiftslovens § 1, stk. 1, nr. 2, litra e (emballager til mineralvand, vand, limonader, iste og lignende drikkevarer), vil herefter være omfattet af den volumenbaserede afgiftspligt og afgiftssats, uanset om emballagen indgår som en del af pant- og retursystemet eller ej.
Som følge af, at afskaffelsen af den vægtbaserede emballageafgift først træder i kraft den 1. januar 2015, foreslås der ikke nogen godtgørelsesordning for beskattede lagre hos detailhandelen m.v. i forbindelse med den foreslåede ophævelse af afgiften.
Det vurderes, at detailhandelen m.v. langt hen ad vejen vil kunne tilpasse sig situationen ved at reducere deres lagre, inden denne del af loven træder i kraft.
3.3. Forhøjelse af fradrag for moms på hotelovernatninger 3.3.1. Gældende ret Det følger af momsloven, at der ikke er fradrag for moms på hotelophold.
Dog giver momsloven virksomheder ret til at fradrage en del af momsen på hotelovernatninger i det omfang, udgifterne hertil er af streng erhvervsmæssig karakter.
Konkurrencesituationen for turisterhvervet i EU er blevet skærpet de seneste år, efter at flere EU-lande har valgt at nedsætte momssatsen for bl.a. hotelovernatninger.
På fradragssiden bliver reglerne for moms på hotelovernatninger administreret meget forskelligt.
Således giver nogle medlemslande ingen fradragsret, nogle medlemslande giver begrænset fradragsret (som for eksempel Danmark), og endelig er der medlemslande, der giver fuld fradragsret.
For at forbedre turisterhvervets muligheder for at tage konkurrencen op fra turisterhverv i andre EU-lande, blev fradragsretten efter de danske regler øget fra 25 til 50 pct. med virkning fra 1. januar 2011.
3.3.2. Lovforslaget Det foreslås, at momsfradragsretten for hotelovernatninger øges fra 50 til 75 pct.
Dette vil bidrage til at skabe vækst og arbejdspladser i hotel- og restaurationsbranchen og dermed styrke den udvikling, som det øgede momsfradrag i 2011 har medført.
Som nævnt ovenfor under afsnit 3.3.1. er fradragsretten i Danmark begrænset.
Det er en fradragsbegrænsning, som Danmark kan opretholde med hjemmel i momssystemdirektivets artikel 176, stk. 2 (direktiv nr. 2006/112/EF af 28. november 2006 om det fælles merværdiafgiftssystem), idet Danmark allerede før 6. momsdirektiv trådte i kraft i 1978 anvendte en fradragsbegrænsningsregel.
Indskrænkes eller ophæves fradragsbegrænsningen, kan den ikke senere udvides eller genoptages.
Med dette forslag indskrænkes den danske fradragsbegrænsning på området, idet fradragsretten øges fra 50 pct. til 75 pct.
De danske regler tilnærmes dermed momssystemdirektivets hovedregel.
3.4. Forhøjelse af reparationsgrænsen for totalskadede biler 3.4.1. Gældende ret Efter gældende regler skal der betales registreringsafgift på ny, hvis en personbil har været udsat for en færdselsskade m.v., der er så omfattende, at omkostningerne ved genopbygning overstiger 65 pct. af bilens genanskaffelsespris.
 For ikke at tilskynde til at undervurdere skadens omfang eller overvurdere en bils handelsværdi er der endvidere indsat en regel om, at hvis en personbil er trafikskadet for mere end 55 pct. af handelsværdien, skal forsikringstageren tilbydes kontant erstatning, hvis bilen skal kunne komme på gaden igen uden fornyet betaling af registreringsafgift.
Derudover er der en bagatelgrænse på 25.000 kr.
Er udgifterne til skadens udbedring under 25.000 kr., kan bilen genopbygges uden fornyet betaling af registreringsafgift.
Dertil ses bort fra et beløb på 5.120 kr. vedrørende retablering af airbags ved opgørelsen af omkostningerne ved genopbygningen.
3.4.2. Lovforslaget Det foreslås midlertidigt at forhøje reparationsgrænsen for totalskadede biler fra 65 pct. til 75 pct. i 2014 og 2015. Som konsekvens heraf forhøjes grænsen for, hvornår forsikringstageren skal tilbydes kontant erstatning, fra 55 pct. til 65 pct. i årene 2014 og 2015.
4. Økonomiske konsekvenser for det offentlige Lovforslaget skønnes samlet set at medføre et varigt mindreprovenu efter tilbageløb og adfærd inkl. arbejdsudbud på godt 1 mia. kr.
Heraf udgør indsats mod grænsehandel 610 mio. kr., afskaffelse af den vægtbaserede emballageafgift 310 mio. kr., forhøjelse af fradrag for moms på hotelovernatninger 110 mio. kr. og forhøjelse af reparationsgrænsen for totalskadede biler 5 mio. kr.
4.1. Ophævelse af sodavandsafgiften Forslaget om at halvere sodavandsafgiften fra den 1. juli 2013 og helt afskaffe afgiften fra 1. januar 2014 samt bortfald af den tidligere vedtagne indeksering i 2015 og 2018, skønnes at indebære, at der opnås et umiddelbart mindreprovenu ekskl. moms på 145 mio. kr. i 2013 og 570 mio. kr. i 2014, jf. tabel 4.1.1.
Det varige mindreprovenu efter tilbageløb og adfærdsændringer skønnes at udgøre 450 mio. kr.
Adfærdseffekterne skyldes hjemvendt grænsehandel og mindre illegal handel med sodavand og et øget forbrug af sodavand.
Afskaffelsen af sodavandsafgiften forventes at medføre hjemvendt grænsehandel og mindre illegal handel for ca. 290 mio. kr.
Finansårseffekten i 2013 skønnes til ca. -85 mio. kr. ekskl. moms og tilbageløb og inkl. adfærd.
Heraf vedrører ca. -100 mio. kr. mineralvandsafgiften, ca. 5 mio. kr. emballageafgiften og ca. 10 mio. kr. momskontoen.
 Den hidtidige skatteudgift som følge af den lavere afgiftssats på sukkerfri sodavand skønnes halveret i 2013 og bortfalder med ophævelsen af afgiften i 2014.
Afskaffelse af sodavandsafgiften forventes at medføre, at salget af sodavand i Danmark stiger med ca. 100 mio. liter.
Heraf ca. 60 mio. liter som følge af hjemvendt grænsehandel og mindre illegal handel og ca. 40 mio. liter som følge af et øget forbrug svarende til en stigning i forbruget på 7 pct.
Den samlede samfundsøkonomiske gevinst(netto) af en afskaffelse af sodavandsafgiften skønnes til 150 mio.kr. i 2014, jf. tabel 4.1.2. Heraf skønnes gevinsten for borgerne, som følger af den lavere afgift og færre forvridninger i forbruget, at udgøre 620 mio. kr.
Der er ikke taget højde for eventuelle helbredsomkostninger som følge af et øget sodavandsforbrug.
4.2. Nedsættelse af afgiften på øl Forslaget om at nedsætte afgiften på øl med 15 pct. den 1. juli 2013 og at afskaffe den tidligere vedtagne indeksering af afgiften i 2015 og 2018 skønnes at medføre et umiddelbart mindreprovenu ekskl. moms på 90 mio. kr. i 2013 og 180 mio. kr. i 2014, jf. tabel 4.1.1. ovenfor.
Det varige mindreprovenu efter tilbageløb og adfærdsændringer inkl. arbejdsudbudseffekter skønnes at udgøre 160 mio. kr.
Adfærdseffekterne skyldes hjemvendt grænsehandel og mindre illegal handel med øl, øget udenlandsk handel med øl i Danmark samt et mindre forbrug af spiritus og et øget ølforbrug.
Afgiftsnedsættelsen forventes at medføre hjemvendt grænsehandel og mindre illegal handel for ca. 70 mio. kr.
Finansårseffekten i 2013 skønnes til ca. -47 mio. kr. ekskl. moms og tilbageløb og inkl. adfærd.
Heraf vedrører ca. -50 mio. kr. ølafgiften, ca. -2 mio. kr. spiritusafgiften og ca. 5 mio. kr. momskontoen.
Nedsættelsen af ølafgiften forventes at medføre, at salget af øl i Danmark stiger med ca. 16 mio. liter.
Heraf ca. 1 mio. liter øget salg til udlændinge i Danmark, ca. 9 mio. liter som følge af hjemvendt grænsehandel og mindre illegal handel og ca. 6 mio. liter som følge af et øget forbrug svarende til en stigning i forbruget på godt 1 pct.
 Den samlede samfundsøkonomiske gevinst(netto) af en nedsættelse af ølafgiften skønnes til 15 mio. kr. i 2014, jf. tabel 4.2.1. Heraf skønnes gevinsten for borgerne, som følger af den lavere afgift og færre forvridninger i forbruget, at udgøre 165 mio. kr., mens det øgede forbrug skønnes at medføre øgede helbredsomkostninger på ca. 40 mio. kr.
Den foreslåede nedsættelse af ølafgiften indebærer, at tillægsafgiften på maltbaserede alkoholsodavand skal forhøjes for at opretholde balancen til de spiritus- og vinbaserede alkoholsodavand.
Samtidig foreslås det, at ølmoderationsordningen justeres, således at moderationen forholdsmæssigt forbliver uændret.
Forhøjelsen af tillægsafgiften på maltbaseret alkoholsodavand og justeringen af ølmoderationsordningen skønnes ikke at have nævneværdige økonomiske konsekvenser.
4.3. Afskaffelse af den vægtbaserede emballageafgift Forslaget indebærer, at den vægtbaserede emballageafgift afskaffes fra 2015.
Provenuet fra emballageafgiften har ligget forholdsvist stabilt på ca. 1 mia. kr. de seneste år.
Andelen af provenuet fra emballageafgiften, der kommer fra den vægtbaserede emballageafgift har været ca. 40 pct.
I beregningerne er der taget udgangspunkt i 2011-regnskabet.
Forslaget skønnes at medføre et mindreprovenu for staten på 350 mio. kr. i 2015 efter tilbageløb og 310 mio. kr. efter tilbageløb og adfærd.
Den varige virkning efter tilbageløb og adfærd skønnes til 310 mio. kr., jf. tabel 4.3 nedenfor.
Finansårsvirkningen i 2015 udgør 340 mio. kr., idet den sidste indbetaling vedrørende december 2014 sker i januar 2015.
4.4. Forhøjelse af fradrag for moms på hotelovernatninger På baggrund af talmateriale fra Danmarks Statistik skønnes det, at forhøjelsen af momsfradragsretten for hotelovernatninger af strengt erhvervsmæssig karakter, medfører et umiddelbart mindreprovenu på 220 mio. kr. i 2014, jf. tabel 4.4. Hovedparten af hotelvirksomheder med et betydeligt antal erhvervsrelateret overnattende afregner moms på månedsbasis og finansårsvirkningen skønnes på den baggrund til 200 mio. kr. i 2014.
Tilbageløbet er beregnet med udgangspunkt i opgørelser foretaget af HORESTA, som peger på, at omkring 25 pct. af omsætningen kommer fra udenlandske kunder.
For de danske virksomheder gælder, at den højere indkomst, de får som følge af den højere momsfradragsret, medfører et tilbageløb gennem blandt andet selskabs- og udbytteskat.
Tilbageløbet for de danske virksomheder skønnes at udgøre ca. 55 pct. svarende til 90 mio. kr. i 2014-niveau.
For de udenlandske virksomheder er der ikke forudsat noget tilbageløb.
Forhøjelsen af momsfradraget medfører alt andet lige, at den reelle omkostning, som danske og udenlandske virksomheder i praksis står over for ved køb af hotelovernatninger i Danmark falder med ca. 6 pct.
Det må forventes at medføre en øget omsætning i hotelbranchen, og de heraf afledte adfærdseffekter skønnes at udgøre 20 mio. kr.
Den begrænsede fradragsret for moms på hotelovernatninger udgør en omvendt skatteudgift, det vil sige en skattesanktion.
Forhøjelsen af fradragsretten fra 50 til 75 pct. medfører, at den hidtidige skattesanktion halveres.
 Hertil kommer, at det danske momsgrundlag som følge af forslaget reduceres med ca. 800 mio. kr., hvilket medfører en varig besparelse i det danske bidrag til EU´s egne indtægter på ca. 2,4 mio. kr. om året.
4.5. Forhøjelse af reparationsgrænsen for totalskadede biler Forslaget skønnes at indebære, at godt 2.000 yderligere biler årligt vil kunne genopbygges uden at overskride grænsen for betaling af registreringsafgift.
Det varige mindreprovenu skønnes at være i størrelsesordenen 5 mio. kr., jf. tabel 4.5.
 Finansårseffekten i 2014 skønnes til ca. -50 mio. kr. ekskl. moms og tilbageløb og inkl. adfærd.
Det konkrete forløb hen over årene for reduktionen i statens indtægter vil være meget svingende, jf. tabel 4.5. Virkningerne i de enkelte år er derfor usikre, hvilket bl.a. skyldes udsving i lagre samt eksport af brugte biler.
Den positive provenuvirkning i 2017 skyldes, at reparerede biler antages at have en kortere restlevetid end de biler, der med de gældende regler erstatter de skadede biler, og derfor hurtigere vil skulle erstattes af nye eller brugte indførte biler.
I praksis vil dette formentlig ske drypvist, hvilket dog er uden betydning for den varige virkning.
5. Administrative konsekvenser for det offentlige Forslaget skønnes samlet at medføre administrative engangsomkostninger for SKAT på 1,3 mio. kr. samt en løbende administrativ besparelse for SKAT på 0,5 mio. kr.
5.1.-5.3. Ophævelse af sodavandsafgiften, nedsættelse af afgiften på øl samt ophævelse af den vægtbaserede emballageafgift Forslagene om halvering og senere ophævelse af sodavandsafgiften, nedsættelse af afgiften på øl samt ophævelse af den vægtbaserede emballageafgift skønnes at medføre engangsomkostninger for SKAT vedrørende it-tilretninger på 0,4 mio. kr. samt vedrørende afregning, m.v. på 0,9 mio. kr.
Forslagene skønnes endvidere at medføre en løbende besparelse på 0,75 årsværk svarende til 0,5 mio. kr.
Besparelsen opstår ved, at der ikke længere vil være behov for vejledning over for virksomhederne, udstedelse af bevillinger m.v.
På den løbende kontrolindsats vil der kun være en mindre besparelse, idet sodavandsafgiften normalt kontrolleres sammen med øvrige punktafgifter.
5.4. Forhøjelse af fradrag for hotelovernatninger Forslaget skønnes ikke at medføre administrative konsekvenser for det offentlige.
5.5. Forhøjelse af reparationsgrænsen for totalskadede biler Forslaget skønnes ikke at medføre administrative konsekvenser for det offentlige.
6. Økonomiske konsekvenser for erhvervslivet 6.1. Ophævelse af sodavandsafgiften og nedsættelse af afgiften på øl Forslagene vil forbedre vilkårene for detailhandlen og producenterne af sodavand og øl, da forslaget forventes at medføre en øget efterspørgsel efter de omhandlede varer.
Den øgede efterspørgsel vil være sammensat af hjemvendt grænsehandel, mindsket illegal handel, øget udenlandsk handel i Danmark for så vidt angår øl, samt et øget forbrug.
6.2. Afskaffelse af den vægtbaserede emballageafgift En afskaffelse af den vægtbaserede emballageafgift skønnes at medføre en umiddelbar forbedring af vilkårene for privat produktion og beskæftigelse svarende til 460 mio. kr. årligt fra 1. januar 2015 og frem ved uændrede priser.
Dog forventes det, at afgiften overvæltes fuldt ud, således at priserne falder svarende til afgiften inkl. moms.
Herved øges efterspørgslen og dermed virksomhedernes omsætning.
6.3. Forhøjelse af fradrag for moms på hotelovernatninger Det private erhvervsliv får som følge af forslaget om forhøjelse af fradrag for moms på hotelovernatninger en umiddelbar lempelse svarende til det umiddelbare provenutab på 220 mio. kr. for det offentlige.
Heraf skønnes ca. 75 pct. svarende til ca. 165 mio. kr. at gå direkte til danske virksomheder.
Hertil kommer, at forslaget styrker konkurrenceevnen for danske udbydere af hotelovernatninger over for konkurrenter i udlandet.
Denne effekt forventes at føre til, at et antal danske og udenlandske virksomheder, der i dag lægger deres forbrug af hotelovernatninger i udlandet, vil flytte forbruget til Danmark.
6.4. Forhøjelse af reparationsgrænsen for totalskadede biler De yderligere reparerede biler som følge af forslaget om en forhøjelse af reparationsgrænsen for totalskadede biler skønnes at give autobranchen ekstra reparationsarbejde for ca. 120-130 mio. kr. årligt i årene 2014 og 2015.
Erhvervenes andel af personbilparken er i størrelsesordenen 10 pct.
Det skønnes, at erhvervslivets udgifter til bilforsikring vil falde med 23 mio. kr. årligt.
7. Administrative konsekvenser for erhvervslivet Lovforslaget har været sendt i høring i Erhvervsstyrelsens Team Effektiv Regulering (TER). TER har følgende bemærkninger for så vidt angår de administrative konsekvenser:
»TER vurderer samlet set, at forslaget vil medføre væsentlige administrative lettelser for de berørte virksomheder.
TER kan dog ikke inden for høringsfristen nå at kvantificere lettelserne yderligere.
Da de berørte virksomheders administrative tidsforbrug i forbindelse med lovforslaget forventes at blive reduceret med mindst 10.000 timer årligt (svarende til mindst 3 mio. kr.), skal der foretages en måling af de forventede administrative lettelser for at undersøge tidsforbruget nærmere.
TER tager kontakt til Skatteministeriet med henblik på igangsættelse af en måling af forslagets administrative lettelser.« 7.1. Ophævelse af sodavandsafgiften Forslaget om at nedsætte afgiften på sodavand m.v. den 1. juli 2013 skønnes umiddelbart ikke at medføre nævneværdige administrative konsekvenser for erhvervslivet bortset fra en mindre engangsbyrde ved ny prismærkning og eventuel lageropgørelse, såfremt der søges om godtgørelse af afgift.
 Forslaget om at ophæve afgiften helt den 1. januar 2014 skønnes at give virksomhederne en løbende lettelse af de administrative byrder.
7.2. Nedsættelse af afgiften på øl Forslaget om at nedsætte afgiften på øl den 1. juli 2013 skønnes umiddelbart ikke at medføre nævneværdige administrative konsekvenser for erhvervslivet bortset fra en mindre engangsbyrde ved ny prismærkning og eventuel lageropgørelse, såfremt der søges om godtgørelse af afgift.
 Forslaget om at ændre satserne i ølmoderationsordningen skønnes at give de virksomheder, der er berettiget til moderation i 2013, en mindre engangsudgift til ny beregning af moderationen i 2. halvår 2013.
7.3. Afskaffelse af den vægtbaserede emballageafgift En afskaffelse af den vægtbaserede emballageafgift indebærer, at erhvervene lettes for betydelige administrative byrder.
Der er 12 forskellige satser for den vægtbaserede emballageafgift afhængigt af materiale og 16 forskellige varegrupper.
I en del tilfælde skal importerede emballager skilles ad, og de enkelte dele vejes, for at afgiften kan afregnes.
En importør af f.eks. sennep skal for at betale afgiften skille emballagerne ad og veje de enkelte materialer, hvis ingen af materialerne i sig selv udgør mere end 90 pct.
F.eks. består et sennepsglas af både glas og metallåg, og der betales således to forskellige afgiftssatser.
Alternativt kan det vælges at svare afgift efter den højeste sats for hele emballagen.
Alle importører og producenter af de pågældende produkter skal registreres for afgift, og i alt er ca. 1.000 virksomheder registreret for den vægtbaserede emballageafgift.
Dette er relativt mange sammenlignet med andre afgifter.
7.4. Forhøjelse af fradrag for moms på hotelovernatninger Forslaget om at forhøje momsfradraget for hotelovernatninger skønnes at øge incitamentet for virksomhederne til at udspecificere i fakturaerne, hvilken del af den samlede fakturapris der vedrører hotelovernatning, og hvilken der vedrører restaurationsydelser, således at kunderne kan få gavn af det øgede momsfradrag.
Virksomheder, der med de hidtil gældende fradragsregler har valgt ikke at foretage en sådan opsplitning af fakturabeløbene, men ønsker at gøre det fremover, skønnes at få en engangsomkostning til ændring i virksomhedens faktureringssystem.
7.5. Forhøjelse af reparationsgrænsen for totalskadede biler Forslaget om midlertidigt at forhøje reparationsgrænsen for totalskadede biler skønnes ikke at have administrative konsekvenser for erhvervslivet.
8. Administrative konsekvenser for borgerne Forslaget skønnes ikke at have administrative konsekvenser for borgerne.
9. Miljømæssige konsekvenser 9.1. Afskaffelse af den vægtbaserede emballageafgift Kun en lille del af emballageforbruget er dækket af den vægtbaserede emballageafgift.
Samtidig er forureningskilder i forbindelse med produktion og forbrug af emballager i stort omfang reguleret ved andre afgifter, f.eks. energi-, CO2-, svovl-, NOx-, spildevand- og affaldsafgift.
En afskaffelse af den vægtbaserede emballageafgift vurderes derfor at have meget begrænsede miljømæssige konsekvenser.
9.2. Forhøjelse af reparationsgrænsen for totalskadede biler Regelændringen vil give marginalt lavere løbende omkostninger ved at holde bil.
Dette vil tendere mod en lidt større bilpark.
Bilernes levetid må antages at blive marginalt længere.
Begge dele trækker i retning af øget udledning af CO2 og højere udledninger af skadelige stoffer end ellers.
Virkningen er dog yderst beskeden.
 Resten af forslaget skønnes ikke at have miljømæssige konsekvenser.
10. Forholdet til EU-retten Lovforslaget har som udkast været notificeres i overensstemmelse med Europa-Parlamentets og Rådets direktiv 98/34/EF (informationsproceduredirektivet) som ændret ved direktiv 98/48/EF.
10.1. Nedsættelse af afgiften på øl I henhold til EUF-traktatens artikel 110 er det ikke tilladt at anvende interne afgifter, der indirekte beskytter indenlandsk producerede varer i forhold til udenlandsk producerede varer, da dette anses for diskriminering af de udenlandsk producerede varer.
I Danmark er der i dag et spænd mellem afgifterne på øl og vin på 24 pct. til fordel for øl.
Der findes imidlertid større afgiftsspænd i andre EU-lande, og derfor foreslås det alene at nedsætte afgiften på øl, således at spændet ligger på niveau med Irland, hvor spændet i dag er på 44 pct.
Med nedsættelsen af ølafgiften med 15 pct. bliver spændet mellem øl og vin på 46 pct.
Dertil kommer ophævelsen af indekseringen på øl i 2015 og 2018, som øger spændet yderligere til 62 pct.
 Det er Regeringens vurdering, at et sådant spænd er foreneligt med EU-retten.
10.2. Forhøjelse af fradrag for moms på hotelovernatninger Den gældende fradragsbegrænsning for moms på hotelovernatninger har hjemmel i EUs momssystemdirektivs artikel 176, stk. 2, hvorefter Danmark kan opretholde begrænsningen på de betingelser, som var gældende, da 6. momsdirektiv trådte i kraft i 1978. Indskrænkes eller ophæves fradragsbegrænsningen, kan den ikke senere udvides eller genoptages igen.
Med dette forslag indskrænkes den danske fradragsbegrænsning på området delvist, idet fradragssatsen forhøjes fra 50 til 75 pct.
 11. Hørte myndigheder og organisationer m.v.
 3F, Advokatrådet, Advokatsamfundet, AErådet, Affald Danmark, Aluminium Danmark, Arbejderbevægelsens Erhvervsråd, Autobranchens Handels- og Industriforening i Danmark, AV Miljø, BDO Kommunernes Revision, Blik- og Rørarbejderforbundet, Brancheforeningen for Flaskegenbrug, Bryggeriforeningen, Business Danmark, CEPOS, Coop Danmark, Dagrofa, DAKOFA, Danisco, Danish Operators, Danmarks Motor Union, Danmarks Naturfredningsforening, Danmarks Rederiforening, Danmarks Rejsebureau Forening, Danmarks Restauranter og Cafeer, Dansk Affaldsforening, Dansk Arbejdsgiverforening, Dansk Automobilforhandler Forening, Dansk Automobil Sports Union, Dansk Bilforhandler Union, Danske Busvognmænd, Dansk Byggeri, Dansk Dagligvareleverandørforening, Dansk Energi, Dansk Erhverv, Dansk Funktionærforbund, Dansk Industri, Dansk Metal, Dansk Rejsebureau Forening, Dansk Retursystem A/S, Dansk Supermarked Gruppen, Dansk Told- og Skatteforbund, Dansk Transport og Logistik, Danske Advokater, Danske Regioner, Danske Speditører, Danske Synsvirksomheder, DANVA, Datatilsynet, Den Danske Bilbranche, Den Danske Skatteborgerforening, De Danske Bilimportører, De Samvirkende Købmænd, Det Økologiske Råd, Emballageindustrien, Erhvervs- og Vækstministeriet, Erhvervsstyrelsen  Team Effektiv Regulering, FDM, Finans og Leasing, Finansministeriet, Finansråde, Foreningen af danske bryghuse, Foreningen af rådgivende ingeniører, Foreningen Danske Revisorer, Forsikring & Pension, Frederiksberg Kommune, Frie Funktionærer, FSR  Danske Revisorer, Fødevareministeriet, Grafisk Arbejdsgiverforening, Greenpeace Danmark, HORESTA, Håndværksrådet, International Transport Danmark, Justitsministeriet, Klima-, Energi- og Bygningsministeriet, Kommunernes Landsforening, Konkurrencestyrelsen, Københavns Kommune, Landbrug & Fødevarer, Landsbrancheklubben for Hotel og Restauration, Landsforeningen for bæredygtigt landbrug, Landsorganisationen i Danmark, Ledernes Hovedorganisation, Metalemballagegruppen, Miljøstyrelsen, Motorcykelbranchens Landsforbund, Nationalt Center for Miljø og Energi, Naturerhvervstyrelsen, Naturstyrelsen, Noah, NORD, Nærbutikkernes Landsforening, Plastindustrien, Rejsearrangører i Danmark, RenoSam, Restaurationsbranchen.dk, Retssikkerhedschefen, Sammenslutningen af Landbrugets Arbejdsgiverforening, Samvirkende Danske Turistforeninger, Samvirkende Energi- og Miljøkontorer, SKAT, SRF - Skattefaglig Forening, Vattenfall A/S  Heat Nordic, Vin og Spiritus Organisationen I Danmark, WWF, Ældresagen, Økologisk Landsforening og Økonomi- og Indenrigsministeriet.
Bemærkninger til lovforslagets enkelte bestemmelser Til § 1 Til. nr. 1 og 2 Efter lov om afgift af mineralvand m.v. skal der betales afgift af sodavand, limonade og lignende drikkevarer.
Afgiften er differentieret og afhængig af indholdet af tilsat sukker.
 Det foreslås, at de afgiftssatser på sodavand, der gælder i 2013, halveres pr. 1. juli 2013. De gældende afgiftssatser fremgår af § 13, stk. 48 og 49 i lov nr. 924 af 18. september 2012 (loven, hvor afgifterne bliv indekseret), mens de afgiftssatser, som fremgår af § 2 i lov om afgift af mineralvand m.v., er de, som skulle have været gældende efter den efter den sidste indeksering i 2018.
Forslaget betyder, at for sodavand m.v. med indhold af tilsat sukker på over 0,5 g sukker pr. ml falder afgiften fra 1,64 kr. pr. liter til 0,82 kr. pr. liter.
For sodavand med indhold af tilsat sukker på ikke over 0,5 g sukker pr. 100 ml falder afgiften fra 0,59 kr. til 0,30 kr.
Til § 2 Til nr. 1 Det foreslås, at afgiftssatsen på øl nedsættes med 15 pct. den 1. juli 2013. Det foreslås endvidere, at indekseringerne af afgiftssatsen, der skulle have været foretaget pr. 1. januar 2015 og 1. januar 2018, bortfalder, jf. bemærkningerne til forslagets § 9, nr. 1.
Med forslaget om at nedsætte afgifterne på øl og ophæve indekseringerne i 2015 og 2018 indføres en fast afgiftssats på 56,02 kr. pr. liter 100 pct. ren alkohol.
I forhold til gældende regler (med indeksering) giver forslaget den mindste procentvise afgiftslettelse i 2014, hvorefter lettelsen øges i 2015 og 2018. Den foreslåede afgift i forhold til afgiften med indeksering fremgår af tabellen nedenfor.
Til nr. 2 Som en konsekvens af nedsættelsen af ølafgiften og ophævelsen af indekseringerne, der skulle have været foretaget pr. 2015 og 2018, foreslås en nedjustering af satserne vedrørende den særlige afgiftslettelse for mindre bryggerier (ølmoderationsordningen) i § 2 i øl- og vinafgiftsloven.
Nedjusteringen betyder, at de små bryggerier efter forslaget modtager en moderation, der forholdsmæssigt er den samme som efter gældende regler.
Efter ølmoderationsordningen ydes der for hvert kalenderår en afgiftslettelse pr. hl stærkt øl (øl med 2,8 pct. eller derover ren alkohol), der er fremstillet og udleveret af det enkelte bryggeri.
Afgiftslettelsen afhænger af størrelsen af bryggeriets fremstilling og udlevering af øl i det foregående kalenderår.
 Forslaget betyder, at fra den 1. juli 2013 og frem vil afgiftslettelsen for bryggerier, der fremstiller og udleverer højst 3.700 hl stærkt øl, være 77,08 kr. pr. hl.
 For bryggerier, der fremstiller og udleverer over 3.700 hl stærkt øl, men ikke over 20.000 hl, vil afgiftslettelsen fra 1. juli 2013 og frem være 259.939 kr. divideret med den udleverede hl-mængde øl tillagt 6,83 kr.
 For bryggerier, der fremstiller og udleverer over 20.000 hl stærkt øl, vil afgiftslettelsen fra 1. juli og frem være 22,02 kr. pr. hl reduceret med et kronebeløb, der fremkommer ved at dividere den udleverede mængde hl-mængde øl med 9.083.
Afgiftslettelsen fordeles med et beløb pr. hl og bliver løbende givet som et nedslag i den afgift, der skal betales i hver månedlig afgiftsperiode i det følgende år.
Som en konsekvens af, at afgiftslettelsen i ølmoderationsordningen ændres midt i et kalenderår, skal virksomheder, der er berettiget til at modtage afgiftslettelse efter ølmoderationsordningen i 2013, foretage en ny beregning med anvendelse af de beløb og tal, der efter forslaget kommer til at gælde fra 1. juli 2013, for den hl-mængde øl, der giver afgiftslettelse i afgiftsperioderne juli-december 2013, jf. bemærkningerne til lovforslagets § 12, stk. 9.
Til nr. 3 og 4 Det foreslås, at afgiftsnedsættelsen for øl og ophævelsen af indekseringen af denne afgift, ikke skal medføre afgiftslettelser for alkoholsodavand.
Da de maltbaserede alkoholsodavand imidlertid får en fordel af nedsættelsen af ølafgiften og ophævelsen af indekseringen af afgiften, foreslås det, at der den 1. juli 2013 samt i 2015 og 2018, hvor tillægsafgifterne af såvel malt-, vin- og spiritusbaserede alkoholsodavand i forvejen indekseres, foretages en forhøjelse af tillægsafgiften af maltbaserede alkoholsodavand.
Forhøjelserne skal sikre, at den samlede afgift af alkoholsodavandene forbliver ens, uanset om de er malt-, vin- eller spiritusbaserede.
I dette lovforslag er forhøjelserne gennemført således, at det vil være afgiftssatserne, der efter forslaget skal gælde fra og med 1. januar 2018, som vil fremgå af den relevante lovbestemmelse i øl og vinafgiftsloven (§ 3 B). Afgiftssatser for henholdsvis perioden fra og med 1. juli 2013 til og med 31. december 2014 og for perioden 1. januar 2015 til og med 31. december 2017 foreslås ændret ved § 9, nr. 2, i dette lovforslag.
Tabellen nedenfor viser gældende tillægsafgifter (med indeksering) og forslagets tillægsafgifter.
Til § 3 Til nr. 1 Det afgiftspligtige vareområde for den vægtbaserede emballageafgift fremgår af emballageafgiftslovens § 1, nr. 316. Som følge af, at den vægtbaserede emballageafgift foreslås afskaffet, foreslås § 1, nr. 316 ophævet.
Ophævelsen sker ved, at § 1 nyaffattes således at kun vareområdet for den volumenbaserede afgift i nr. 1 og 2 står tilbage.
Til nr. 2 Det foreslås, at den vægtbaserede emballageafgift afskaffes, og som konsekvens heraf er der ikke længere behov for afgiftssatser for emballagetyper omfattet af emballageafgiftslovens § 1, nr. 3-16, hvorfor de foreslås ophævet.
Til nr. 3-5 Konsekvensændringer som følge af, at virksomheder ikke længere vil være afgiftspligtige for den vægtbaserede emballageafgift, og disse virksomheder vil derfor heller ikke længere skulle registreres efter emballageafgiftsloven.
Til nr. 6 og 7 Konsekvensændringer som følge af, at emballageafgiftslovens § 6, stk. 6, alene omhandler varer omfattet af det afgiftspligtige vareområde, som foreslås ophævet.
Til § 4 Til nr. 1 Forslaget om forøgelsen af fradraget for moms på hotelovernatninger indebærer udelukkende en satsforhøjelse fra 50 til 75 pct.
 Med forslaget bliver der ikke ændret ved afgiftsgrundlaget eller betingelserne for at kunne foretage fradrag for moms på hotelovernatninger, herunder at afholdelse af udgifterne skal være af streng erhvervsmæssig karakter.
Til § 5 Til nr. 1 Der foreslås indsat 2 nye stykker i § 7, der i årene 2014 og 2015 parallelt flytter reparationsgrænsen og kontanttilbudsgrænsen for personbiler op med 10 procent fra 65 pct. til 75 pct. henholdsvis fra 55 pct. til 65 pct.
Fra 2016 og frem vil grænserne igen være de samme som de gældende grænser.
Til nr. 2 I henhold til § 7, stk. 7 kan skatteministeren fastsætte nærmere administrative regler for motorkøretøjer omfattet af paragraffens øvrige bestemmelser.
Forslaget er en konsekvens af forslaget om at indsætte 2 nye stykker i § 7 om midlertidigt at flytte reparationsgrænsen og kontanttilbudsgrænsen, jf. nr. 1.
Til § 6 Til nr. 1 Der er tale om en konsekvensændring i konkursloven som følge af ophævelsen af lov om afgift af mineralvand m.v.
Til § 7 Til nr. 1 Der er tale om en konsekvensændring i lov om midlertidig nedsættelse af straffen for overtrædelse af skatte- og afgiftslovgivningen vedrørende midler på udenlandske konti m.v. som følge af ophævelsen af lov om afgift af mineralvand m.v.
Til § 8 Til nr. 1 Der er tale om en konsekvensændring i opkrævningsloven som følge af ophævelsen af lov om afgift af mineralvand m.v.
Til § 9 Til nr. 1 Med forslaget om at ophæve § 13, stk. 19 og 20, i lov nr. 924 af 18. september 2012, ophæves indekseringen i 2015 og 2018 af afgiften på øl, og som konsekvens heraf ophæves endvidere den justering af ølmoderationsordningen i 2015 og 2018, der tog højde for indekseringen af afgiften af øl, jf. bemærkningerne til lovforslagets § 2, nr. 1 og 2.
Til nr. 2 Der er tale om ændringer af overgangsbestemmelser i lov nr. 924 af 18. september 2012, hvori tillægsafgifterne af maltbaserede alkoholsodavand er fastsat for årene 20132017. Med forslaget hæves tillægsafgifterne, således at den samlede afgift af alkoholsodavandene forbliver ens, uanset om de er malt-, vin- eller spiritusbaserede, jf. bemærkningerne til § 2, nr. 3 og 4, hvor de foreslåede afgiftssatser fremgår.
Til nr. 3 Som konsekvens af forslagets § 2 og § 10 om at nedsætte sodavandsafgiften og senere helt ophæve lov om afgift af mineralvand m.v., foreslås indekseringerne i 2015 og 2018 af sodavandsafgiften i § 13, stk. 48 og 49, i lov nr. 924 af 18. september 2012, ophævet.
Til § 10 Det foreslås, at lov om afgift af mineralvand m.v. ophæves den 1. januar 2014, jf. forslagets § 11, stk. 2. Hermed bortfalder afgiften helt fra denne dato.
Som konsekvens af ophævelsen af afgiften foreslås de tidligere vedtagne indekseringer af afgiften i henholdsvis 2013, 2015 og 2018, ligeledes ophævet.
Satserne gældende for 2013 og pr. 2015 står i overgangsbestemmelser i § 13, stk. 48 og 49 i lov nr. 924 af 18. september 2012, der ophæves ved forslagets § 9, nr. 3, mens satsen gældende pr. 2018 står i § 2 i lov om afgift af mineralvand m.v., og derfor ophæves direkte ved ophævelsen af loven.
Til § 11 Til stk. 1-3 Det foreslås i stk. 1, at loven træder i kraft den 1. juli 2013, bortset fra ophævelse af lov om afgift af mineralvand m.v., herunder konsekvensændringer i andre love, forhøjelse af momsfradraget for hotelovernatninger og forhøjelse af reparationsgrænsen for totalskadede biler, som i stk. 2 foreslås at træde i kraft den 1. januar 2014, samt afskaffelse af den vægtbaserede emballageafgift, som i stk. 3 foreslås at træde i kraft den 1. januar 2015.
Til stk. 4-6 Det foreslås i stk. 4 og 5, at de foreslåede nedsættelser af øl- og sodavandsafgifterne, der er gældende fra den 1. juli 2013, samt ophævelsen af sodavandsafgiften den 1. januar 2014, finder anvendelse på varer, der fra disse datoer udleveres fra registrerede virksomheder, angives til fortoldning eller modtages fra udlandet.
 Det foreslås i stk. 6, at afskaffelsen af den vægtbaserede emballageafgift får virkning for emballager, der er afgiftspligtige efter emballageafgiftslovens § 1, og som fra og med den 1. januar 2015 udleveres til forbrug fra registrerede oplagshavere m.v., angives til fortoldning eller importeres.
Til stk. 7 Det foreslås i stk. 7, at § 5 har virkning for biler, der færdselsskades m.v. fra den 1. januar 2014 indtil den 31. december 2015.
Til § 12 Til stk. 1-8 Da afgiftsnedsættelserne for sodavand m.v. og øl foreslås at træde i kraft allerede den 1. juli 2013, har virksomhederne meget kort tid til at indrette sig på lovændringerne ved f.eks. inden loven træder i kraft at nedbringe lageret af varer belagt med de hidtil gældende afgifter.
Det foreslås derfor, at der gives mulighed for en afgiftsgodtgørelse.
 Det foreslås således i stk. 1 og 2, at virksomheder, der den 1. juli 2013, hvor afgiftsnedsættelserne af sodavand m.v. og øl træder i kraft, har et lager af varerne, hvor der er betalt afgift efter de hidtil gældende regler, kan få godtgjort forskellen mellem den hidtidige og den nye afgift.
I stk. 3 foreslås det, at der kun ydes afgiftsgodtgørelse for varer, som er bestemt for afsætning, og kun såfremt godtgørelsen overstiger 500 kr.
Beløbsgrænsen er en bagatelgrænse, således at overstiger godtgørelsen 500 kr., udbetales godtgørelse for hele beløbet.
 I stk. 4 og 5 foreslås det, at det er en betingelse for at opnå afgiftsgodtgørelse, at virksomheden overholder de almindelige regnskabsbestemmelser i henholdsvis lov om afgift af mineralvand m.v. og øl- og vinafgiftsloven.
I stk. 6 foreslås, at virksomhederne skal udarbejde en opgørelse af lagerbeholdningen pr. 1. juli 2013 for de varer, som der ønskes godtgørelse for.
Opgørelsen skal indeholde oplysninger om leverandørens navn, adresse og CVR- eller SE-nummer.
SKAT kan gøre godtgørelsen betinget af, at virksomheden fremlægger dokumentation for, at afgiften er betalt.
Ansøgning om godtgørelse med de anførte oplysninger skal være SKAT i hænde senest den 10. juli 2013.
 Det foreslås i stk. 7 og 8, at ved ansøgning om afgiftsgodtgørelse finder reglerne om kontrol og straf i henholdsvis lov om afgift af mineralvand m.v. og øl- og vinafgiftsloven anvendelse.
Til stk. 9 Som en konsekvens af, at afgiftslettelsen i ølmoderationsordningen ændres midt i et kalenderår, foreslås det, at virksomheder, der er berettiget til at modtage afgiftslettelse efter ølmoderationsordningen i 2013, skal foretage en ny beregning med anvendelse af de beløb og tal, der efter forslaget kommer til at gælde fra 1. juli 2013 for den hl-mængde øl, der giver afgiftslettelse i afgiftsperioderne juli-december 2013.
