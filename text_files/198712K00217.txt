Nr LSF 217 Forslag til Lov om ændring af forskellige boliglove Fremsat af Svend Andersen (S) Helen Beim (S) Baadsgaard (S) Pia Gjellerup  

 (S) Torben Lund (S) Lissa Mathiasen (S) Hans Strunge (S) Tastesen (S) den 19. februar 1988 § 1 I lov om leje, jf. lovbekendtgørelse nr. 524 af 11. august 1986, som ændret ved § 1 i lov nr. 797 af 3. december 1986 og § 1 i lov nr.
 376 af 10. juni 1987, foretages følgende ændringer:
 1. I § 4 indsættes efter stk. 1 som nyt stykke:
»Stk. 2. Lejeren skal ved lejeaftalens indgåelse udtrykkeligt oplyses om navn og bopæl på den person, der er udlejer eller repræsenterer denne i enhver relation til lejeaftalen, herunder som part i eventuelle sager ved boligretten. Ændringer skal meddeles lejeren skriftligt.« Stk. 2 og 3 bliver herefter stk. 3 og 4.
 2. I § 20 indsættes efter 2. pkt. som nyt punktum:
»Dog påhviler det udlejeren at udskifte punkterede termoruder, medmindre udlejeren kan godtgøre, at forringelsen skyldes lejerens forsømmelse.« 3. I § 24 ændres »§§ 21-23« til: »§ 19, stk. 1, og  

 §§ 21-23«.
 4. I § 40, stk. 2, indsættes efter 1. pkt. som nyt punktum:
»I ejendomme med beboerrepræsentation kan beboerrepræsentanten forlange at få tilsendt bilagene.« 5. § 46 a, stk. 3, 3. pkt., affattes således:
»Det er en betingelse, at beboerrepræsentanterne eller et flertal af lejerne samtidig giver tilslutning til en lejeforhøjelse, jf. § 58, stk. 3.« 6. I § 46 a indsættes efter stk. 3 som nye stykker:
»Stk. 4. Et flertal af lejerne kan kræve en ejendom tilsluttet et kollektivt varmeforsyningsanlæg.
Stk. 5. Tilsluttes ejendommen et kollektivt varmeanlæg efter reglen i stk. 4, kan udlejeren for den del af udgifterne, der ikke kan overføres til varmeregnskabet, og som ikke dækkes af henlæggelser til fornyelse, forlange en lejeforhøjelse, der dækker afskrivning og giver en passende forrentning.
I den således beregnede lejeforhøjelse fradrages driftsudgifter til den gamle varmeforsyning.« 7. I § 48, stk. 2, 2. pkt., indsættes efter »jf. stk. 3«  

 ordene: », herunder oplysning om, til hvilken person indsigelsen skal rettes, jf. § 4, stk. 2«.
8. I § 50, stk. 4, 1. pkt., indsættes efter »jf. stk. 5«  

 ordene: », herunder oplysning om, til hvilken person indsigelsen skal rettes, jf. § 4, stk. 2«.
 9. § 58, stk. 2, affattes således:
»Stk. 2. Lejeforhøjelsen skal som udgangspunkt kunne give en passende forrentning af den udgift, der med rimelighed er afholdt til forbedringen, samt dække afskrivning.« 10. § 58, stk. 3, affattes således:
»Stk. 3. Har en udlejer gennemført arbejder efter reglen i § 46 a, stk. 3, kan han forlange en lejeforhøjelse, der giver en passende forrentning af den udgift, der med rimelighed er afholdt til arbejderne, samt dækker afskrivning.« 11. I § 63 a, stk. 4, indsættes efter 1. pkt. som nyt punktum:
»Udlejeren skal følge forslagene, såfremt de er i overensstemmelse med stk. 3, og såfremt de kan finansieres af de efter stk. 1 afsatte midler, eventuelt i kombination med en lejeforhøjelse efter § 46 a, stk. 3, 3. pkt., eller § 65, litra e.« 12. I § 64, stk. 1, indsættes efter 1. pkt. som nyt punktum:
»Klubværelser betragtes i denne forbindelse som  

 beboelseslejemål.« 13. I § 64 indsættes efter stk. 7 som nyt stykke:
»Stk. 8. Beboermødet træffer beslutning om, hvor stort et beløb der skal opkræves til beboerrepræsentationens arbejde i ejendommen.« Stk. 8 bliver herefter stk. 9.
 14. § 65 affattes således:
»§ 65. Beboerrepræsentanterne har ret til at drøfte ethvert spørgsmål af betydning for ejendommens drift med udlejeren.
Repræsentanterne har ret til a) at få udleveret ejendommens driftsregnskab samt drøfte ejendomsbudgettet og spørgsmål om lejeforhøjelse med udlejeren, b) at få et møde med udlejeren, inden driftsbudgettet udsendes, c) at blive orienteret om udlejerens ansættelse og afskedigelse af ejendomsfunktionærer, d) at være medbestemmende med hensyn til anvendelse af de midler, der er afsat til vedligeholdelse og renholdelse, medmindre udlejer mener, at beboerrepræsentanternes ønsker vil hindre opfyldelsen af § 19, e) at forlange gennemførelse af forbedringer og hensigtsmæssige energibesparende foranstaltninger, når der samtidig gives tilslutning til en lejeforhøjelse, jf. § 58, stk. 2, f) at føre tilsyn med planlægningen og gennemførelsen af alle større arbejder i ejendommen, herunder at være medbestemmende på indhentning og valg af tilbud fra momsregistrerede håndværkere, g) at få adgang til regnskabsmateriale og andre bilag, når arbejder, jf. litra e, er afsluttet, og h) at få tilsendt udkast til driftsbudget for ejendommen; driftsbudgettet skal være opstillet som de senest aflagte regnskaber og have samme periode, ligesom eventuelle ændringer i grundlaget for udarbejdelse af budget (i forhold til regnskabet) klart skal præciseres.« 15. I § 83, litra a, indsættes efter 1. pkt. som nyt punktum:
»Ejes ejendommen af flere personer, kan der dog kun ske opsigelse af eet lejemål.« 16. § 84, litra b, 2. pkt., affattes således:
 »Ved opsigelsen af en lejer i en beboelseslejlighed skal der bl.a.
tages hensyn til lejerens muligheder for at finde anden passende bolig.« 17. I § 84 indsættes efter litra b som nyt litra:
»c) Opsigelse kan først afgives, når udlejeren eller dennes ægtefælle har haft tinglyst skøde eller anden tinglyst adkomst til ejendommen i mindst 2 år.« Litra c-f bliver herefter litra d-g.
18. I § 87, stk. 1, 1. pkt., indsættes efter »stk. 2«  

 ordene: », herunder oplysning om, til hvilken person indsigelsen skal rettes, jf. § 4, stk. 2«.
19. I § 103, stk. 1, 3. pkt., og stk. 3, 2. pkt., ændres  

 »6 uger« til: »8 uger«.
§ 2 I lov om midlertidig regulering af boligforholdene, jf.
lovbekendtgørelse nr. 525 af 11. august 1986, som ændret ved § 2 i lov nr. 797 af 3. december 1986, § 2 i lov nr. 376 af 10. juni 1987 og § 2 i lov nr. 377 af 10. juni 1987, foretages følgende ændringer:
 1. § 5, stk. 1, affattes således:
»Ved lejeaftalens indgåelse må lejen ikke fastsættes til et beløb, der overstiger den omkostningsbestemte leje ved lejemålets begyndelse, jf. § 7, med tillæg af lovlige lejeforhøjelser som følge af forbedringer.
Såfremt den efter 1. pkt. fastsatte leje overstiger det lejedes værdi, må lejen ved lejeaftalens indgåelse ikke fastsættes til et beløb, der overstiger det lejedes værdi efter § 47, stk. 2, i lov om leje, jf. dog stk. 2.« 2. I § 12, stk. 1, 4. pkt., og i § 13, stk. 2, 2. pkt.,  

 indsættes efter »jf. § 20« ordene: », og for ejendommens  

 hensættelseskonto, jf. § 20 a«.
3. I § 12, stk. 1, 5. pkt., og i § 23, stk. 1, 3. pkt.,  

 indsættes efter »jf. stk. 2« ordene: », herunder oplysning om, til  

 hvilken person indsigelsen skal rettes, jf. § 4, stk. 2, i lov om leje.« 4. I § 13, stk. 2, 4. pkt., og i § 24, stk. 1, 3. pkt.,  

 indsættes efter »jf. stk. 3« ordene: », herunder oplysning om, til  

 hvilken person indsigelsen skal rettes, jf. § 4, stk. 2, i lov om leje«.
 5. Efter § 20 indsættes som ny paragraf:
» § 20 a.
Det beløb, der indgår i ejendommens driftsbudget,  

 jf. § 8, stk. 1, som udgift til henlæggelser til fornyelser, skal månedsvis afsættes med en tolvtedel på en konto for henlæggelser til fornyelser.
Stk. 2. På kontoen kan fradrages beløb anvendt til udskiftning af tekniske installationer.
Stk. 3. § 19, stk. 1, 2. pkt., og stk. 2, samt §§ 20 og 22 finder tilsvarende anvendelse på hensættelseskontoen.« 6. I § 22, stk. 3, indsættes efter 1. pkt. som nyt punktum:
»Nævnet kan endvidere fastsætte et afslag i lejen, indtil arbejderne er udført.« 7. I § 27 indsættes efter stk. 2 som nyt stykke:
»Stk. 3. Den udgift, der medgår til forbedringer af tekniske installationer, kan kun medtages under stk. 1 og 2 i det omfang, denne ikke dækkes af de beløb til henlæggelse til fornyelse, jf.
§ 8, stk. 1, der ikke er anvendt på et tidspunkt, der ligger højst 3 måneder før varslingstidspunktet.« Stk. 3-7 bliver herefter stk. 4-8.
 8. I § 41 indsættes efter stk. 3 som nyt stykke:
»Stk. 4. Sager, der behandles i nævnet, bortfalder ikke ved lejers fraflytning.« § 3 I lov om tvungen administration af udlejningsejendomme, jf. jov nr.
 610 af 12. december 1984, foretages følgende ændring:
 Efter § 2 indsættes som ny paragraf:
» § 2 a.
Huslejenævnet kan på begæring af  

 beboerrepræsentanterne eller et flertal af lejerne beslutte, at en ejendom skal have anden administration, når en ejer eller administrator af en ejendom med mindst 2 udlejede beboelseslejligheder gentagne gange tilsidesætter reglerne i lov om leje, lov om midlertidig regulering af boligforholdene og lov om byfornyelse eller har undladt at foretage vedligeholdelsesarbejder, som er nødvendige for at undgå, at der opstår fare for en bebyggelses beboere eller andre, jf. byggeloven.
Stk. 2. Såfremt udlejeren ikke senest 1 måned efter nævnets afgørelse har fundet en ny administrator, kan huslejenævnet fastsætte et afslag i lejen, indtil ejendommen overgår til anden administration.« § 4 Stk. 1. Loven træder i kraft den 1. juli 1988.
Stk. 2. § 1, nr. 7 og 8, har virkning for lejeforhøjelser med ikrafttræden den 1. oktober 1988.
Bemærkninger til lovforslaget Almindelige bemærkninger Socialdemokratiet har i mange år ønsket en ensartet lejelov og en mere forenklet lejelovgivning gældende for hele landet for derved at gøre lejerrettigheder, -forpligtelser og -beskyttelse ens i hele landet.
I november 1985 fremsatte Socialdemokratiet et lovforslag (L 69) til en ensartet lejelov med oprettelse af huslejenævn for samtlige kommuner og omkostningsbestemt husleje i samtlige kommuner (se Folketingstidende 1985-86, forhandlingerne sp. 2007 og 3129 samt tillæg A sp. 1567).
Denne forenklede og klare lejelovgivning kunne ikke gennemføres, ligesom et senere lovforslag fra den daværende boligminister (L 56) i folketingsåret 1986-87, der på en række væsentlige punkter afveg fra Socialdemokratiets forslag, heller ikke kunne vedtages (se Folketingstidende 1986-87 (1. samling), forhandlingerne sp.
 1611 og tillæg A sp. 1001).
Selv om der ikke på nuværende tidspunkt er mulighed for at få gennemført en lejelovgivning, der bygger på ensartethed, omkostningsbestemt husleje og huslejenævn for alle kommuner, er det forslagsstillernes opfattelse, at der bør foretages ændringer, der retter op på de værste skævheder på lejeområdet.
 Ændringerne vedrører:
I. Ændring af lov om leje og ændring af lov om midlertidig regulering af boligforholdene.
 II. Ændring af lov om tvungen administration af udlejningsejendomme.
Ad I I mange situationer står lejerne usikre over for, hvem den egentlige ansvarlige repræsentant for udlejerne er, når indsigelser og klager m.v. skal fremsendes.
Derfor foreslås det, at lejerne altid af udlejer er orienteret om dette forhold.
Beboerindflydelsen styrkes, og der gives beboerrepræsentanterne ret til at få forelagt budgetter og regnskabsbilag.
Lejerne får øget indflydelse på anvendelsen af de midler, der er afsat til vedligeholdelse, og vil få øget adgang til at iværksætte forbedringer af ejendommen ved aftaler om lejeforhøjelser, der i et rimeligt forhold dækker udgifterne til forbedringer.
Lejere af klubværelser har hidtil ikke kunnet vælge beboerrepræsentanter.
Det foreslås derfor, at klubværelser betragtes som beboelseslejemål ved valg af beboerrepræsentanter.
Opsigelsesreglerne foreslås skærpet således, at udlejerens muligheder for at opsige lejeren for selv at bebo lejligheden indskrænkes.
Og bestemmelsen vil kun kunne anvendes over for et lejemål uanset antallet af ejere af den pågældende ejendom.
Ad II Beboerrepræsentanter eller et flertal af lejerne får øget adgang til at kræve anden administrator af en ejendom, når tilsidesættelse af reglerne i lejelovgivningen eller undladelse af at udføre påkrævede vedligeholdelsesarbejder foregår.
Bemærkninger til de enkelte bestemmelser Til § 1 Til nr. 1, 7, 8 og 18 Det har i mange tilfælde vist sig at være vanskeligt for lejeren at kunne fastslå, hvem der ansvarligt har kunnet repræsentere udlejeren i forbindelse med indsigelser, klager, retstvister m.v.
Det bliver med de foreslåede bestemmelser lagt over på udlejer i forbindelse med indgåelse af lejeaftale og ved henvendelser om lejeforhøjelser og opsigelse at oplyse lejeren om det rette repræsentationsforhold.
Til nr. 2 Bestemmelsen indebærer, at lejerens pligt til at vedligeholde og forny ruder begrænses, således at udlejeren forpligtes til at udskifte punkterede termoruder.
Til nr. 3 Bestemmelsen sikrer, at lejeren ikke ved aftale kan overtage den udvendige vedligeholdelse af en ejendom.
Til nr. 4, 11, 13 og 14 Bestemmelserne indebærer samlet en væsentlig styrkelse af beboerindflydelsen.
Der gives således større indsigt i budgetforudsætninger og regnskabsbilag.
Der gives adgang til bestemmende indflydelse på anvendelsen af de afsatte vedligeholdelsesbeløb, dog således at udlejerens forpligtelser til at holde ejendommen ved lige ikke kan forflygtiges.
Der gives en udvidet adgang til at bestemme iværksættelsen af forbedringsarbejder, når de helt eller delvis finansieres af en frivillig lejeforhøjelse, ligesom der sikres indflydelse på valg af håndværkere.
Endvidere sikres en smidigere finansiering af beboerrepræsentationens arbejde gennem en friere fastsættelse af beløb til arbejdet, idet dog boligministerens mulighed for at fastsætte de ydre rammer for afholdelse af udgifter i forbindelse med beboerrepræsentationens arbejde bibeholdes.
Til nr. 5, 9 og 10 Muligheden for at medregne udgifter til vedligeholdelse, administration, forsikring og lignende i forbindelse med beregningen af forbedringslejeforhøjelse afskæres, da disse omkostninger er indeholdt i huslejen.
Til nr. 6 Bestemmelsen giver lejerne ret til at forlange ejendommen tilsluttet et kollektivt varmeforsyningsanlæg mod at indgå en aftale om lejeforhøjelse.
Ved beregning af lejeforhøjelsen skal der samtidig tages hensyn til de besparelser, udlejerne opnår ved bortfald af driftsudgifter til drift og vedligeholdelse af det gamle varmeanlæg.
Til nr. 12 Bestemmelsen skal sikre, at klubværelser medregnes forholdsmæssigt i enhver sammenhæng, hvor antallet af beboelseslejemål har betydning for lejernes rettigheder.
Dette betyder, at en etage med klubværelser medregnes som et antal beboelseslejemål svarende til det antal beboelseslejemål, der findes på øvrige etager i ejendommen.
I ejendomme med udelukkende klubværelser medregnes hvert enkelt klubværelse som en beboelseslejlighed.
Til nr. 15, 16 og 17 Begrænsningerne i udlejerens muligheder for at opsige lejeren med henvisning til ønske om selv at bebo lejligheden skærpes og præciseres.
I forhold til gældende bestemmelser foreslås, at kun eet lejemål kan opsiges, selv om flere personer eller en selskabsdannelse ejer ejendommen.
Endvidere begrænses muligheden for at spekulere i opsigelsesretten, idet der foreslås en mindste ejertid på 2 år, forinden retten til opsigelse kan benyttes.
Til nr. 19 Ændringen skal sikre, at der gives lejerne en fornøden, men stadig knap tid til at danne en andelsboligforening og skaffe den nødvendige finansiering.
Ønsket om ændringen er forstærket af den udvikling, der har resulteret i, at stadig flere ejendomme tilbydes beboerne på tidspunkter, hvor ferieperioder lægger massive hindringer i vejen. 8 ugers acceptfrist vil sikre, at ikke hele perioden ligger fra midten af juni til slutningen af juli.
Til § 2 Til nr. 1 I forbindelse med indgåelse af lejeaftale er det ofte sket, at der er aftalt en leje, der er højere end den omkostningsbestemte leje.
Da dette udhuler princippet om den omkostningsbestemte leje, foreslås det, at den omkostningsbestemte leje også ved lejeaftalens indgåelse danner maksimum for den lovlige leje sammen med det lejedes værdi.
Til nr. 2 og 5 Der sikres ved bestemmelserne regnskabspligt og lejeindsigt i forhold til de midler, der opkræves som en del af den omkostningsbestemte leje til hensættelse til fornyelser.
Kontoen for hensættelser til fornyelser behandles på nøjagtig tilsvarende måde som kontoen for udvendig vedligeholdelse med hensyn til regnskab, saldooverførsel, aflæggelse af regnskab, videreførelse ved ejerskifte, afgørelse af tvister om foretagne fradrag, konsekvenser ved manglende regnskabsaflæggelse og gennemtvingelse af fornødne arbejder med fornyelser.
Til nr. 3 og 4 Som til § 1, nr. 1 og 6.
Til nr. 6 Bestemmelsen medfører, at huslejenævnet som en pression over for udlejer kan fastsætte et nedslag i lejen, indtil de påbudte arbejder er udført tilfredsstillende.
Til nr. 7 Bestemmelsen skal hindre, at udlejeren af lejerne får betalt den samme tekniske installation 3 gange, dels ved henlæggelse til fornyelser, dels ved betaling af afskrivning af forbedring og dels ved gevinst ved ejendommens salg.
Til nr. 8 Bestemmelsen sikrer, at sager fortsætter i nævnet til afgørelse, selv om den lejer, der har indbragt sagen, fraflytter ejendommen.
Til § 3 Til nr. 1 Bestemmelsen tager sigte på, at de udlejere eller administratorer, der gentagne gange bevidst undlader at efterleve lovens bestemmelser, kan fratages retten til at administrere ejendommen.
Alle og enhver kan nedsætte sig som ejendomsadministratorer, og det findes derfor rimeligt, at huslejenævnene får mulighed for at beslutte, at en ejendom skal have anden administration.
Bestemmelsen tager sigte på de ejendomme, hvor el- og varmeforsyningen bliver lukket på grund af manglende betaling fra udlejer eller administrator, hvor varmeregnskaber ikke bliver udsendt til lejerne, påbudte vedligeholdelsesarbejder ikke bliver udført, hvor der sker ulovlige opsigelser, gentagne varslinger af ulovlige lejeforhøjelser m.m.
