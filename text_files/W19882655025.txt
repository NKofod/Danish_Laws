TV-Avisen bragte den 2. januar 1988 - trods en forhåndshenvendelse fra  

 en afdelingsleder på Risø - et væsentligt urigtigt indslag om ulykken på den  

 militære plutoniumsproducerende atomreaktor i Windscale i 1957. Sagen drejede  

 sig for Radionævnet om, hvorvidt indslaget den 2. januar 1988 efter  

 forhåndshenvendelsen overhovedet burde have været bragt, og om rettelsen den  

 27. januar 1988 var tilstrækkelig.
Radionævnet udtalte, at henvendelsen fra  

 afdelingslederen på Risø før udsendelsen hos TV-Aktualitetsafdelingen må have  

 tilvejebragt en betydelig usikkerhed om rigtigheden af indslagets indhold.  

 Radionævnet fandt det derfor under hensyn til sagens nærmere omstændigheder  

 særdeles kritisabelt, at indslaget blev bragt, før det var afklaret, om  

 indholdet var korrekt.
Radionævnet utalte videre, at begreberne  

 »berigtigelse« og »rettelse« efter en naturlig sproglig  

 forståelse af disse begreber indeholder et krav om, at det af  

 »berigtigelsen« eller »rettelsen« fremgår, hvilke  

 oplysninger, der »berigtiges« eller »rettes« som  

 fejlagtige.
Kravet hertil bør i et tilfælde som det foreliggende være strengt  

 og opfyldes omhyggeligt.
Radionævnet anså ikke dette krav opfyldt ved  

 berigtigelsen den 27. januar 1988.
 Ved skrivelse af 17. januar 1988 til TV-Aktualitetsafdelingen anmodede  

 civilingeniør Peter Schoubye om, at følgende 8 urigtige og stærkt misvisende  

 oplysninger i TV-Avisens indslag den 2. januar 1988 om ulykken på den  

 militære plutoniumproducerende atomreaktor i Windscale i 1957 blev  

 berigtiget:
 1. Det er usandt, at MacMillan-regeringen eller nogen senere engelsk  

 regering har hemmeligholdt nogen oplysninger vedrørende udslip og  

 konsekvenser af ulykken i 1957. Sandheden er, at ulykkens omfang og alle data  

 vedrørende udslippene til omgivelserne blev rapporteret og offentliggjort af  

 den engelske regering allerede i 1957. De oplysninger, der blev hemmeligholdt  

 i 1957, drejede sig kun om forhold vedrørende konstruktionen og brugen af  

 reaktoren, der blev anvendt til militære formål.
 2. Windscale-reaktoren var ikke et atomkraftværk, som seerne måtte tro af  

 indslaget i TVA, men derimod en militær reaktor til fremstilling af plutonium  

 til Englands atomvåbenprogram.
 3. Der var ingen omkomne, og ingen har taget påviselig skade ved ulykken.  

 Det er derfor usandt eller i det mindste groft misvisende at sige, at 33  

 omkom ved ulykken.
4. Det er usandt, at landmændene i området fik lige så meget stråling, som  

 de kan tåle i et helt liv.
Sandheden er, at de højst fik en stråledosis, der  

 er mindre end 1/1000 af, hvad man kan tåle i et helt liv uden påviselig  

 individuel skadevirkning.
5. Det er usandt, at salget af landbrugsvarer indenfor et område blev  

 forbudt.
Kun salget af mælk blev forbudt og kun kortvarigt, fordi udslippet  

 næsten udelukkende bestod af radioaktivt jod med kort halveringstid.
6. Det er usandt, at bestrålingen af arbejderne var 150 gange det  

 tilladte.
Sandheden er, at den største stråledosis, som nogen blandt  

 personalet fik ved ulykken, højst var ca. 50 % over den tilladte  

 kvartalsdosis.
 7. Det er usandt, at man i andre lande, herunder i Danmark, i 1957 ikke  

 selv havde instrumenter til at opdage udslippet.
8. Det er citatfordrejning at påstå, som TVA-journalisten gjorde det, at  

 en talsmand fra Sellafield skulle have sagt, at de tider nu er forbi, hvor  

 der var brug for at skjule sandheden.
Sandheden om udslippet fra  

 Windscale-ulykken har været kendt hele tiden fra 1957. Talsmanden refererede  

 alene til de hidtil hemmeligholdte oplysninger om tekniske forhold vedrørende  

 den militære plutoniumproduktion, men seerne fik indtryk af, at det drejede  

 sig om oplysninger om ulykkens omfang.
 Civilingeniør Peter Schoubye bad samtidig TV-Aktualitetsafdelingen om at  

 besvare tre spørgsmål, herunder et spørgsmål om TVA inden indslaget blev  

 bragt den 2. januar 1988 var blevet gjort opmærksom på, at nogle af eller  

 alle de nævnte påstande om Windscale-ulykken var forkerte.
 TVA bragte i nyhedsprogrammet den 27. januar 1988 kl. 19.30 følgende  

 rettelse til indslaget den 2. januar 1988:
 »I begyndelsen af januar offentliggjorde Storbritannien efter 30 års  

 forløb den fuldstændige rapport om en ulykke på atomreaktoren Sellafields i  

 det nordøstlige England i januar 1957.
 Vor omtale var desværre fejlbehæftet.
 Af de 33 kræftdødsfald, som fandt sted i området i årene efter ulykken, og  

 som vi sagde skyldtes ulykken, kan et antal måske tilskrives ulykken, men det  

 nøjagtige tal kendes ikke på grund af målings-usikkerhed.
Vi sagde også, at landmændene i området fik så megen stråling i løbet af  

 nogle få timer, som de kan tåle et helt liv - og at bestrålingen af  

 arbejderne på værket var 150 gange større end det tilladte.
Bestrålingen var  

 af langt mindre omfang.
Salget af landbrugsvarer i området blev heller ikke -  

 som vi sagde - forbudt, men salg af mælk blev standset i en periode.
Endelig var det også forkert, da vi sagde, at danske kontrolmyndigheder  

 ikke havde instrumenterne til at registrere eventuelt nedfald.
Det havde de  

 faktisk - og målinger blev foretaget.
 De dele af rapporten, som blev holdt skjult for offentligheden i 30 år,  

 drejede sig især om forhold af betydning for britisk militær- og  

 sikkerhedspolitik.«.
TV-Aktualitetsafdelingen sendte den 28. januar 1988 civilingeniør Peter  

 Schoubye en kopi af manus til rettelsen den 27. januar 1988. Det blev  

 samtidig oplyst, at TVA før udsendelsen den 2. januar 1988 blev kontaktet af  

 afdelingsleder H.
Gjørup, Risø Helsefysiske Afdeling, men at det fejlagtige  

 skøn vedrørende indslaget beklageligvis blev opretholdt.
 Civilingeniør Peter Schoubye påklagede ved skrivelse af 26. februar 1988  

 TV-Aktualitetsafdelingens svar til Generaldirektøren for Danmarks Radio, idet  

 han fandt den berigtigelse eller rettelse, som TV-Avisen bragte den 27.  

 januar 1988 alt for mangelfuld for så vidt angår pkt. 1 og pkt. 2 i hans  

 klage af 17. januar 1988. Civilingeniøren udtrykte samtidig sin forbløffelse  

 over, at TVA valgte at bringe denne historie til trods for, at TVA's  

 redaktion åbenbart i forvejen vidste, at praktisk taget alle oplysninger i  

 historien var lodret usande.
 Generaldirektøren for Danmarks Radio besvarede klagen ved skrivelse af 25.  

 marts 1988. Generaldirektøren oplyste heri, at TV-Aktualitetsafdelingen i  

 anledning af klagen blandt andet havde udtalt:
»ad pkt. 1.: I rettelsen sagde vi, at »de dele af rapporten, som  

 blev holdt skjult for offentligheden i 30 år, drejede sig især om forhold af  

 betydning for britisk militær- og sikkerhedspolitik«, samtidig med at vi  

 gjorde opmærksom på, at indslaget desværre var fejlbehæftet.
Det var en  

 erkendelse af, at den britiske regering ikke, som hævdet i indslaget,  

 »hemmeligholdt ulykkens virkelige konsekvenser« for de  

 omkringboende og arbejderne på reaktoren, men at der blev taget hensyn til  

 nationale, sikkerhedspolitiske interesser.
Hvidbogen om uheldet fra november 1957 indledes med et memorandum skrevet  

 af premierminister Harold MacMillan og den indeholder tre hovedafsnit i form  

 af annexer.
Om disse annexer skrev premierministeren, at det oprindelige  

 annex 1 var »et teknisk dokument, som handlede om en  

 forsvarsinstallations design og funktion.
Det forudsatte også et betydeligt  

 kendskab til teknologien i denne reaktor.
Det vil ikke være i nationens  

 interesse af offentliggøre rapporten«. (Her citeret fra H.L.
Gjørups  

 brev om sagen til Radioavisen af 3. januar 1988).
 Afdelingen finder på dette grundlag rettelsens bemærkninger korrekte og  

 tilstrækkelige.
ad pkt. 2: I rettelsen omtalte vi »atomreaktoren Sellafield«  

 hvilket er en oversættelse af det engelske »pile«, som også  

 anvendes i førnævnte hvidbog.
I indslaget hed det, at »debatten om  

 atomkraft« var blusset op efter »atomulykken« på Sellafield,  

 hvilket dokumenteres af den presseomtale sagen fik.
Senere i indslaget taltes  

 der om »Sellafield-anlægget«.
Vigtigt i denne forbindelse er, at  

 afdelingen aldrig har omtalt Sellafield-anlægget som et atomkraftværk, og at  

 vi i rettelsen omtalte den som atomreaktor og derpå imødekom de af Peter  

 Schoubye rejste indvendinger mod indslaget i punkterne 3-8 i brev fra  

 Schoubye til afdelingen af 17. januar 1988.' Generaldirektøren oplyste videre, at TV-direktøren havde erklæret sig enig  

 i TV-Aktualitetsafdelingens udtalelse, men samtidig havde beklaget, »at de fejlagtige oplysninger blev bragt på trods af  

 forhåndshenvendelsen fra afdelingsleder H.
Gjørup, Risø. Det er ligeledes  

 beklageligt, at indslaget kan efterlade en opfattelse af »uvederhæftig  

 journalistik«.
Indslaget er naturligvis ikke blevet til på baggrund af  

 et ønske om vildledning, men fejlene må tilskrives manglende kendskab til det  

 vanskelige emne.
Som det fremgår af TV-Aktualitetsafdelingens svar er der  

 taget initiativer til iværksættelse af en uddannelse på området.' Generaldirektøren svarede herefter, at han kunne tilslutte sig  

 TV-Aktualitetsafdelingens udtalelse og programdirektørens tilføjelse hertil.
Ved skrivelse af 25. april 1988 påklagede civilingeniør Peter Schoubye  

 Generaldirektørens svar til Radionævnet og anførte heri de samme synspunkter  

 som i skrivelsen af 20. februar 1988 til Generaldirektøren.
Det blev i  

 skrivelsen til Radionævnet præciseret, at den som pkt. 1 nævnte usande  

 påstand i indslaget den 2. januar 1988 ikke ved berigtigelsen i TV den 27.  

 januar 1988 blev berigtiget på en sådan måde, at seerne kunne forstå, at der  

 var tale om en berigtigelse.
Det blev i relation til pkt. 2 i klagen af 17.  

 januar 1988 fastholdt, at seerne af indslaget den 2. januar 1988 måtte tro,  

 at den forulykkede reaktor i Windscale var et atomkraftværk, idet TV's  

 speaker sagde:
»Det var her på Sellafield-anlægget, at ulykken skete i 1957. 33  

 omkom, og de nye oplysninger viser, at anlægget hermed fik en andenplads på  

 listen over verdens atomkraftulykker - kun overgået af Tjernobyl.« Generaldirektøren for Danmarks Radio har i skrivelse af 1. juni 1988 til  

 Radionævnet anført, at der ikke foreligger nogen udtrykkelig forskrift,  

 hvorefter en berigtigelse skal betegnes på en bestemt måde.
Men det er  

 selvfølgelig ofte af hensyn til informationsværdien redaktionelt mest  

 hensigtsmæssigt at orientere seerne om, at et indslag knyttes direkte til et  

 andet tidligere bragt indslag som en korrektion eller uddybnng af dette.  

 Generaldirektøren finder imidlertid, at afdelingen ved indslaget den 27.  

 januar 1988 på en rigtig og rimelig måde har orienteret seerne om, at det  

 følgende var en korrektion.
Generaldirektøren har i relation til pkt. 2  

 henvist til bemærkningerne i hans skrivelse af 25. marts 1988 og til  

 rettelsen af 27. januar 1988, hvori den tidligere omtale af sagens benævntes  

 »fejlbehæftet«, og hvor Sellafield udtrykkelig betegnes som  

 »atomreaktor«.
Generaldirektøren finder på denne baggrund, at den  

 mulighed for at opfatte Sellafield som et atomkraftværk, der lå i  

 sammenkædningen mellem reaktorulykken på Sellafield og atomkraftulykken er  

 rettet.
 I anledning af civilingeniør Peter Schoubyes på ny udtrykte forbløffelse  

 over, at det påklagede indslag blev bragt i TV-Avisen den 2. januar 1988, har  

 Generaldirektøren indhentet en udtalelse fra TV-programdirektøren, hvori  

 »- Aktualitetsafdelingen anfører:
»Afdelingen begik alvorlige fejl i forbindelse med udsendelsen af det  

 første indslag.
Dem har afdelingen rettet og beklaget samtidig med, at der på  

 en række områder er taget initiativer til at gøre dækningen af spørgsmål  

 forbundet med risiko-vurdering o.lign. bedre og dermed mere troværdig.
Disse  

 initiativer er beskrevet i Generaldirektørens svar af 25. marts 1988. Stillet  

 overfor påstanden om bevidst uhæderlighed henleder afdelingen dog  

 opmærksomheden på, at indslaget den 2. januar 1988 blev produceret under  

 normale nyhedsmæssige vilkår, og at oplysningerne, som dannede grundlag for  

 indslaget, på daværende tidspunkt ikke var så klart »lodret  

 usande«, som Peter Schoubye vil gøre dem til.
En af afdelingens hårdeste kritikere i forbindelse med dette indslag,  

 redaktør Leif Blædel, Weekendavisen, bemærkede i en kommentar i avisen den 8.  

 januar 1988 dette forhold.
Han skrev blandt andet:
»De trykte danske aviser gjorde også en del ud af sagen, de fleste  

 ved at bringe telegrammer fra Reuter og PDR (sic. - må være DPA, bem.
TV-A).  

 De meddelte dog ikke noget om hemmeligholdte dødsfald, men rapporterede, at  

 ulykken ifølge officielle skøn har kostet 33 mennesker livet i årene siden  

 1957. Hovedindholdet også i de telegrammer var imidlertid som i radio og TV,  

 at ulykkens omfang var blevet fortiet, og at det skete på foranledning af den  

 daværende britiske premierminister Harold MacMillan, som havde hindret  

 offentliggørelse af den officielle undersøgelsesrapport....« Det var på dette, vildledende grundlag, at de redaktionelle skøn blev  

 udøvet, og det var på dette grundlag, at der blev begået fejl, og at det  

 fejlagtige skøn blev opretholdt til trods for afdelingsleder H.
Gjørups  

 henvendelse.
Bevidst uhæderlighed i journalistikken var der ikke tale om, og det bør  

 understreges, at afdelingsledelsen allerede før de første henvendelser fra  

 Peter Schoubye på eget initiativ var gået i gang med at undersøge, om der var  

 begået fejl i indslaget.' Generaldirektøren har på denne baggrund ikke haft yderligere at tilføje.
 Radionævnet skal udtale:
 Der er ikke grundlag for at statuere, at TV-Aktualitetsafdelingen på det  

 tidspunkt, da det påklagede indslag blev bragt i TV-Avisen den 2. januar  

 1988, var klar over, at dettes indhold i det væsentlige var urigtigt.
Det påklagede indslag havde imidlertid et indhold, der var i stand til at  

 øge den af Tjernobyl-katastrofen skabte utryghed hos befolkningen, og  

 henvendelsen fra afdelingsleder H.
Gjørup, Risø Helsefysiske Afdeling, før  

 udsendelsen, må hos TV-Aktualitetsafdelingen havde tilvejebragt en betydelig  

 usikkerhed om rigtigheden af indslagets indhold.
Da indslaget ikke havde en  

 sådan nyhedsværdi, at omgående udsendelse var påkrævet, anser Radionævnet det  

 herefter for særdeles kritisabelt, at indslaget blev bragt, før det var  

 afklaret, om indholdet var korrekt.
Begreberne »berigtigelse« og »rettelse« indeholder  

 efter en naturlig sproglig forståelse af disse begreber et krav om, at det af  

 »berigtigelsen« eller »rettelsen« fremgår, hvilke  

 oplysninger, der »berigtiges« eller »rettes« som  

 fejlagtige.
Kravet hertil bør i et tilfælde som det foreliggende - hvor det  

 indslag, der berigtiges, ikke burde have været udsendt og indeholdt mange  

 fejlagtige oplysninger, og hvor berigtigelsen bringes i TV, hvis indhold ikke  

 kan fastholdes på samme måde som når der er tale om den trykte presse - være  

 strengt og opfyldes omhyggeligt.
Radionævnet anser ikke dette krav opfyldt ved berigtigelsen den 27. januar  

 1988, da denne ikke oplyste, at det var urigtigt, at det i TV-Avisen den 2.  

 januar 1988 blev sagt, at den engelske regering hemmeligholdt oplysninger om  

 Windscale-ulykkens omfang og konsekvenser, og at indslaget i TV-Avisen den 2.  

 januar 1988 efterlod det urigtige indtryk, at Windscale-reaktoren var et  

 atomkraftværk.
Radionævnet finder navnlig på grund af den forløbne tid ikke  

 tilstrækkelig anledning til at pålægge Danmarks Radio at bringe en  

 supplerende berigtigelse, man går ud fra, at Danmarks Radio ved fastlæggelsen  

 af sin fremtidige berigtigelsespraksis tager hensyn til de synspunkter,  

 Radionævnet i denne kendelse har givet udtryk for.
