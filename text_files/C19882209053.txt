Dette er hæfte nr. 1 i en serie på 28 om reglerne for fagene i  

 gymnasiet.
Det indeholder de bestemmelserne om billedkunst, som er fastsat i  

 § 2 i bekendtgørelse af 4. november 1987 om fagene i gymnasiet (* 1). Desuden  

 indeholder hæftet de vejledende retningslinier for faget.
Vejledende retningslinier Billedkunst Obligatorisk niveau Formål:
I faget billedkunst skal eleverne gennem deres skabende virksomhed opleve,  

 at forestillinger, erfaringer og følelser kan udtrykkes i billeder.
Dette  

 arbejde skal give et indblik i, hvilke redskaber og metoder der står til  

 rådighed for den billedskabende proces, og de overvejelser der indgår i den.
 Når fagets genstandsområde er defineret som »billedkunst i bred  

 forstand«, tænkes der hermed ikke kun på egentlige billedkunstneriske  

 fremstillinger, men visuelle udtryk i det hele taget og som vigtig bestanddel  

 heraf: elevernes egne billeder.
 Elevernes arbejde med egne billeder har som sit ene mål, at eleverne  

 oplever en udvidelse af deres udtryksmuligheder og erkender værdien af at  

 kunne formulere sig i billedsprog.
 Det andet mål er at sikre eleverne grundlaget for en mere bevidst  

 oplevelse og forståelse af visuelle fremstillinger og fænomener.
 Erfaringerne fra det praktiske arbejde skal sammen med fagets teoretiske  

 undervisning udvikle elevernes evne til at iagttage visuelle indtryk, give  

 dem et sprog til at formulere det sete - og dermed forudsætninger for en mere  

 kvalificeret stillingtagen til billeder.
 I en tid, hvor flere og flere oplevelser knyttes til de moderne  

 billedmedier er det nødvendigt, at eleverne erkender deres sansers betydning  

 i systematiseringen og oplevelsen af deres egen omgivende virkelighed.
 Undervisningen:
 Arbejdsområdet er hele det felt af visuelle fremtrædelsesformer, der har  

 betydning for den daglige kommunikation og sociale adfærd, og i særlig grad  

 billedkunstens engagerede og personlige udtryk.
 Faget skal afspejle den virkelighed, eleverne møder uden for skolen og  

 dermed inddrage vor tids visuelle udtryksformer; det trykte billede, som det  

 anvendes i journalistik, reklame og underholdning, - det levende og det  

 elektroniske billede - som kunstnerisk udtryk og som kommunikationsværktøj -  

 og endelig formgivningen af vort miljø: design og byplanlægning.
Kunstværket er, ligesom andre billedformer, resultatet af en lang række valg, baseret på et samspil mellem personlige, sansemæssige, tekniske, kulturelle og samfundsmæssige faktorer.
En række af de elementer der er virksomme i det kunstneriske billedudtryk,  

 er fælles for hele det visuelle område; det gælder først og fremmest de  

 elementer, der har med synsoplevelsen at gøre.
De er grundelementer i den  

 skabende proces og derfor også vigtige ved aflæsningen af billeder.
 Gennem egen billedskaben kan eleverne mest direkte erfare disse forhold,  

 så derfor skal undervisningen i vid udstrækning baseres på elevernes eget  

 arbejde.
 Det selvstændige arbejde giver desuden eleven mulighed for at opleve sit  

 eget særpræg og udtrykke det.
 I dette arbejde kan eleven erfare billedets muligheder som et fælles  

 meddelelsessystem og derved opleve, at almengørelsen af det individuelle  

 gennem et fælles formsprog giver muligheder for erkendelse af kollektive  

 livsvilkår.
Undervisningen skal udvikle elevernes forståelse for sammenhængen mellem  

 de enkelte kulturudtryk og de samfundsskabte betingelser.
Kunsten skal  

 beskrives som del af en bredere sammenhæng, hvor stilforhold, teknik og  

 materialevalg ses som dele af en kulturel og samfundsmæssig helhed - og ikke  

 kun som isoleret æstetisk fænomen.
 De mange forskellige billedformer, som faget berører, har tilsvarende  

 forskellige udtryksmidler, som der må tages hensyn til ved iagttagelse,  

 analyse og fremstilling.
 Undervisningens indhold:
 I faget skal behandles billedudtryk i flade, rum og tid:
 De to-dimensionale billedfremstillingers karakter kan undersøges gennem  

 arbejde med f.eks. tegning, grafik, maleri og fotografi. Øvelser i bl.a.  

 komposition, rumkonstruktion og farveanvendelse kan give forståelse for de  

 egenskaber der specielt knytter sig til en to- dimensional præsentationsform.
 Tilsvarende øvelser kan anvendes over for andre to-dimensionale former som  

 pressebilleder, underholdningsbilleder eller arkitekturtegninger.
 Arbejdet med tre-dimensionale udtryk omfatter:
 Eksperimenter med materialer som relativt let lader sig forarbejde til  

 skulpturel form og som kan demonstrere de hensyn, man må tage ved  

 fremstilling af rumlige genstande: de taktile kvaliteter, forholdet mellem  

 skulptur og omgivende rum, den successive oplevelse af skulpturen i  

 modsætning til den simultane oplevelse af det to- dimensionale billede.
 De æstetiske og funktionelle overvejelser omkring udformning af bygningers  

 ydre- og indre arkitektur, rum og miljø som det viser sig i arkitektur,  

 skulptur og scenografi samt de funktionelle og æstetiske forhold, der knytter  

 sig til designede brugsgenstande.
 Udviklingen inden for de teknisk avancerede medier gør det naturligt at  

 arbejde med de specielle forhold, der gør sig gældende ved visuelle  

 oplevelser, der forløber i tid.
 Gennemgang af - og praktiske øvelser med billedserier og diasserier kan  

 føre frem til et arbejde med filmens og videoens formsprog.
TV-formidlingen af information, nyheder, underholdning og kunst kan  

 anvendes som analysegrundlag for vor tids virkelighedsskildringer.
Endelig  

 kan et arbejde med EDB demonstrere den særlige æstetik, der knytter sig til  

 det digitaliserede skærmbillede.
De følgende to afsnit beskriver arbejdet med punkterne A og B i  

 bekendtgørelsens afsnit om det obligatoriske niveau.
Selvom arbejdsområderne  

 er opdelt i to punkter er det dog vigtigt, at de sammenholdes og griber ind i  

 hinanden i den daglige undervisning.
Ad punkt A, obligatorisk niveau For at kunne arbejde med billedudtryks forskelligartede funktioner skal  

 eleverne erhverve erfaringer, der kan støtte deres iagttagelser og  

 overvejelser.
Et væsentligt udgangspunkt for vurderingen af et billedudtryk  

 er at kunne aflæse dettes formelle opbygning og sammensætning.
Eleverne skal  

 lære at se den valgte teknik og de valgte materialer som betydningsfulde for  

 udtryk og indhold i billeder, skulpturer og bygningsværker.
 Erfaringerne fra det praktiske arbejde med tegning, perspektivlære,  

 grafik, maleri, farvelære og skulptur sammenholdt med en formel  

 billedbedskrivelse og -analyse er vigtige forudsætninger for det analytiske  

 arbejde.
 Kendskabet - fra eget billedarbejde - til de tekniske og kunstneriske  

 forudsætninger for billeders tilblivelse giver eleverne gode muligheder for  

 forståelse for de muligheder det enkelte billede har realiseret.
 De vil kunne konstatere, hvorledes farveanvendelse, lys- og  

 skyggevirkning, komposition og billedets enkelte detaljers indbyrdes hierarki  

 og placering karakteriserer billedets meddelelser.
 I forlængelse af denne værkanalyse kan eleverne gennem sammenligninger  

 mellem ældre og nyere værker danne sig indtryk af tidstypiske virkemidler i  

 billederne.
 På det grundlag kan de opnå en forståelse af i hvilken grad det enkelte  

 billede anvender fortsættelsen af en tradition eller om det viser et brud på  

 traditionen og således angiver nye veje for det billedkunstneriske udtryk.
 I behandlingen af en periodes billedkunstneriske udtryk kan eleverne få en  

 mere nuanceret opfattelse af billedkunsten, hvis man inddrager forskellige  

 billedtyper fra perioden; f.eks. ville man give et mere afrundet billede af  

 impressionismen, hvis man også tog stilling til den salonkunst, der samtidigt  

 nød stor yndest.
 En forståelse af betingelserne for billedkunsten må også bygge på de  

 forhold, der ligger uden for billederne, dvs. deres sociale kontekst: en  

 beskrivelse af den hensigt, de er skabt i, og om de har en bevidst  

 meddelelsesfunktion over for definerede modtagere og endelig, hvordan de  

 formidles.
 I den forbindelse kan der ligge et centralt diskussionsmateriale om  

 kunstbegrebet i de overlapninger mellem de visuelle områder: billedkunst,  

 massemedier og design, der især siden 1960'erne er blevet stadig tydeligere.
 Ved at behandle billeder fra forskellige perioder og kulturer skal  

 eleverne gøres bevidste om visuel sansning som kulturelt betinget fænomen.
 En formel sammenligning mellem renæssancemaleriet, impressionistisk,  

 kubistisk og japansk maleri - med henblik på rumgengivelsen - kunne være et  

 velegnet eksempel på billedkunsten som en meget direkte kilde til indsigt i  

 forskellige virkelighedsopfattelser.
 Billeders indholdsside skal indgå, så eleverne også forstår og oplever  

 billedkunst som tilværelsestolkning: en fastholdelse af menneskelige  

 forestillinger om, hvordan tilværelsen faktisk er og hvordan den kunne være.
Tematiske sammenstillinger af billeder skabt i andre kulturelle  

 situationer end elevernes egen kan give viden om det anderledes og dermed  

 sætte elevernes egen situation i relief.
Den sidste hensigt kan understreges  

 gennem nutidige billedkunstneriske udtryk og massemediebilleder (der ofte er  

 tættest på elevernes egne forestillinger).
 De tematiske sammenstillinger kan foretages i en undervisning, der  

 involverer både elevernes egne arbejder over temaet og analyser af  

 billedkunst omhandlende temaet.
Ad punkt B, obligatorisk niveau Det faglige grundlag for billedarbejdet er selve iagttagelsesprocessen og  

 perceptionen.
Visuelle fremstillinger har en række fælles elementer, som  

 finder anvendelse i såvel billedskaben som analyse.
 Det visuelle udtryks strukturering og betydning er altid resultat af en  

 organisering af disse elementer: størrelse, proportion, form, kontrast,  

 farve, rum, bevægelse etc.
 Arbejdet med elementernes rolle i forskellige billedudtryk er derfor  

 vigtigt i udviklingen af elevernes evne til billedskaben og deres oplevelse  

 af de midler der står til rådighed for billedmæssig meddelelse.
 Der kan derfor være grund til - så tidligt som muligt - at inddrage  

 billedelementerne i undervisningen.
 Ved at lade billedelementerne udgøre den væsentligste analytiske faktor i  

 efterbehandlingen af elevernes arbejder udvikles der kendskab til fagets  

 centrale begreber og terminologi.
 Derigennem dannes et fælles sprog om billeder, der er forudsætning for  

 dialogen i det analytiske arbejde og i den kollektive og individuelle  

 rådgivning under det praktiske arbejde.
 Med foranstående er samtidig angivet en model for en progression i  

 undervisningen, der gradvist øger elevernes indsigt i fagområdet.
 Enkelte elementer kan i en vis udstrækning behandles isoleret i  

 kursusform, hvor eleverne i en eksperimentrække afprøver, hvordan ændringer i  

 et element, der er tillagt en central rolle i billederne, kan ændre såvel  

 udtryk som meddelelse.
 Formændringer efter dette mønster kan fungere som en instruktiv  

 indfaldsvinkel til stilbegrebet.
 Et arbejde med enkeltelementer som gennemgående undervisningsform kan  

 imidlertid føre til en formalisme, der ikke er ønskelig for faget og heller  

 ikke motiverende for eleverne.
 Elementerne kan derimod anvendes som redskaber i den skabende proces, hvor  

 der arbejdes i forløb der via afprøvninger omsætter ideer til billeder.
Skal eleverne engageres i det praktiske arbejde, er det vigtigt, at  

 undervisning tager de indhold op, som eleverne føler lyst til at give visuelt  

 udtryk.
De temaer, lærer og elever vælger sammen, skal være egnede til  

 visualisering og appellere til en visuel fantasi.
 Er de betingelser ikke opfyldt, vil eleverne sjældent opleve billeder som  

 et værdifuldt personligt udtryksmiddel.
 Mindstekrav til gennemgået stof:
 Elevernes praktiske arbejde med billedmediet skal have en central  

 placering i undervisningen.
 Undervisningen skal struktureres, så centrale begreber for visuel  

 kommunikation og æstetik behandles.
Undervisningsforløbet skal gennemgå samspillet mellem visuelle  

 grundelementer og æstetiske overvejelser inden for de tre kategorier: flade,  

 rum og tid.
To af de tre kategorier skal behandles grundigere.
 I forløbet skal indgå egentlig billedkunst, dels værker fra tidligere  

 perioder dels samtidskunst, der defineres som kunst skabt inden for det  

 seneste tiår.
 Endelig skal visuelle indtryk, der ikke er snævert billedkunstneriske  

 inddrages; herunder de moderne visuelle medier.
 Forårssemesterets opgave - punkt C:
Formålet med forårets opgave er, at den skal give eleverne mulighed for at  

 koncentrere sig om områder, de er særligt engagerede i.
Opgaven behøver ikke  

 have tilknytning til forudgående undervisning.
Til opgaven, der løses i  

 undervisningstimerne, afsættes 6-7 uger.
Opgaveperiodens placering skal  

 koordineres med elevernes arbejdsbyrde i andre fag.
 Opgavens indhold og form vælges af eleverne og opgaven løses i grupper  

 eller individuelt; evt. med hele elevgruppen samlet om een større opgave.
Skal læreren have tid til at vejlede alle, kan opgavevalget ikke være helt  

 frit; forløbet vil fungere bedst, hvis eleverne grupperer sig omkring et  

 begrænset antal udtryksformer og temaer.
Det er et krav til opgavens løsning,  

 at den indeholder praktisk arbejde og en visuel formidling.
Opgaven kan bestå i et praktisk arbejde med en visuel udtryksform, en  

 problemstilling af formel karakter, visualisering af et tema etc.
Opgaven kan  

 ikke løses ved at elever »kun« orienterer sig i et teoretisk stof.  

 Men det udelukker ikke områder som: en kunsthistorisk periode, forskellige  

 tiders opfattelse af samme motiv, by- eller landskabsplanlægning,  

 mediebilleder etc.
Til den type emner kræves det så, at løsningen skal  

 fremstå i en visuel form: en fotomontage, en videoproduktion, et lyd/diasshow  

 eller lignende.
 Opgaven kan indgå i en tværfaglig sammenhæng eller have en udadvendt  

 karakter som f.eks.:
* en arkitekturopgave, der behandler lokalmiljøet og formulerer  

 realistiske og/eller utopiske arkitekturforslag * en udsmykningsopgave i lokalsamfundet * en visuel rapport, f.eks. baseret på en kort praktikperiode i en  

 institution, der arbejder med visuelle udtryk (kunstmuseum, kunsthåndværk,  

 reklamebureau, billedredaktion, lokal-TV).
 Frivillig undervisning:
Den frivillige undervisning er åben for alle skolens elever.
Her fungerer  

 læreren som rådgiveren, der stiller en bred vifte af muligheder til rådighed,  

 så eleverne kan arbejde lystbetonet og selvstændigt.
 Den frivillige undervisning skal give billedkunsteleverne lejlighed til at  

 arbejde videre med områder fra undervisningen eller tage nye områder op, som  

 er for omfattende til at kunne rummes i den daglige undervisning.
 Eleverne skal også kunne arbejde med visualisering af rapporter og opgaver  

 fra andre fag, f.eks. i form af video- og lyd/diasproduktioner.
 Elevmedbestemmelse:
Et introduktionsforløb, der præsenterer faget, dets stofområder og  

 problemstillinger er forudsætningen for at kunne inddrage eleverne i den  

 videre planlægning.
Introduktionsforløbet planlægges af læreren og danner  

 udgangspunkt for en fælles skitsering af den videre undervisning.
 Da eleverne ikke har modtaget en undervisning, der både indebar  

 billedfremstilling og billedforståelse siden 5. klasse, står mange elever -  

 selvfølgelig ikke alle fremmede overfor faget.
Skal undervisningen tilgodese såvel elevernes ofte forskellige  

 forudsætninger og interesser som opfyldelsen af bekendtgørelsens krav, må  

 dens planlægning nødvendigvis være fleksibel.
Det kan anbefales, at man -  

 især i begyndelsen - planlægger relativt korte forløb således, at  

 elevindflydelsen gradvis kan øges.
I valget af arbejdsformer kan man drage  

 fordel af, at eleverne - især i den obligatoriske undervisning - har  

 erfaringer om forskellige arbejdsformers anvendelighed i elevgruppen.
 Det er lærerens ansvar at undervisningen opfylder bekendtgørelse og  

 vejledningens krav, ligesom han/hun er ansvarlig for at der foregår en  

 progression i undervisningen.
 Arbejdsformer:
Faget rummer med dets både praktiske og teoretiske indhold mulighed for  

 mange forskellige arbejdsformer.
Fagets eksperimentelle karakter vil desuden  

 ofte indebære, at der under et forløb foregår omorganiseringer af arbejdet.
Grænsen mellem praktisk og teoretisk arbejde i faget er i de fleste  

 tilfælde flydende.
I tilknytning til det praktiske arbejde vil som hovedregel  

 indgå en teoretisering, men ikke i alle forløb kan praksis og teori  

 integreres.
Det gælder især forløb med teoretisk udgangspunkt, hvoraf nogle  

 kun kunstigt kunne integrere en praktisk dimension; f.eks. forløb af typen:  

 kunstnerens sociale status i renæssancen -altså forløb, der behandler  

 billedkunstnernes sociale forhold.
Faget giver gode muligheder for at opøve evnen til samarbejde - i teams,  

 hvor deltagerne bidrager med hver deres forskellige materiale og i grupper  

 hvor deltagerne arbejder sammen om løsning af hele opgaven.
Begge former kan  

 være fagligt nyttige (og tidsbesparende) og samtidig lærerige i mere almen  

 forstand.
Ved instruktionen i eller introduktionen af et teknisk område og ved  

 gennemgang af et analysemateriale vil klasse- eller holdundervisning være den  

 mest almindelige.
I forbindelse med det sidste kan gruppearbejder være  

 velegnede som en øvelse i at formulere sig verbalsprogligt om billeder.
 Ønsker om at fremme det billedsproglige skabende udtryk foregår oftest i  

 en individuel undervisningsform, men de kan også foregå i fællesopgaver hvor  

 det personlige bidrag har en betydning.
 Hjemmearbejdet er typisk forberedelse af praktiske arbejder f.eks. i  

 skitseform.
 Men det teoretiske stof i faget kan også kræves forberedt hjemmefra;  

 f.eks. elevgennemgange af visuelle genstande eller egentlige billedanalyser.
 For at lette hjemmearbejde, der typisk vil være skitse- og  

 registreringsopgaver, er det formålstjenligt tidligt i undervisningen at øve  

 eleverne i hurtige skitseringer, fotografering og at tegne rids over  

 billeder, de møder i opslagsværker (og i timerne).
 I faget er indeholdt nogle adfærdsmønstre, som i andre sammenhænge  

 opfattes som adskilte - og henholdsvis maskuline og feminine: den udadvendte,  

 praktisk handlende side og en side, der har at gøre med et følelsesmæssigt  

 udtryk.
 Det er vigtigt, at undervisningen betoner fagets muligheder for  

 sammenkædning af de to sider og lader eleverne udfolde så mange sider af  

 deres personlighed som muligt - også dem, eleverne normalt oplever som  

 fremmede for deres eget køn.
Det skal desuden nævnes, at faget ud nytter sit timetal mest effektivt,  

 hvis det skemalægges med dobbelttimer.
Den tid, der medgår til opstilling af  

 apparatur og oprydning, vil da tage en forholdsvis mindre del af  

 undervisningstiden.
 Eksempler på undervisningsforløb:
Et billedelement: farven a.
Registrering, optælling og indsamling af farver i de daglige  

 omgivelser: påklædning, rum, bygninger, natur etc.
Registreringerne kunne  

 foretages ved hjælp af farvefotos, indsamlingerne kunne være af farvede  

 papirer (indpakningspapir, kuverter, udklip fra ugeblade etc.).
 Formålet med arbejdet er at skærpe elevernes evne til iagttagelse af  

 farver og at gøre opmærksom på det store antal farver, det menneskelige øje  

 kan registrere og adskille fra hinanden.
 Indsamlingen af farveprøver kan danne grundlag for forsøg på en  

 farvesystematik.
b.
Grimme og smukke farver/farvesammensætninger, vil ofte blive en del af  

 den opståede diskussion.
Et arbejde, hvor kravet er at udføre de grimmest  

 mulige farvesammensætninger, vil kunne danne et grundlag for en  

 praktisk/analytisk behandling.
c.
Farveregistreringer i forhold til kunstbilleder fra samtid, fortid og  

 andre kulturer, kan bevidstgøre om farvebegrebet som socialt fænomen.
 Registreringerne kan foregå som farveskitser udført efter  

 dispositivfremvisninger.
d.
Farveregistreringer i forhold til reklamens billeder.
Hvordan anvendes  

 hvilke farver og efter hvilke lovmæssigheder? e. Øvelser med farveblandinger i praksis kan danne et supplerende grundlag  

 for opstilling af en farvesystematik.
f.
Orientering om farvesystematik, hvor teknikken bag 4-farvetryk og de  

 elektroniske mediers farvesystem og teori gennemgås.
I den sidste forbindelse  

 kan eksperimenteres med farvekomposition og -blanding på skærmterminaler.
Forløbet kan derefter tage mange retninger: Det kan være udgangspunkt for  

 individuelt arbejde med farveudtryk baseret på iagttagelser eller  

 forestillinger.
Det kan være udgangspunkt for dekorationsopgaver på skolen.
 Princippet i de efterfølgende modelforløb er, at de går ud fra elevernes  

 direkte iagttagelse af omverdenen.
 De skal desuden demonstrere, hvorledes flere dele af fagets  

 undervisningsstof kan kædes sammen på en meningsfuld måde, der kan give  

 eleverne muligheder for at opleve faget som en sammenhæng  med  

 stigende progression og kompleksitet.
 Modelforløbene er eksempler på, hvordan fagets praktiske og analytiske  

 sider kan danne en naturlig helhed.
 De særlige lokale muligheder, fagets timetal og elevernes interesser kan  

 selvsagt altid danne grundlaget for en tilrettelæggelse af  

 undervisningsforløb.
Udgangspunkt i skulptur og arkitektur Forløbet behandler fagets praktiske sider gennem et arbejde med:  

 skulpturopbygning, skitsering og fotografering, og dets  analytiske  

  sider gennem et arbejde med: skulpturen i samtidskunsten, »den private  

 skulptur«, den offentlige skulptur, arkitektur og byplanlægning og -  

 eventuelt - skulpturbegrebet i andre kulturer.
 Det inddrager elevens egen skabende virksomhed og den billedskabende  

 proces.
Arbejdet med selve den skulpturelle fremstilling skulle i dette tilfælde  

 være centreret om skulptur som et offentligt anliggende: hvorfor har man  

 offentlig skulptur? hvilke skulpturer står der, og hvilke burde stå hvor? Faser i arbejdet kunne være:
a.
Byvandring med diskussion om byens arkitektur og  

 planlægningsprincipper.
 Registrering af offentlige skulpturer (evt. fotografisk).
b.
Hvilket formål har offentlig skulptur? c.
Praktisk arbejde med skulptur (modeller) i et eller flere forskellige  

 materialer.
d.
Hvor skal offentlig skulptur placeres? Udgangspunkt i et kunstværk (*) Værket: F.
Goya,»Tredie maj 1808«.
a.
Gennemgang af værket især med henblik på en afdækning af billedets  

 forskellige symbollag.
b.
Rekonstruktion af billedet.
 Eleverne forsøger at rekonstruere personernes stillinger og indbyrdes  

 placeringer i et tableau, der kommer så tæt på værket som muligt, helst ved  

 også at rekonstruere Goyas »lyssætning« i tableauet.
c.
Fotografering og/eller skitsetegning af tableauet fra flere  

 synsvinkler, herunder også den originale.
d.
Sammenligning af de nye produkter med originalværket.
Hvordan og hvorfor adskiller kunst og »virkelighed« sig fra  

 hinanden? e.
På grundlag af det forudgående arbejde udarbejdes egne billedversioner  

 individuelt eller i grupper.
f.
Sammenligning med andre fremstillinger af krigen som f.eks.: Picassos,  

 national romantiske fremstillinger, Bayeux-tapetet, andre kulturers  

 krigsbilleder (japanske og kinesiske billedruller etc.) og samtidskunstens  

 skildringer.
g.
Sammenligninger med mediefremstillinger.
h.
En fri fremstilling af billeder over temaet kan afrunde forløbet.
 Design:
 Grafisk design er det designområde, der bedst behandles udtømmende  

 i faget.
 Plakater, skrifttyper, skiltning, logos og frimærker er eksempler på  

 arbejdsområder, der kan være udgangspunkt for både et analytisk og et  

 praktisk arbejde.
Sammenhængen mellem skrift og billede kan belyses ud fra massemedierne og  

 forskellige former for litteratur.
Elevernes lærebøger i andre fag ville være  

 et let tilgængeligt materiale.
Møbeldesign kan gøres til et selvstændigt forløb eller være del af  

 et forløb om stilarter.
Forholdet mellem form og funktion kunne være det  

 centrale tema.
De lokale møbelhandleres udstillinger, kataloger og -  

 eventuelt - fotos fra elevernes hjem kunne være undervisningsmaterialet.
 Indendørsarkitektur som den viser sig i indretningen af  

 supermarkeder, banker, cafeer og i offentlige institutioner kan anvendes i  

 betragtninger over forholdet mellem udnyttelse af gulvareal, dekorationer,  

 image og de adfærdsmønstre indretningen pålægger kunder og ansatte.
 Tværfagligt samarbejde:
 En tværfaglig undervisning organiseres på obligatorisk niveau lettest i  

 samarbejde med de humanistiske fællesfag - de eneste fag, alle elever i  

 klassen har sammen.
 Et eller flere af disse fag kunne indgå i et samarbejde med billedkunst;  

 f.eks. med belysning af en kulturel situation i sin helhed som arbejdsområde.
 I det historiske stofs behandling, ville fagene historie og billedkunst  

 kunne støtte hinanden i et frugtbart samarbejde: forskellige billedformer  

 kunne belyse en periodes selvforståelse, mens den materielle og sociale  

 baggrund for billedudtrykkenes form og indhold kunne klarlægges.
 Perioderne kunne f.eks. være:
 Overgangen fra middelalder til renæssance: sammenhæng mellem den  

 begyndende handelskapitalisme, den nye virkelighedsopfattelse og  

 rumopfattelsen i malerkunsten.
 1950/60'erne: forbrugersamfundets opståen, eksplosionen i den kulørte  

 presse og TV's udbredelse, sammenholdt med f.eks. kunstfonddebat, abstrakt  

 ekspressionisme, pop-art, minimal- og concept-art.
En periode kan være genstand for såvel teoretisk som praktisk arbejde i  

 billedkunst.
I det historiske stof ligger temaer med store visuelle  

 muligheder velegnede i elevernes egen skabende virksomhed:  

 enkeltbegivenheder, klassemodsætninger, levevilkår etc.
 På mellemniveauet vil det som regel være vanskeligt at etablere  

 tværfagligt samarbejde i gængs forstand, da eleverne kommer fra forskellige  

 klasser.
 Mulighederne for et tværfagligt samarbejde mellem billedkunst og valgfag  

 må nødvendigvis bestemmes af, hvilke andre - og forskellige - valgfag  

 eleverne har.
 Man kan forestille sig emner, som behandles samtidig i en række fag: hvor  

 billedkunsteleverne anvendte deres viden om billeder i samarbejdende fag og  

 hvor specialviden fra disse fag blev udnyttet i billedkunst.
 Begrebet perception kunne behandles på denne måde: biologi kunne behandle  

 de fysiologiske forhold omkring perception, fysik de rent fysiske, musik og  

 billedkunst perceptionen i forhold til det æstetiske udtryk.
 Efter en tilsvarende model kunne der undervises i musikvideoer: musik, et  

 sprogfag og billedkunst behandlede æstetiske aspekter, samfundsfag  

 produktions-, distributions- og komsumptionssiden, mens fysik og datalogi  

 redegjorde for de teknologiske forudsætninger.
 Udstillinger:
Elevernes arbejder skal så vidt muligt vises uden for faglokalet gennem  

 hele skoleåret - dels for at eleverne kan opleve deres billeder som bidrag  

 til skolens hverdag, dels for at nedbryde en fordom om billedkunstnerisk  

 udfoldelse som et privat anliggende.
Arbejdet med ophængninger, opstilling af  

 skulpturer etc. kan gøres til en selvstændig læreproces og en vigtig øvelse  

 for eleverne på mellemniveau - forud for deres eksamensudstilling.
 Der kan være tale om arbejder skabt til et bestemt rum på skolen eller med  

 et andet defineret formål i forhold til den øvrige skole.
Men udstillingerne kan også afspejle en arbejdsproces.
Skitsearbejder og  

 forskellige billedeksperimenter kan uden for faglokalet vidne om det arbejde,  

 der foregår i det.
Videoproduktioner, lyd/diasshows og lignende kan indgå i  

 fællestimearrangementer, morgensamlinger og frikvarterer.
Det samme gælder  

 performances, der i øvrigt ofte fungerer bedst, når de bryder skolens rutiner  

 på uventede måder.
 Aktiviteterne uden for faglokalet skal ikke kun give billedkunsteleverne  

 et publikum, men også gøre skolerne til steder, der udstråler engagement og  

 vitalitet.
 Udadrettet virksomhed:
Udadrettet virksomhed kan have to former.
Eleverne kan opsøge billedkunst uden for skolen og elevernes arbejder kan indgå i sammenhænge  

 uden for skolen.
Eleverne skal have lejlighed til at møde original kunst i den helhed, den  

 er skabt til, såvel som på samlinger.
Kravet om beskæftigelse med samtidig  

 kunst kan bl.a. opfyldes gennem ekskursioner til aktuelle kunstbegivenheder.
 Faget er velegnet som udgangspunkt for udlandsekskursioner, hvor formålet  

 netop må være oplevelse af det anderledes ved at se .
Et undervisningsforløb kan forberede en visuel registrering på stedet af  

 arkitektur, boligmiljø og byplanlægning ved hjælp af tegning, akvarel eller  

 foto.
Rejsemålets kunstsamlinger kunne udgøre et andet element.
For at give  

 eleverne et indblik i professionelles arbejde kan der arrangeres besøg hos  

 kunstnere, kunsthåndværkere, på reklamebureauer og hos arkitektfirmaer.
 Endelig kan elevernes egne arbejder indgå i mange sammenhænge uden for  

 skolen: dekorationer til institutioner eller på offentligt sted, ligesom  

 fagets produkter er velegnet stof både i den trykte presse og lokal-TV.
Mellemniveau Grundlaget for fagets to niveauer er principielt det samme og den  

 obligatoriske undervisning er indeholdt i mellemniveauets undervisning.
 I det følgende beskrives derfor kun, på hvilke punkter mellemniveauets  

 målsætning er udvidet, og hvordan det adskiller sig fra den obligatoriske  

 undervisning i sin form.
 Formål:
 Undervisningen på mellemniveau har som sit væsentligste formål, at  

 eleverne gennem egen billedskaben styrkes i oplevelsen af billeder som  

 et betydningsfuldt middel til erkendelse og meddelelse, samt udvikler  

 kendskab til og gør erfaringer med den billedskabende proces.
Arbejdet med metode og analyse skal bringe eleverne op på et niveau, der gør dem i stand til at anvende og skelne mellem relevante analysemetoder.
 Det praktiske arbejde:
 I undervisningen på mellemniveauet skal der lægges endnu større vægt på  

 elevernes egen billedskaben, end på det obligatoriske niveau.
 Evnen til at udtrykke sig visuelt skal styrkes gennem såvel bevidst  

 registrering og iagttagelse af omverdenen som et billedarbejde baseret på  

 forestillingsevnen.
 Arbejdets eksperimentelle art skal give eleverne en selektiv holdning til  

 medier og teknik, så de er i stand til at vælge dem ud fra udtryksbærende og  

 funktionelle krav til resultatet.
 Eleverne skal tilegne sig fagets arbejdsmetode gennem et gentaget arbejde  

 med den kunstneriske proces: vekselvirkningen mellem faktorerne: ide - skitse  

 - analysere-realisering.
 Analysedelen i den kreative proces skal erfares gennem en stadig vurdering  

 af det dialektiske forhold mellem ide og realisering, så eleverne får en  

 voksende bevidsthed om form og indhold som indbyrdes afhængige størrelser.
 Det analytiske arbejde:
 Gennem afprøvning af analysemetoder over for et bredere udsnit af visuelle  

 udtryk - skal eleverne gøre erfaringer med hensyn til metodernes hensigt og  

 egnethed.
 Groft kan der sondres mellem to typer af analysemetoder med vidt  

 forskellige hensigter:
* metoder, der beskriver det umiddelbart iagttagelige, som f.eks. en  

 formel analyse, og * metoder, der placerer det visuelle udtryk i en overordnet sammenhæng,  

 f.eks. psykologiske og sociologiske.
Den udtømmende analyse af et billedmateriale vil som regel inddrage flere  

 metoder.
Det afgørende er, at eleverne bliver bevidste om, hvilke metoder de  

 faktisk anvender i analysens enkelte faser.
 Kravet til den udtømmende analyse - i faget billedkunst - er at den  

 inddrager billedbeskrivelse, uanset analysens overordnede formål.
Valget af metode må iøvrigt afhænge af, hvilket mål man har med analysen,  

 dvs. hvilken sammenhæng man ønsker at se billedkunsten i.
En undersøgelse af  

 f.eks. portrættets offentlige og private funktioner vil naturligt inddrage en  

 sociologisk metode.
I en vis udstrækning vil også det valgte analyseobjekt gøre nogle metoder  

 mere relevante end andre.
En behandling af musikvideoen, som den fremstår  

 midt i 80'erne med tematiseringer af lyst- og angstfantasier vil hurtigt få  

 brug for en psykologisk forståelsesramme.
 Mindstekrav til gennemarbejdet stof:
Her gælder de samme krav som til den obligatoriske undervisning.
Derudover  

 skal undervisningen give et overblik over hele fagområdet og dets tre  

 hovedkategorier: flade, rum og tid.
Der skal arbejdes grundigere med to emner  

 inden for to af kategorierne, hvoraf et emne inden for hver kategori skal  

 være af billedkunstnerisk karakter.
 Opgaven:
Opgaven på mellemniveau tjener samme formål som opgaven i den  

 obligatoriske undervisning.
Og den skal også indeholde praktisk arbejde og  

 visuel formidling.
 De områder, der kan behandles er principielt de samme, men der stilles  

 større krav til fordybelse i stoffet.
 Omkring 3-4 uger før opgaven skal løses, vælger eleverne det område, inden  

 for hvilket den endelige opgave skal løses.
 Ved valg af område menes en bred formulering af et stofområde, som kan  

 danne grundlag for en endelig snæver opgaveformulering, der foretages af  

 eleven selv.
I perioden mellem valget af område og den endelige formulering giver  

 læreren råd og vejledning om mulige løsningsmodeller og arbejdsformer, dvs.  

 diskuterer med eleverne, om opgaven er egnet til et gruppearbejde, om et  

 fælles tema skal binde alle opgaverne sammen eller om individuelle løsninger  

 er bedst egnede over for det valgte område.
Det er vigtigt, at eleverne selv  

 gennemtænker den foranliggende proces, så arbejdet i højere grad får karakter  

 af læreproces end af eksamensopgave.
 I den indledende fase skal eleven kende de ydre begrænsninger for  

 arbejdet: tidsrammen, pladsforhold, apparatsamlingens kapacitet og fagets  

 økonomiske bevillinger.
Det er nødvendigt med en grundig planlægning af selve opgaveperioden, så  

 den kan forløbe gnidningsløst, organisatorisk som teknisk.
Opgaven indgår i  

 eksamen og samtalen om den udgør en del af vurderingsgrundlaget.
Højst 4  

 elever kan arbejde sammen om en opgave.
Der gives ingen særskilt karakter for  

 opgaven, men eleverne kan i forbindelse med evalueringen af opgaven få  

 lærerens vurdering af dens omtrentlige niveau.
Da opgaven skal vise elevernes  

 evne til at udtrykke sig i billeder, placeres den bedst sent i  

 undervisningen.
 Opgaven må ikke kræve et arbejde af eleverne, der går ud over den  

 sædvanlige undervisnings og forberedelses omfang.
 Eksamen:
 Prøven falder i to dele:
 ad A:
 Op til eksamens afholdelse arrangerer hver elev en udstilling af sine  

 arbejder - herunder også hjemmearbejder.
 Arbejderne skal på en fyldestgørende måde repræsentere de områder der er  

 behandlet i undervisningen.
 Udstillingen skal vise såvel skitser som det mere gennemarbejdede.  

 Arbejder der ikke indgår i selve udstillingen skal være umiddelbart  

 tilgængelige for censor.
 Samtlige arbejder skal være signerede og daterede.
 Det er faglærerens opgave at sørge for det praktiske arrangement af  

 udstillingen, ligesom han/hun skal være eleverne behjælpelig i rent tekniske  

 spørgsmål, der vedrører udstillingen.
 Lyd/dias-, film- og videoproduktioner, der er udført som gruppearbejder  

 vises før de individuelle eksaminationers begyndelse.
 Karakteren gives på grundlag af elevarbejderne og samtalen om dem.
Der kan tages hensyn til selve den visuelle præsentation af arbejderne, ad B:
 Prøven skal vise elevens evne til at beskrive, analysere og perspektivere  

 et ekstemporalt billedmateriale.
 Billedmaterialet, der udvælges af eksaminator skal svare til de områder,  

 der har været inddraget i undervisningen.
 Følgende områder skal være repræsenteret i eksamensspørgsmålene:
a.
To af de tre hovedkategorier (flade, rum eller tid), der er behandlet  

 grundigere.
b.
Samtidskunst c.
Kunst fra andre perioder/kulturer.
d.
Visuelle udtryk, der ikke er snævert billedkunstneriske.
 Eksaminanden skal først og fremmest kunne beskrive og analysere det  

 fremlagte billedmateriale, men også i rimeligt omfang kunne anvende det til  

 at drage paralleller til områder fra undervisningen.
