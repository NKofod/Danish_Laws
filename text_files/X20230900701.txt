 Afgørelse efter lov om fremtidsfuldmagter § 11, stk. 1, og § 25.
 Efter den ene af to fremtidsfuldmagtshavere var afgået ved døden i august 2022, anmodede den anden i september 2022 om, at fremtidsfuldmagt af 17. juni 2021 blev sat i kraft.
 Det var i fremtidsfuldmagten bestemt, at de to fremtidsfuldmagtshavere skulle handle i forening, og at alle beslutninger på fremtidsfuldmagtsgivers vegne skulle træffes i enighed.
Familieretshuset fandt, at fremtidsfuldmagtsgiver derved havde fraveget udgangspunktet i lov om fremtidsfuldmagter § 11, stk. 1, om at fremtidsfuldshaver hver for sig kan agere på egen hånd.
I forlængelse heraf fandt Familieretshuset, at princippet i lov om fremtidsfuldmagter § 25, stk. 1, der foreskriver, at en fremtidsfuldmagt ophører, såfremt en fremtidsfuldmagtshaver frasiger sig sit hverv, kommer under værgemål eller har oprettet en fremtidsfuldmagt, der sættes i kraft, finder tilsvarende anvendelse ved fremtidsfuldmagtshavers død.
 Desuden fandt Familieretshuset, at § 25, stk. 2, ikke finder anvendelse, når § 11, stk. 1, er fraveget.
 Fremtidsfuldmagthaver klagede over afgørelsen og anførte til støtte herfor, at fremtidsfuldmagten havde fået et andet indhold end fremtidsfuldmagtsgiver ønskede i denne aktuelle situation.
 Civilstyrelsen stadfæstede Familieretshusets afgørelse.
 Familieretshusets afgørelse af 18. oktober 2022:
 Familieretshuset afviser at behandle ansøgningen om ikraftsættelse af en fremtidsfuldmagt for dig.
Begrundelse Begrundelsen er, at din fremtidsfuldmagt er ophørt.
 Det fremgår af Lov om fremtidsfuldmagter § 11, stk. 1, at er der flere fremtidsfuldmægtige, har disse hver for sig de i §§ 9 og 10 nævnte beføjelser, medmindre andet er bestemt i fremtidsfuldmagten.
 Det fremgår videre af lovens § 25, stk. 1, at en fremtidsfuldmagt ophører, hvis fremtidsfuldmagten frasiger sig hvervet, kommer under værgemål eller har oprettet en fremtidsfuldmagt, der sættes i kraft.
 Af lovens § 25, stk. 2, følger dog også, at hvis der er andre fremtidsfuldmægtige eller subsidiære fremtids-fuldmægtige, som fortsat kan varetage hvervet, vedbliver fremtidsfuldmagten med at være i kraft med de pågældende fuldmægtige.
 Fremtidsfuldmagten vil også ophøre ved fremtidsfuldmægtigens død, medmindre der er andre fremtidsfuld-mægtige, som fortsat kan varetage hvervet.
 Du har i fremtidsfuldmagten indsat din ægtefælle og din ene søn som fremtidsfuldmægtige.
 Du har i fremtidsfuldmagten bestemt, at de to fremtidsfuldmægtige alene kan handle i forening, hvilket kræver accept fra alle fremtidsfuldmægtige, førend en beslutning kan gennemføres.
 Din ægtefælle er afgået ved døden.
 Forudsætningerne for anvendelse af fremtidsfuldmagten er derfor bristet, og fremtidsfuldmagten således faldet bort.
 Vi har lagt vægt på, at du i fremtidsfuldmagten ikke har givet bemyndigelse til, at de resterende fremtidsfuldmægtige kan handle på dine vegne, såfremt én eller flere af de fremtidsfuldmægtige bliver forhindrede i at varetage hvervet.
 Vi finder på den baggrund, at vi ikke kan behandle din ansøgning om ikraftsættelse.
 Fremtidsfuldmagtshaver påklagede afgørelsen.
 Civilstyrelsens afgørelse af 25. november 2022, sagsnr. 22-4410-00083:
  Vi har behandlet din klage over Familieretshusets afgørelse af 18. oktober 2022 med sagsnummer 2022-79495.
 Ved afgørelsen afviste Familieretshuset at behandle ansøgningen om ikraftsættelse af en fremtidsfuldmagt for A med dig som fremtidsfuldmagthaver, da fremtidsfuldmagten er ophørt.
 Afgørelsen blev truffet på baggrund af lov om fremtidsfuldmagter § 11, stk. 1, og § 25.
 I § 11, stk. 1, er bestemt, at såfremt der er flere fremtidsfuldmægtige, har disse hver for sig de i §§ 9 og 10 nævnte beføjelser, medmindre andet er bestemt i fremtidsfuldmagten.
 I § 25, stk. 1, fremgår det, at en fremtidsfuldmagt ophører, hvis fremtidsfuldmægtigen frasiger sig hvervet, kommer under værgemål eller har oprettet en fremtidsfuldmagt, der sættes i kraft.
Af lovens § 25, stk. 2, følger dog, at hvis der er andre fremtidsfuldmægtige eller subsidiære fremtidsfuldmægtige, som fortsat kan varetage hvervet, vedbliver fremtidsfuldmagten med at være i kraft med de pågældende fuldmægtige En fremtidsfuldmagt ophører endvidere ved den fremtidsfuldmægtiges død.
Afgørelse Vi ændrer ikke Familieretshusets afgørelse.
Begrundelse Du har til støtte for klagen anført, at der er sket en fejl hos det firma, der hjalp med at udarbejde fremtidsfuldmagten for A.
Fejlen består i, at A ikke var bekendt med, at det er en forudsætning, at begge fremtidsfuldmagtshavere skal være i live, hvis fremtidsfuldmagten skal kunne anvendes.
Havde hun været bekendt hermed, så havde hun utvivlsomt foretrukket at have én fremtidsfuldmagtshaver, og det ville have været dig.
Efter en gennemgang af sagen finder vi ikke anledning til at ændre Familieretshusets afgørelse.
Begrundelsen herfor er den samme, som fremgår af Familieretshusets afgørelse.
 Vi kan supplerende oplyse, at det altid er den tinglyste fremtidsfuldmagts ordlyd, som er underskrevet af fremtidsfuldmagtgiver, der er afgørende for fremtidsfuldmagtens indhold og konsekvenserne heraf.
 Kopi af dette brev er sendt til Familieretshuset.
