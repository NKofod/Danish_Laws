Opfølgning til 2017-34. Sagsbehandlingstider i Skatteankestyrelsen på lidt over 5 måneder for klager over afgørelser om partsaktindsigt var for lange Efter at have modtaget oplysninger fra Skatteankestyrelsen om styrelsens sagsbehandlingstider for partsaktindsigtsklager i 2017 udtalte ombudsmanden sig den 7. november 2018 om sagsbehandlingstiderne.
Det fremgik af ombudsmandens udtalelse, at Skatteankestyrelsen i 2017 havde prioriteret behandlingen af partsaktindsigtsklager, herunder afviklingen af ældre sager, og at den gennemsnitlige sagsbehandlingstid for de sager, som styrelsen afgjorde i 2017, havde været 14,4 måneder.
For sager, som var modtaget efter den 1. maj 2017 og afgjort inden udgangen af 2017, havde styrelsen opgjort den gennemsnitlige sagsbehandlingstid til 3,8 måneder.
Ombudsmanden fandt, at den gennemsnitlige sagsbehandlingstid på 14,4 måneder var alt for lang, og at også en gennemsnitlig sagsbehandlingstid på 3,8 måneder måtte anses for at være for lang.
Ombudsmanden fandt desuden, at sagsbehandlingstider på op mod 4 år i enkelte sager om partsaktindsigtsklager  uanset omstændighederne i de enkelte sager  var meget kritisable.
 Ombudsmanden meddelte derfor Skatteankestyrelsen, at han i foråret 2019 ville bede styrelsen om at oplyse ham om styrelsens sagsbehandlingstid i 2018 for partsaktindsigtsklager.
