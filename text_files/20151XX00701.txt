Skriftlig fremsættelse (26. april 2016) Beskæftigelsesministeren (Jørn Neergaard Larsen):
 Herved tillader jeg mig for Folketinget at fremsætte:
Forslag til lov om Arbejdsmarkedets Fond for Udstationerede (Lovforslag nr.
L 177) Lovforslaget indeholder følgende elementer:
 Med lovforslaget implementeres artikel 12 i Europa-Parlamentets og Rådets direktiv 2014/67/EU om håndhævelse af direktiv 96/71/EF om udstationering af arbejdstagere som led i udveksling af tjenesteydelser og om ændring af forordning (EU) nr. 1024/2012 om administrativt samarbejde via informationssystemet for det indre marked (IMI-forordningen).
 Det foreslås, at der oprettes en fond, som skal dække udstationerede lønmodtageres krav på løn i henhold til en kollektiv overenskomst, når kravet er fastslået ved fagretlig behandling, og når arbejdsgiveren ikke har betalt efter påkrav herom.
 Arbejdsmarkedets Fond for Udstationerede iværksætter efter udbetalingen inddrivelse af kravet mod arbejdsgiveren og kan i den forbindelse ligeledes inddrive en bod, som er tilkendt den faglige organisation.
 Det foreslås, at Arbejdsmarkedets Fond for Udstationerede administreres af ATP og ledes af en bestyrelse.
 Det foreslås, at Arbejdsmarkedets Fond for Udstationerede finansieres af bidrag fra alle arbejdsgivere, herunder arbejdsgivere, der midlertidigt leverer tjenesteydelser til Danmark.
 Forslaget til oprettelse af Arbejdsmarkedets Fond for Udstationerede baserer sig på en fælles aftale mellem LO og DA, og vurderes at være den mindst indgribende mulighed for implementering af håndhævelsesdirektivets artikel 12 i forhold til det danske arbejdsmarked og den danske aftalemodel.
 Lovforslaget fremsættes sammen med forslag til lov om ændring af lov om udstationering af lønmodtagere m.v., lov om Arbejdsretten og faglige voldgiftsretter og lov om Arbejdsmarkedets Tillægspension.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
