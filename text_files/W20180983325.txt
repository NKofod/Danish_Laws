Ligebehandlingsnævnets afgørelse om race/etnisk oprindelse - øvrige - ej medhold J.nr. 18-5902 En mand klagede over forskelsbehandling på grund af race/etnisk oprindelse i forbindelse med bl.a. en straffesag om ildspåsættelse og ved en sag om udsættelse fra en lejebolig.
Der var ikke oplysninger i sagen, der gav anledning til at formode, at manden havde været udsat for forskelsbehandling på grund af race/etnisk oprindelse.
Ligebehandlingsnævnet afviste derfor at behandle klagen med henvisning til, at det var åbenbart, at manden ikke kunne få medhold i sin klage.
 Afgørelsen blev truffet af nævnets formand.
 Klagen angår påstået forskelsbehandling på grund af race/etnisk oprindelse i forbindelse med bl.a. en straffesag om ildspåsættelse og ved udsættelse fra en lejebolig.
Ligebehandlingsnævnets afgørelse Ligebehandlingsnævnet afviser at behandle klagen.
Sagens behandling Afgørelsen er truffet af Ligebehandlingsnævnets formand.
Sagsfremstilling Klager har den 15. januar 2018 klaget over behandlingen af en straffesag om ildspåsættelse, hvor klager ved ankedom af 4. april 2016 blev fundet skyldig og straffet med fængsel i seks måneder.
 Der er også klaget over vold fra politiet i forbindelse med anholdelse og vold fra vagter og tyveri under afsoning af fængselsstraf.
 Den 14. februar 2018 er klagen udvidet til endvidere at angå processen i forbindelse med, at klager ved dom af 7. august 2017 blev tilpligtet at fraflytte sit lejemål, hvilket blev tvangsfuldbyrdet den 14. februar 2018.
Parternes bemærkninger Klager gør gældende, at han er blevet udsat for diskrimination på grund af race/etnisk oprindelse.
Klager blev fundet skyldig i straffesagen på et forkert grundlag.
Politiet efterforskede ikke sagen tilstrækkeligt, og domstolene lagde alene vægt på en vidneforklaring fabrikeret af en evil woman.
Der blev ikke anvendt lydoptagelser i retten, og der er fejl i det, der er noteret om klagers forklaring.
 Der var tale om unqualified crazy racism judges.
 Klager har stadig gener fra sin arm på grund af racism police.
 Klager har alvorlige skader i hovedet som følge af vold fra vagter i fængslet.
Klagers ejendele blev stjålet, mens han sad i isolation.
Han er ikke blevet kompenseret herfor.
 Klager blev udsat fra sin lejebolig af Racism police.
Der er sammenhæng mellem sagerne.
Det ligner, at en gruppe racister i den offentlige forvaltning har udnyttet deres magt og arbejdet sammen for at snyde og diskriminere klager.
 Klager opfordrer nævnet til at indhente yderligere oplysninger bl.a. fra en retshjælp, der har været involveret i sagen.
Ligebehandlingsnævnets bemærkninger og konklusion Ligebehandlingsnævnet behandler klager over påstået forskelsbehandling på grund af race/etnisk oprindelse efter lov om etnisk ligebehandling.
 Det er nævnets vurdering, at sagen er tilstrækkeligt oplyst til, at der kan træffes afgørelse.
 Forbuddet mod forskelsbehandling gælder for al offentlig og privat virksomhed for så vidt angår social beskyttelse, herunder social sikring og sundhedspleje, sociale goder, uddannelse samt adgang til og levering af varer og tjenesteydelser, herunder bolig, der er tilgængelige for offentligheden.
 Der foreligger direkte forskelsbehandling, når en person på grund af race/etnisk oprindelse behandles ringere end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, hvis en tilsyneladende neutral bestemmelse, betingelse eller praksis vil stille personer af en bestemt race/etnisk oprindelse ringere end andre personer, medmindre den pågældende bestemmelse, betingelse eller praksis er objektivt begrundet i et sagligt formål, og midlerne til at opfylde det er hensigtsmæssige og nødvendige.
 Hvis en person, der anser sig for krænket, påviser faktiske omstændigheder, som giver anledning til at formode, at der udøves direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Nævnet kan afvise at behandle en klage, hvis det er åbenbart, at der ikke kan gives klager medhold i sagen.
 Der er ikke under sagens behandling fremkommet oplysninger, der tyder på, at klager i forbindelse med anholdelsen, straffesagen, afsoningen eller sagen om udsættelse er blevet udsat for forskelsbehandling i strid med lov om etnisk ligebehandling.
 Efter nævnets faste praksis er det på denne baggrund åbenbart, at der ikke kan gives klager medhold i sagen.
 Nævnet afviser derfor at behandle klagen.
Retsregler Afgørelsen er truffet efter følgende bestemmelser:
