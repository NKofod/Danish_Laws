(Til de skattelignende myndigheder) Lov om beskatningen af pensionsordninger m.v. er senest udsendt som  

 lovbekendtgørelse nr. 558 af 12. oktober 1982.
 Ved lov nr. 141 af 13. april 1983 om ændring af lov om beskatningen af  

 pensionsordninger m.v. (Rentegodtgørelse og skattefrihed for visse ydelser  

 fra hjælpe- og understøttelsesfonde) er der sket følgende ændringer i  

 pensionsbeskatningsloven:
 1. Ved et nyt stykke 3 i lovens § 39 er der skabt  

 hjemmel til at yde de afgiftspligtige en rentegodtgørelse, når klage over  

 afgiftsberegningen medfører tilbagebetaling af afgift.
 Rentegodtgørelsen, der udgør 1 pct. pr. påbegyndt måned, beregnes fra det  

 tidspunkt, hvor afgiften er betalt.
 Rentegodtgørelsen skal ligesom tilbagebetalingen af afgiften fordeles  

 forholdsmæssigt mellem statskassen og den kommune, der i henhold til  

 pensionsbeskatningslovens § 40 fik andel i afgiften.
 Rentegodtgørelsen er ikke indkomstskattepligtig for modtageren.
 2. Ved ændring af lovens § 56, stk. 1, er visse  

 ydelser fra hjælpeog understøttelsesfonde, der er godkendt efter  

 pensionsbeskatningslovens § 52 eller renteforsikringslovens § 21, blevet  

 skattefri for modtageren.
 Det drejer sig om beløb, som fonden anvender til køb af livrente eller  

 anden pensionsordning med løbende udbetaling for de begunstigede i fonden.
Indtil fradragsreglerne i pensionsbeskatningsloven blev ændret ved lov nr.  

 288 af 29. juni 1979 om ændring af pensionsbeskatningsloven, var det uden  

 betydning for den begunstigede, at det beløb, som fonden anvendte til køb af  

 livrente m.v., skulle medregnes til den skattepligtige indkomst.
Det  

 skyldtes, at den begunstigede samtidig kunne fratrække hele beløbet i den  

 skattepligtige indkomst for indskudsåret.
Efter de ændrede fradragsregler kan indskud i en livrente m.v. imidlertid  

 kun fratrækkes med 1/10, eventuelt 25.000 kr., i indskudsåret og de følgende  

 år.
Et indskud fra en hjælpe- eller understøttelsesfond medførte herefter, at  

 den begunstigede skulle indkomstbeskattes af indskuddet i indskudsåret  

 samtidig med, at den pågældende kun kunne fratrække en begrænset del af  

 indskuddet i samme indkomstår.
Denne retstilstand er nu blevet ændret ved, at indskud i en livrente eller  

 anden pensionsordning med løbende udbetalinger er gjort skattefri for  

 modtageren.
Samtidig er fradragsreglerne i lovens § 18, stk. 1, ændret  

 således, at modtageren ikke kan fratrække indskuddet ved opgørelsen af sin  

 skattepligtige indkomst hverken straks eller over en årrække.
 De løbende ydelser fra ordningen vil fortsat være skattepligtige for  

 modtageren.
Lovændringen er gennemført med tilbagevirkende kraft fra den 21. juni  

 1979, der er ikrafttrædelsesdatoen for de ændrede fradragsregler i  

 pensionsbeskatningsloven.
Det vil sige, at der er indført skattefrihed for  

 beløb, der er indbetalt til en pensionsordning med løbende udbetalinger i  

 henhold til en begæring, som den pågældende hjælpe- eller understøttelsesfond  

 efter den 20. juni 1979 har fremsat over for forsikringsselskabet m.v. eller  

 dettes repræsentant.
Skatteydere, der er blevet beskattet af indskud fra  

 hjælpe- eller understøttelsesfonde efter de i 1979 gennemførte regler, kan  

 begære skatteansættelserne genoptaget og eventuel for meget erlagt skat  

 tilbagebetalt.
