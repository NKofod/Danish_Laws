Fremsat den 7. februar 2017 af Karsten Hønge (SF), Jacob Mark (SF) og Trine Torp (SF) Forslag til folketingsbeslutning om bedre vilkår for børn i underholdningsbranchen Folketinget pålægger regeringen inden udgangen af folketingsåret 2016-17 at fremsætte forslag, der forbedrer vilkårene for børn, der arbejder eller deltager i underholdningsbranchen, ved at gennemføre følgende tiltag:
 Arbejdstilsynet skal overtage politiets opgave med at give arbejdstilladelser til børn under 13 år, så det er Arbejdstilsynet, der håndterer alle ansøgninger og sager om børn, der arbejder i underholdningsbranchen.
Samtidig skal Arbejdstilsynet fremover give tilladelse til deltagelse i talentshow for børn under 13 år.
  Børn over 13 år, der deltager i talentshow, skal være omfattet og beskyttet af arbejdsmiljøloven.
  Børn under 13 år og deres forældre skal have klageadgang, hvis de er utilfredse med noget i forløbet.
Bemærkninger til forslaget Børnerådet har i en undersøgelse af børns arbejde i underholdningsbranchen peget på, at der i dag er en række huller i lovgivningen, som skaber usikkerhed omkring børnenes vilkår, når de deltager i bl.a. film, teater eller talentshow, jf.
Rapporten: »Der skal være én, der kun passer på børnene  Børn fortæller om at arbejde i underholdningsbranchen«, Børnerådets ekspertgruppe, oktober 2016).
Der kan eksempelvis være udfordringer med at få koordineret arbejdslivet med skolegangen, hvor arbejde sent om aftenen, meget ventetid og lange dage kan gå ud over lektier og koncentration i skolen.
Eller det kan være dårlige kontrakter og uklarheder om, hvilke rettigheder man har som barn på arbejde i branchen.
 SF ønsker på den baggrund at forbedre vilkårene for børnene, så der tages de nødvendige hensyn i forhold til bl.a. skolegang og helbred i tråd med børnekonventionens bestemmelser.
Socialistisk Folkeparti foreslår således med nærværende forslag at følge Børnerådets anbefalinger til ændringer på det lovgivningsmæssige område, jf. forslagsteksten ovenfor, hvorefter tilladelser til at arbejde til børn under 13 år ikke længere skal varetages af politiet, men af Arbejdstilsynet, og hvor der også skal indhentes tilladelse til deltagelse i talentshow.
Talentshow skal desuden omfattes af arbejdsmiljøreglerne.
Samtidig bør der være bedre klageadgang for børn og deres forældre, hvis de er utilfredse med noget i børnenes forløb.
SF anerkender, at ikke alt kan løses ad lovgivningens vej.
Forældrene har også et ansvar for at sikre, at børnene trives, og at arbejde koordineres med hensyn til en hverdag med bl.a. skole, venner og fritidsaktiviteter.
Samtidig har arbejdsgiverne på de enkelte medieproduktioner en vigtig opgave med at sikre gode, trygge rammer for børnene.
Der bør være en børneansvarlig på de arbejdspladser, hvor børnene deltager, som kan sikre et godt forløb, og som har et særligt fokus på at varetage børnenes interesser og trivsel.
Skriftlig fremsættelse Karsten Hønge (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om bedre vilkår for børn i underholdningsbranchen.
(Beslutningsforslag nr.
B 67) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
