Skriftlig fremsættelse (14. november 2018) Skatteministeren (Karsten Lauritzen):
 Herved tillader jeg mig for Folketinget at fremsætte:
 Forslag til lov om ændring af ligningsloven, ejendomsværdiskatteloven, lov om et indkomstregister, personskatteloven og skatteindberetningsloven (Bedre vilkår for vækst og korrekt skattebetaling i dele- og platformsøkonomien).
(Lovforslag nr.
L 102) Regeringen (Venstre, Liberal Alliance og Det Konservative Folkeparti), Dansk Folkeparti, Socialdemokratiet og Radikale Venstre har indgået Aftale om bedre vilkår for vækst og korrekt skattebetaling i dele- og platformsøkonomien.
Dette lovforslag udmønter den del af denne aftale, der vedrører nye og ændrede bundfradrag for og indberetning af deleøkonomiske indtægter.
Deleøkonomiske aktiviteter kan være med til bl.a. at sikre en bedre samfundsøkonomisk udnyttelse af husholdningernes aktiver.
Deleøkonomien giver danskerne større valgfrihed og nye muligheder for at tjene penge på at leje f.eks. deres bolig eller bil ud, samtidig med at der skabes mere konkurrence til gavn for brugerne, som får lavere priser og et bredere udvalg af produkter og serviceydelser.
Det er vigtigt, at deleøkonomien og skattevæsenet går hånd i hånd.
Derfor foreslås det at indføre nye og ændrede deleøkonomiske skattefradrag, som betinges af, at en tredjepart foretager indberetning af indkomsten.
Det vil være til gavn for både udlejere, lejere og samfundet.
Konkret foreslås det fra og med indkomståret 2018 at øge bundfradraget for udlejning af fritidsboliger, hvor der fortsat skal ske indberetning fra tredjepart, til 40.000 kr. årligt (2018-niveau). Der foreslås endvidere indført et bundfradrag på 28.000 kr. (2018-niveau) ved korttidsudlejning af helårsboliger.
Det nye bundfradrag betinges af, at tredjepart indberetter oplysninger om udlejernes indtægter.
Hvis der ikke sker indberetning, foreslås det, at bundfradraget udgør 11.000 kr. (2018-niveau). Herudover foreslås det, at alene 60 pct. af den lejeindtægt, der overstiger bundfradraget, medregnes til den skattepligtige indkomst.
 Endvidere foreslås fra og med indkomståret 2018 et nyt, fælles bundfradrag på 10.000 kr. (2018-niveau) for privatpersoners udlejning af biler, lystbåde og campingvogne (herunder autocampere og Camp-Let). Fradraget betinges af, at der sker indberetning fra tredjepart.
 Det foreslås, at de nye betingelser om indberetning fra tredjepart skal gælde fra og med den 1. januar 2021. Det skyldes, at det er en forudsætning, at indberetningen kan understøttes systemmæssigt, hvilket kræver tid til systemudvikling.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
