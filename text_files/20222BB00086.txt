Fremsat den 17. marts 2023 af Mikkel Bjørn (DF), Alex Ahrendtsen (DF), Pia Kjærsgaard (DF), Peter Kofod (DF), Morten Messerschmidt (DF), Mette Thiesen (DF) og Nick Zimmermann (DF) Forslag til folketingsbeslutning om ændring af reglerne for børns automatiske erhvervelse af dansk statsborgerskab og erhvervelse af statsborgerskab som biperson Folketinget pålægger regeringen snarest og senest inden udgangen af 2023 at fremsætte et lovforslag med det formål at ændre reglerne for børns automatiske erhvervelse af dansk statsborgerskab, således at børn af naturaliserede udlændinge ikke automatisk modtager dansk statsborgerskab ved fødslen, men at disse skal søge om dansk statsborgerskab på linje med andre udlændinge.
 Endvidere skal lovforslaget sikre, at reglerne for børns erhvervelse af dansk statsborgerskab som biperson ændres, således at de børn, der hidtil har kunnet få statsborgerskab som bipersoner til deres forældre, fremover selvstændigt skal søge om at få tildelt dansk statsborgerskab.
Bemærkninger til forslaget Børn, som er født den 1. juli 2014 eller senere, får automatisk dansk statsborgerskab ved fødslen, hvis faren, moren eller medmoren er dansk.
For at børn af naturaliserede udlændinge ikke automatisk skal modtage dansk statsborgerskab ved fødslen, ønsker forslagsstillerne med dette beslutningsforslag at ændre reglerne, så disse udenlandske børn med en dansk far, mor eller medmor fremover skal søge om dansk indfødsret på lige fod med andre udlændinge.
En sådan ordning vil forhindre, at dansk statsborgerskab gives til personer, hvis eneste tilknytning til Danmark er en dansk far, mor eller medmor.
I overensstemmelse med ovenstående princip foreslås reglerne for børns erhvervelse af statsborgerskab som biperson ligeledes ændret.
I dag kan et barn af udlændinge som hovedregel kun blive dansk statsborger ved optagelse på et lovforslag om indfødsrets meddelelse som biperson  dvs. sammen med en af sine forældre.
Reglerne bør ændres, så bipersoner skal ansøge selvstændigt og altså  hvis deres ansøgning imødekommes  optages på et lovforslag om indfødsrets meddelelse som hovedperson.
 Det er forslagsstillernes opfattelse, at de foreslåede ændringer af reglerne vil medvirke til at styrke den danske nationalfølelse og øge respekten for og værdien af dansk statsborgerskab.
 Samtidig vil ændringerne af reglerne give et mere retfærdigt og lige udgangspunkt, hvor statsborgerskab gives til udlændinge på grundlag af egne evner og kvalifikationer og ikke forælderens.
 Det er dermed forslagsstillernes forventning, at folketingsbeslutningen vil have positive konsekvenser for de naturaliserede personer og det danske samfund som helhed, fordi enhver udlænding som følge af ændringen vil skulle gøre sig fortjent til at opnå dansk indfødsret.
Skriftlig fremsættelse Mikkel Bjørn (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af reglerne for børns automatiske erhvervelse af dansk statsborgerskab og erhvervelse af statsborgerskab som biperson.
(Beslutningsforslag nr.
B 86) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
