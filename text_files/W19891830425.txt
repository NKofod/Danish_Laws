 I relation til pensionsbeskatningslovens § 16 blev ansættelse i 2  

 aktieselskaber, hvor det første var gået konkurs og det andet derefter  

 overtog virksomheden, men hvor arbejdstageren havde haft samme arbejdsplads  

 og samme arbejde, anset for at være hos samme arbejdsgiver, således at  

 kapitalpensionsbeløbet kunne beregnes af indtægten i begge virksomheder.
 A klagede for indkomståret 1986 over, at de stedlige skattemyndigheder  

 ikke fuldt ud havde godkendt hans selvangivne fradrag for indskud på  

 kapitalpensionskontoen med 30.000 kr., men alene havde anset ham for  

 berettiget til et fradrag på 9.865 kr.
 Det fremgik af sagens oplysninger, at klageren var ingeniør og i 1986  

 havde haft følgende ansættelser:
 Fra den 1. januar til den 31. marts 1986: B A/S.
 Fra den 1. april til den 30. september 1986: A/S C.
 Fra den 1. oktober til den 31. december 1986: D A/S.
Klageren havde dog i perioden fra den 1. april til den 31. december 1986  

 fysisk arbejdet samme sted og med de samme emner.
Ejerforholdet for  

 arbejdspladsen var imidlertid skiftet den 1. oktober 1986, idet A/S C var  

 gået konkurs, og virksomheden blev overtaget af D A/S.
Den 30. december 1986 var oprettet en aftale om kapitalpension mellem  

 klageren og D A/S.
Det fremgik heraf, at der med virkning fra den 1. januar  

 1986 skulle indbetales som pensionsbidrag 30.000 kr. af medarbejderens  

 bruttoløn.
Det var mellem parterne aftalt, at bidraget skulle tilvejebringes  

 100 % fra medarbejderen.
 Der var til kapitalpensionskontoen i 1986 indbetalt 30.000 kr. den 30.  

 december 1986 af D A/S på klagerens konto i X Bank.
De stedlige skattemyndigheder havde henset til, at klageren ikke havde  

 indgået aftaler om kapitalpension med A/S C forud for den 1. oktober 1986,  

 hvorfor der ikke kunne beregnes indskud på kapitalpension på grundlag af  

 lønnen optjent hos A/S C.
Myndighederne havde herefter i henhold til  

 bestemmelsen i pensionsbeskatningslovens § 16 alene godkendt fradrag med 15 %  

 af den af klageren oppebårne lønindtægt i ansættelsesforholdet hos D A/S.
Klageren nedlagde påstand om godkendelse af fradragsret for indskud på  

 kapitalpension med 30.000 kr.
Han henviste til, at X Bank havde oplyst, at  

 han var berettiget ti fuldt fradrag for indskud på kapitalpension på 30.000  

 kr., selv om dette ville overstige 15 % af hans lønindtægt hos D A/S, idet  

 A/S C og D A/S ville blive betragtet som en arbejdsplads.
Klageren anførte,  

 at der ikke var ændringer i hans ansættelsesforhold eller i hans  

 arbejdsopgaver.
Han havde endvidere været uden indflydelse på ændringen i  

 virksomhedens ejerforhold.
Efter det oplyste om klagerens ansættelsesforhold og arbejdsforhold fandt  

 Landsskatteretten, at klageren i perioden fra den 1. april til den 31.  

 december 1986 i relation til bestemmelsen i pensionsbeskatningslovens § 16  

 måtte anses for ansat hos samme arbejdsgiver med den følge, at det  

 selvangivne fradrag for indskud på kapitalpensionskonto måtte anerkendes.
Den  

 påklagede ansættelse blev herefter nedsat med 30.000 kr. -9.865 kr., eller  

 med 20.135 kr.
 LV 1988, I 2.7.6.
