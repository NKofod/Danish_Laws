Bilag 1 Betænkning afgivet af Sundhedsudvalget den 13. april 2011 Betænkning over Forslag til lov om ændring af lov om lægemidler og lov om medicinsk udstyr (Styrkelse af kontrolindsatsen i forhold til ulovlige lægemidler m.v.) [af indenrigs- og sundhedsministeren (Bertel Haarder)] 1. Ændringsforslag Enhedslistens medlem af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 27. januar 2011 og var til 1. behandling den 3. februar 2011. Lovforslaget blev efter 1. behandling henvist til behandling i Sundhedsudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og indenrigs- og sundhedsministeren sendte den 9. november 2010 dette udkast til udvalget, jf.
SUU alm. del  bilag 47. Den 27. januar 2011 sendte indenrigs- og sundhedsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 2 skriftlige henvendelser fra Lægemiddelindustriforeningen og Sund By Netværks Tobakstemagruppe.
Spørgsmål Udvalget har stillet 11 spørgsmål til indenrigs- og sundhedsministeren til skriftlig besvarelse, som denne har besvaret.
3. Indstillinger og politiske bemærkninger Et mindretal i udvalget (V, DF og KF) indstiller lovforslaget til vedtagelse uændret.
 Dansk Folkepartis medlemmer af udvalget finder, at det er vigtigt, at forbrugerne kan være sikre på de lægemidler, de køber, uanset om det er på nettet eller andre steder.
 DF har været lidt betænkelig ved, at man kan forbyde erhvervsmæssige internetudbydere at formidle internetadgang til en hjemmeside, hvorfra der sker ulovligheder med lægemidler.
Ved domstolenes involvering, mener DF, at det kan sikre forbrugernes sikkerhed ved køb.
Samtidig mener DF, at forslaget om lægemiddelreklamering over for en større personkreds bør undersøges i fremtiden, for at se, om der er sket en ændring i forbruget af lægemidler.
 Et andet mindretal i udvalget (S, SF, RV og EL) indstiller lovforslaget til vedtagelse med det stillede ændringsforslag.
Socialdemokratiets, Socialistisk Folkepartis og Radikale Venstres medlemmer af udvalget anerkender, at der er et problem med distribution af ulovlige lægemidler.
Men samtidig savner partierne en gennemgående principiel diskussion af blokering af adgang til hjemmesider.
Partierne ønsker ikke, det bliver en retlig glidebane, hvilket det kan blive, hvis man ukritisk bruger DNS-spærringer.
Partierne er optagede af at sikre gældende lov både online og offline, men vi skal samtidig også være bevidste om at beskytte borgernes retssikkerhed.
Derfor støtter partierne ændringsforslaget fra Enhedslisten.
 Et tredje mindretal i udvalget (Pia Christmas-Møller (UFG)) vil redegøre for sin stilling til lovforslaget ved 2. behandling.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Til § 1 Af et mindretal (EL), tiltrådt af et mindretal (S, SF og RV):
 1) Det under nr. 3 foreslåede § 39 b udgår.
[Blokering af internetdomæner udgår] Bemærkninger Til nr. 1 Det foreslås, at det foreslåede § 39 b udgår, således at der ikke indføres forbud mod at formidle internetadgang til en hjemmeside, hvorfra der sker salg af ulovlige lægemidler.
Louise Schack Elholm (V) Preben Rudiengaard (V) fmd.
Birgitte Josefsen (V) Sophie Løhde (V) Flemming Møller (V) Liselott Blixt (DF) Karin Nødgaard (DF) Vivi Kier (KF) Pia Christmas-Møller (UFG) nfmd.
Sophie Hæstorp Andersen (S) Flemming Møller Mortensen (S) Karen J.
Klint (S) Julie Skovsby (S) Karl H.
Bornhøft (SF) Jonas Dahl (SF) Manu Sareen (RV) Per Clausen (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
