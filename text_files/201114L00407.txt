Betænkning afgivet af Skatteudvalget den 14. marts 2012 Betænkning over Forslag til lov om ændring af tobaksafgiftsloven (Fastsættelse af minimumsantal af cigaretter i cigaretpakker) [af skatteministeren (Thor Möger Pedersen)] 1. Udvalgsarbejdet Lovforslaget blev fremsat den 8. februar 2012 og var til 1. behandling den 28. februar 2012. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og Skatteministeriet sendte den 21. november 2011 dette udkast til udvalget, jf. alm. del  bilag 59. Den 8. februar 2012 sendte skatteministeren de indkomne høringssvar og et notat herom til udvalget.
Spørgsmål Udvalget har stillet 25 spørgsmål til skatteministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, RV, EL og SF) indstiller lovforslaget til vedtagelse uændret.
 Et mindretal i udvalget (V, DF, LA og KF) indstiller lovforslaget til forkastelse ved 3. behandling.
Venstres, Dansk Folkepartis, Liberal Alliances og Det Konservative Folkepartis medlemmer af udvalget udtaler, at partierne stemmer imod lovforslaget, fordi det grundlæggende er grotesk, at Folketinget skal bestemme pakkestørrelsen på cigaretter.
Er der ingen grænse for, hvad regeringen ønsker at regulere? Venstre, Dansk Folkeparti, Liberal Alliance og Det Konservative Folkeparti mener, at det begrænser mulighederne for forbrugerne såvel som for detailhandelen og i øvrigt ikke rummer de positive sundhedsmæssige konsekvenser, som man ellers forsøger at sælge lovforslaget på.
Forslaget om minimumsstørrelser står i skærende kontrast til regeringspartiernes udtalte ønsker om at begrænse maksimumsstørrelser på slikposer for at få danskerne til at spise mindre slik.
Venstre, Dansk Folkeparti, Liberal Alliance og Det Konservative Folkeparti tror ikke på, at mennesker ryger mindre, når man tvinger dem til at købe flere cigaretter  tværtimod.
Partierne finder det helt urealistisk, at festrygeren eller den nye ryger vil ryge mindre, fordi man tvinger dem til at købe 20 frem for 10 cigaretter.
Det lader også til, at regeringen ikke er bekendt med, at det er forbudt for unge under 18 år at købe cigaretter.
Dette faktum fjerner regeringens påståede argument om, at flere cigaretter i pakkerne vil forhindre unge i at købe cigaretter.
Lovforslagets mål er at mindske rygning, men regeringen regner ikke med et provenutab.
Det kan jo undre, når mindre rygning vil føre til mindre afgiftsindtægter og dermed et mindre provenu.
Det må tolkes, som om regeringen ikke er sikker i sin sag og der alene er tale om virkningsløs symbollovgivning.
Regeringen argumenterer yderligere for loven med, at minimumsstørrelser vil gøre priserne nemmere at sammenligne for forbrugerne.
Også her undrer Venstre, Dansk Folkeparti, Liberal Alliance og Det Konservative Folkeparti sig, når de forøgede afgifter dels fører til mere grænsehandel og der dels er 19 cigaretter i en standardpakke i både Sverige og Tyskland.
Regeringens argumentation er absurd.
De unge kan ikke gennemskue prisen pr. styk cigaret, men det kan øvrige forbrugere åbenbart godt, når det gælder grænsehandel.
Alt i alt er der tale om et forslag, der mest af alt er signaler og ikke gør nogen positiv forskel for hverken borgerne, statskassen eller erhvervslivet  snarere tværtimod! Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Jørgen Arbo-Bæhr (EL) Hans Andersen (V) Gitte Lillelund Bech (V) fmd.
Jakob Ellemann-Jensen (V) Lars Christian Lilleholt (V) Tina Nedergaard (V) Torsten Schack Pedersen (V) Troels Lund Poulsen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
