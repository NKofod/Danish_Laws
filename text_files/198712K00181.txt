Nr LSF 181 Forslag til Lov om ændring af lov om beskatning af fortjeneste ved  

 afståelse af aktier m.v. (Likvidationsprovenu) Fremsat af Stavad (S) Helen Beim (S) Erling Christensen (S) Pia Gjellerup  

 (S) J.
K.
Hansen (S) Jytte Hilden (S) Lykketoft (S) den 21. januar 1988 § 1 I lov om beskatning af fortjeneste ved afståelse af aktier m.v., jf.
lovbekendtgørelse nr. 698 af 5. november 1987, foretages følgende ændring:
 I § 7 indsættes efter stk. 3 som nyt stk. 4:
»Stk. 4. Den skattepligtige indkomst efter § 4 opgøres uden anvendelse af de i stk. 1-3 og stk. 5 nævnte regler, såfremt den opgjorte fortjeneste hidrører fra udlodning af likvidationsprovenu, jf. § 1, stk. 3, og det likviderede selskabs erhvervsvirksomhed eller aktiviteter helt eller delvis inden for de seneste 5 år er afstået til:
1. Et selskab, en forening eller fond, hvor den skattepligtige eller dennes ægtefælle er eller i det pågældende indkomstår bliver indehaver af 25 pct. eller derover af aktiekapitalen, eller hvor den skattepligtige eller dennes ægtefælle hos køberen af den likviderede virksomhed kan udøve en væsentlig indflydelse på grundlag af aftale, vedtægter, fondsfundats eller lignende.
2. Den skattepligtige eller dennes ægtefælle.« Stk. 4 bliver herefter stk. 5.
§ 2 Loven træder i kraft ved bekendtgørelsen i Lovtidende og har virkning fra og med den 21. januar 1988.
Bemærkninger til lovforslaget Gældende regler Udlodning af likvidationsprovenu for aktieselskaber, anpartsselskaber, andelsselskaber m.v. i ophørsåret er omfattet af de generelle bestemmelser i aktieavanceskatteloven, jf.
lovbekendtgørelse nr. 698 af 5. november 1987 om beskatning af fortjeneste ved afståelse af aktier m.v.
Det betyder, at et udloddet likvidationsprovenu til småaktionærer m.fl. er skattefri, såfremt den skattepligtige har erhvervet aktierne på et tidspunkt, der ligger mere end tre år forud for likvidationen.
For hovedaktionærer er udloddet likvidationsprovenu omfattet af aktieavanceskattelovens § 7. Efter en ejerperiode på mere end 7 år vil et udloddet likvidationsprovenu således alene blive beskattet med 25 pct.
Lovforslagets indhold De gældende bestemmelser for beskatning af udloddet likvidationsprovenu opretholdes som hovedregel.
 Efter indførelsen af den såkaldte holdingregel i december 1984 (jf.
lov nr. 615 af 19. december 1984), hvor ligningslovens § 16 B blev væsentligt ændret, har der tilsyneladende udviklet sig en tendens til i stedet for at sælge aktierne til et holdingselskab at likvidere selskaberne til den lave beskatning.
På den måde undviger man i en række situationer sigtet med holdingreglen, der netop skulle forhindre, at selskabets egenkapital blev trukket ud af selskabet til den lave generationsskiftebeskatning på 25 pct.
I stedet for sælger man nu aktiviteten ud af selskabet, som regel over i et nyt selskab, hvor den eller de samme ejere fortsat har den bestemmende indflydelse.
Når det sælgende selskab har afhændet al erhvervsmæssig aktivitet og alle fysiske erhvervsaktier, likvideres dette selskab.
Det udloddede likvidationsprovenu beskattes alene med 25 pct. og med et skattefrit bundfradrag på 65.000 kr. pr. aktionær.
Ulemper ved denne fremgangsmåde i forhold til det tidligere holdingsalg, som blev standset med bestemmelserne i ligningslovens § 16 B, er, at der påløber flere omkostninger, og at der udløses beskatning af genvundne afskrivninger.
Beskatning af genvundne afskrivninger kan dog begrænses betydeligt ved den prisfastsættelse for aktiverne, som foretages ved frasalg til et andet selskab, som de samme aktionærer også kontrollerer.
Det er nødvendigt at imødegå, at aktie- og anpartsselskaber likvideres til en lav beskatning af det udloddede likvidationsprovenu.
Derfor betyder lovforslaget, at likvidationsprovenuet beskattes med 50 pct. såfremt de samme aktionærer fortsat har en væsentlig indflydelse på den aktivitet, som er solgt ud af det likviderede selskab.
Derimod ændres beskatningen ikke, såfremt selskabets aktivitet er ophørt, forinden det likvideres.
Ligeledes ændres beskatningen ikke, såfremt aktiviteten er afhændet til nye ejere, forinden selskabet likviderer.
Lovforslaget vil således på ingen måde hæmme et generationsskifte.
Derimod vil det forhindre et misbrug af den lempelige beskatning, som alene er indført for at lette et generationsskifte.
Ud fra enhver synsvinkel er det samfundsøkonomisk skadeligt, at selskabernes soliditet udhules gennem store udlodninger til ejerne.
Mulighederne for nyinvesteringer, udvikling og forskning formindskes.
Virksomhedernes modstandskraft formindskes med den mindre egenkapital, hvilket kan koste arbejdspladser, produktion og eksport på lidt længere sigt.
Endelig vil udlodning af store lavbeskattede likvidationsprovenuer forøge det private forbrug.
For at forhindre spekulation efter lovforslagets fremsættelse har loven virkning fra og med dagen for fremsættelsen af lovforslaget.
Jeg skal i øvrigt henvise til lovforslagets tekst og de bemærkninger, der ledsager dette.
