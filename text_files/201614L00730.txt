Betænkning afgivet af Retsudvalget den 20. april 2017 Betænkning over Forslag til lov om ændring af lov om fuldbyrdelse af straf m.v.
(Skærpelse af afsoningsvilkårene for udvisningsdømte indsatte) [af justitsministeren (Søren Pape Poulsen)]:
1. Ændringsforslag Der er stillet 2 ændringsforslag til lovforslaget.
Dansk Folkepartis medlemmer af udvalget har stillet ændringsforslag nr. 1, og  justitsministeren har stillet ændringsforslag nr. 2.
2. Udvalgsarbejdet Lovforslaget blev fremsat den 8. februar 2017 og var til 1. behandling den 28. februar 2017. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 20. december 2016 dette udkast til udvalget, jf.
REU alm. del  bilag 96. Den 28. februar 2017 sendte justitsministeren de indkomne høringssvar og et notat herom til udvalget.
Spørgsmål Udvalget har stillet 3 spørgsmål til justitsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, V, LA og KF) indstiller lovforslaget til vedtagelse med det af justitsministeren stillede ændringsforslag.
Et mindretal i udvalget (EL, ALT, RV og SF) indstiller lovforslaget til forkastelse ved 3. behandling.
Mindretallet vil stemme for det af justitsministeren stillede ændringsforslag.
Socialistisk Folkepartis medlem af udvalget mener ikke, at der skal bruges ressourcer på aktiviteter, der er målrettet danske arbejdsmarkedskompetencer til udvisningsdømte.
SF mener dog, i lighed med Det Kriminalpræventive Råd og Institut for Menneskerettigheder, at der bør arbejdes med indsatte for at modvirke recidiv og gentagelseskriminalitet, uanset at personen skal udvises.
SF mener også, i lighed med Fængselsforbundet, at udvisningsdømte fortsat skal kunne modtage misbrugsbehandling, i høj grad også af hensyn til fængselspersonalets sikkerhed.
SF kan derfor ikke støtte lovforslaget.
 Et andet mindretal i udvalget (DF) indstiller lovforslaget til vedtagelse med de stillede ændringsforslag.
 Et tredje mindretal i udvalget (IA) vil ved 3. behandlingen stemme hverken for eller imod lovforslaget.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (DF):
1) I det under nr. 2 foreslåede § 38, stk. 2, udgår »medmindre særlige forhold taler herfor«.
[Afskaffelse af undtagelsesbestemmelse vedrørende adgang til uddannelse, undervisning eller programvirksomhed] Af justitsministeren, tiltrådt af et flertal (udvalget med undtagelse af IA):
 2) Efter nr. 2 indsættes som nyt nummer:
»01. I § 42, stk. 1 og 3, ændres »§ 38, stk. 2« til: »§ 38, stk. 3«.« [Konsekvensrettelse] Bemærkninger Til nr. 1 Med ændringsforslaget foreslås det, at dispensationsmuligheden, hvorefter udvisningsdømte indsatte i begrænset omfang kan deltage i uddannelse, undervisning og programvirksomhed, såfremt aktiviteterne i det konkrete tilfælde har til formål at sikre, at selve afsoningen kan forløbe hensigtsmæssigt  snarere end at tage sigte på resocialisering  udgår af bestemmelsen, således at udvisningsdømte indsatte i alle tilfælde afskæres fra at modtage de nævnte former for beskæftigelsestilbud.
Til nr. 2 Det foreslås, at henvisningen til straffuldbyrdelseslovens § 38, stk. 2, konsekvensrettes til § 38, stk. 3, i straffuldbyrdelseslovens § 42, stk. 1 og 3, som følge af indsættelsen af et nyt stk. 2 i § 38.
Peter Skaarup (DF) fmd.
Peter Kofod Poulsen (DF) Susanne Eilersen (DF) Hans Kristian Skibby (DF) Dennis Flydtkjær (DF) Tilde Bork (DF) Preben Bang Henriksen (V) Jan E.
Jørgensen (V) Britt Bager (V) Jakob Engel-Schmidt (V) Carl Holst (V) Michael Aastrup Jensen (V) Henrik Dahl (LA) Christina Egelund (LA) Naser Khader (KF) Simon Kollerup (S) Lars Aslan Rasmussen (S) Mette Reissmann (S) Mogens Jensen (S) nfmd.
Rasmus Prehn (S) Trine Bramsen (S) Kaare Dybvad (S) Rune Lund (EL) Søren Søndergaard (EL) Carolina Magdalene Maier (ALT) Sofie Carsten Nielsen (RV) Zenia Stampe (RV) Lisbeth Bech Poulsen (SF) Aaja Chemnitz Larsen (IA) Tjóðveldi og Javnaðarflokkurin havde ikke medlemmer i udvalget.
