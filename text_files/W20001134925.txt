Landsskatteretskendelse Akkord - hovedaktionærs overtagelse af kreditorer - indfrielse til kurs 45 - underskudsfremførsel Reference:
PSL § 13 a A klagede for indkomståret 1994 over, at  

 skatteankenævnet havde begrænset det af ham fremførte  

 underskud.
 Det var oplyst, at klageren havde en personligt drevet  

 virksomhed, hvis aktivitet bestod i handel med platter og flag samt  

 opstilling og servicering af pulsmålere i varehuse og  

 sportsforretninger.
 Det var endvidere oplyst, at klageren anmeldte  

 betalingsstandsning den 17. februar 1993. Betalingsstandsningen udløb  

 endeligt den 6. oktober 1994.
Forud for betalingsstandsningen havde klageren indledt  

 forhandlinger med sine kreditorer på grundlag af sin betydelige  

 gæld, ligesom flere af kreditorerne havde indledt inkassosager imod  

 klageren.
Der var imidlertid vanskeligheder forbundet med at opnå en  

 samlet ordning med kreditorerne om afvikling af gælden.
Tilsynet havde tilsvarende under betalingsstandsningen  

 vanskeligheder med at få tilvejebragt grundlaget for en samlet ordning.  

 Kreditorerne tiltrådte dog en ordning, ifølge hvilken  

 kreditorerne transporterede deres tilgodehavender på klageren til  

 dennes ægtefælle samtidig med, at kreditorerne modtog et vederlag  

 svarende til 45 % af tilgodehavendet til fuld og endelig afgørelse  

 under forudsætning af, at de øvrige kreditorer tiltrådte  

 aftalen på samme vilkår.
Vederlaget skulle betales kontant senest  

 den 30. september 1994. Mellemværendet blev herefter afsluttet ved, at  

 kreditorerne i overensstemmelse med aftalen modtog en betaling på 45 %  

 af deres tilgodehavende.
 For årene 1993 og 1994 var kortfristet gæld i  

 klagerens årsregnskab opført således:
1994 1993 Skyldige beløb 32.163 201.182 Bankgæld 12.168 777.759 Privatlån 90.000 90.000 Gæld til ægtefælle 885.967 0 Gældsnedsættelsen kan opgøres som følger:
Samlet gæld 885.967 kr.
Betaling/kurs 45 398.685 kr.
Gældsnedsættelse i alt 487.282 kr.
Det var derudover oplyst, at klagerens  

 ægtefælle i 1994 foretog en omprioritering af en af hende ejet  

 villa.
Det likvide nettoprovenu herfra var opgjort til i alt 269.281 kr.
Det  

 var oplyst, at dette beløb var anvendt til betaling af kreditorerne i  

 forbindelse med ovenstående aftale.
Det resterende beløb af  

 gældsbetalingen på i alt 129.404 kr. var betalt af klageren.  

 Betalingen til kreditorerne var på denne baggrund sammensat  

 således:
Provenu fra omprioritering 269.281 kr.
Betaling fra klageren 129.404 kr.
Gældsbetaling i alt 398.685 kr.
 Det fremgik endvidere af sagens oplysninger, at klageren havde  

 fremført følgende uudnyttede underskud:
Virksomhedsunderskud 1993 170.495 kr.
Negativ skattepligtig indkomst 1990-93 221.745 kr.
Negativ skattepligtig indkomst 1994 95.042 kr.
I alt 487.282 kr.
 Det fremgik derudover af sagens oplysninger, at klageren i  

 det omhandlede år havde betalt et beløb på 229.099 kr. til  

 sin ægtefælle.
Skatteankenævnet havde begrænset det af  

 klageren fremførte underskud, idet skatteankenævnet var af den  

 opfattelse, at klageren havde opnået en frivillig akkord, i  

 medfør af hvilken kreditorerne havde eftergivet 55 % af gælden  

 svarende til 487.282 kr.
Det uudnyttede henstående underskud var  

 herefter i henhold til personskattelovens § 13 a, stk. 5, jf. stk. 1-4 nedsat  

 med det beløb, hvormed gælden var eftergivet.
 Skatteankenævnet havde ved sin afgørelse lagt  

 vægt på, at opskrivningen af kravet overfor klageren fra  

 det betalte beløb til et beløb svarende til kreditorernes  

 oprindelige fordringer måtte anses som en usædvanlig  

 forretningsmæssig disposition, der alene udsprang af det nære  

 interessefællesskab mellem ægtefællerne, at klageren  

 selv havde betalt en andel af skyldige beløb, at klageren endvidere  

 havde indbetalt et beløb på 229.099 kr. i relation til  

 omprioriteringen af villaen, at man således måtte  

 lægge til grund, at klageren tillige i hovedsagen stod bag  

 gældsbetalingen på 269.281 kr. og dermed personligt havde  

 finansieret betalingen af de til ægtefællen transporterede  

 fordringer, at klagerens ægtefælle i 1994 alene havde et  

 privatforbrug på 29.618 kr., samt at realiteten derfor var, at  

 klageren ved ægtefællens mellemkomst havde opnået en  

 frivillig akkord.
 Skatteankenævnet havde endvidere henset til, at  

 klageren ikke havde udarbejdet en kapitalforklaring, jf.  

 bogføringsbekendtgørelsens § 14, stk. 6, hvorfor man ikke kunne  

 følge pengestrømmene mellem ægtefællerne eller  

 følge et provenu på 400.000 kr. fra salg af en af klageren ejet  

 ejendom.
 Klagerens advokat havde nedlagt påstand om, at  

 klagerens indkomst blev nedsat i overensstemmelse med det selvangivne  

 på baggrund af klagerens lovbestemte ret til  

 underskudsfremførsel, jf. personskattelovens § 13.
 Advokaten havde til støtte for sin påstand  

 anført, at det var dokumenteret, at der ikke var indgået  

 en akkordaftale imellem klageren og kreditorerne, men at aftalen om  

 afvikling af klagerens gæld blev indgået med klagerens  

 ægtefælle, således at hun ved gyldig aftale fik  

 tiltransporteret de på klageren hvilende fordringer, samtidigt med at  

 hun kom til at fremstå som debitor overfor kreditorerne.
Advokaten havde i denne forbindelse forklaret, at  

 baggrunden for, at der ikke blev indgået en akkordaftale imellem  

 klageren og kreditorerne, var, at klageren ikke havde midler til at  

 indgå en sådan aftale.
Derfor var den eneste måde,  

 hvorpå man kunne løse klagerens økonomiske problemer, at  

 fordringerne blev tiltransporteret klagerens ægtefælle i  

 forbindelse med en aftale om gældsbetaling til kurs 45. Det måtte  

 heraf fremgå, at dispositionen var forretningsmæssigt  

 velbegrundet.
 Advokaten havde endvidere gjort gældende, at  

 det var dokumenteret, at klagerens ægtefælle foretog betalingen  

 på 269.281 kr, idet beløbet var fremkommet ved optagelse af  

 lån i hendes ejendom.
 Advokaten havde tillige gjort gældende, at  

 der i personskattelovens § 13 a ikke var holdepunkter for at anlægge de  

 af skatteankenævnet anførte betragtninger, idet  

 underskudsfremførsel i henhold til denne bestemmelse alene kunne  

 begrænses, såfremt der havde været indgået en aftale  

 om akkord imellem klageren og dennes kreditorer.
Advokaten havde i forlængelse heraf gjort  

 gældende, at klagerens ægtefælle i enhver henseende  

 havde været juridisk forpligtet i henhold til aftalen om  

 gældsbetaling, samt at klagerens ægtefælle havde et  

 tilgodehavende hos klageren svarende til kreditorernes oprindelige  

 fordringer, hvorfor der ikke var sket en gældseftergivelse.
Klageren  

 havde således i 1996 tilbagebetalt en andel af det skyldige  

 beløb til sin ægtefælle.
Landsskatteretten bemærkede, at det fremgik af  

 personskattelovens § 13 a sammenholdt med ligningslovens § 15, stk. 2 og stk.  

 3, at såfremt en person i et indkomstår opnåede  

 tvangsakkord, frivillig akkord eller gældssanering, blev uudnyttede  

 fradragsberettigede underskud hos den skattepligtige nedsat fra det  

 pågældende og tidligere indkomstår med det beløb,  

 hvormed gælden var nedsat.
Retten fandt, at klageren efter det oplyste  

 om sine formueforhold i det påklagede indkomstår ved sin  

 ægtefælles mellemkomst havde opnået en samlet ordning med  

 sine kreditorer vedrørende nedsættelse af sin gæld til  

 disse.
Der var herved henset til, at der mellem  

 ægtefællerne var indgået en gyldig aftale om transport af  

 gælden til klagerens ægtefælle til kurs 45, således  

 at klageren ifølge aftalen var frigjort for forpligtelsen, at  

 der ikke var dokumentation for, at ægtefællen havde været  

 kreditor for det fulde krav eller iøvrigt havde gjort dette  

 gældende over for klageren, at hustruens privatforbrug i det  

 omhandlede år havde været lavt, hvorfor klageren selv måtte  

 antages at have erlagt en væsentlig andel af betalingen på  

 gælden, samt at det efter ordlyden af bestemmelsen i § 13 a ikke kunne  

 være afgørende, om klageren fremstod som aftalepart over for  

 kreditorerne i forbindelse med opnåelse af akkorden.
Retten fandt  

 derfor, at der kunne gives skatteankenævnet medhold i, at klagerens  

 underskud skulle nedsættes med i alt 487.282 kr.
Den påklagede  

 afgørelse blev stadfæstet.
