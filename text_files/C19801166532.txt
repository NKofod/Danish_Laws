 Ved en dom af 21. oktober 1980 (sag I 39/1980) vedrørende overtrædelse af  

 kildeskatteloven har Højesteret taget stilling til en række strafferetlige  

 problemer.
 Sagen angik undladelse af at indbetale indeholdt kildeskat (§ 74, stk 1,  

 nr. 2) for månederne juni - september 1974, samt april og december 1975.  

 Restancen, ialt ca. 620.000 kr., blev afdraget fra april 1975 - oktober 1976  

 med undtagelse af ca. 20.000 kr., der blev indbetalt en måneds tid efter  

 tiltalebegæringen, der blev fremsendt i januar 1977. Bødeberegningen sluttede  

 pr. 9. juli 1976, d.v.s. 24 måneder efter det tidspunkt, hvor tilsvaret for  

 juni 1974 skulle være indbetalt.
Overtrædelsen var begået af et A/S, der standsede betalingen i juni 1977  

 og senere likvideredes.
Tiltalen var alene rejst imod selskabets direktør,  

 der ejede ca. 52 procent af aktiekapitalen.
 Inden tiltalebegæringen, havde sagen efter Statsskattedirektoratets  

 begæring været efterforsket af politiet, og tiltalte var blevet sigtet for  

 overtrædelse af kildeskatteloven ved en politimæssig afhøring den 30. juni  

 1976.
 I Forældelse.
A.
Fristens beregning.
I Anklagemyndighedens Årsberetning 1973 s. 116 (jfr.
J.1974.282) er det  

 antaget, at fristen for forældelse af strafansvaret for overtrædelse af  

 kildeskattelovens § 74, stk. 1, nr. 2, først begynder at løbe, når  

 handlepligten er opfyldt - d.v.s. når den indeholdte kildeskat betales til  

 statskassen.
Dette synspunkt er kritiseret af J.O.
Engholm Jacobsen i J 1979  

 s. 426, der hævder, at fristen løber fra den rettidige betalingsdags udløb.
 Ved Højesterets dom er det fastslået, at »det følger af bestemmelsen  

 i § 94, stk. 1, at forældelsesfristen efter § 93, stk. 1, nr. 1, ikke løber,  

 så længe indbetaling .... undlades på .... strafbar måde«.
 Hermed er det statueret, at forældelsesfristen først begynder at løbe, når  

 betaling er sket.
B.
Fristens afbrydelse.
 Straffelovens § 94, stk. 4, 3. pkt., bestemmer, at forældelsesfristen i  

 sager, hvor straf kan pålægges af en administrativ myndighed, afbrydes, når  

 den pågældende gøres bekendt med, at han er sigtet for overtrædelsen.
Kildeskattelovens § 79 indeholder som så mange andre særlove en adgang for  

 vedkommende administrative myndighed til at forelægge den ansvarlige en bøde  

 og bødeforlæg fra Statsskattedirektoratet er anset tilstrækkelig til at  

 afbryde forældelsen, jfr.
U 1978.565 V.
 I sagen har Højesteret statueret, at forældelsesfristen belv afbrudt, da  

 politiet på Statsskattedirektoratets foranledning afhørte tiltalte den 30.  

 juni 1976.
 II Bødeberegning.
Ved dommen har Højesteret opretholdt de tidligere fastslåede principper,  

 hvorefter bøden for undladt betaling af indeholdt kildeskat som udgangspunkt  

 fastsættes til 2 procent pr. måned af restgælden, eller, når restancen er  

 betalt inden tiltalebegæringen, til 1 1/2 procent pr. måned.
Under hensyn  

 til, at restancen i den foreliggende sag ikke var fuldt indbetalt ved  

 tiltalebegæringen (der manglede ca. 3 procent af de ikke rettidigt indbetalte  

 beløb) påstod anklagemyndigheden bøden beregnet efter en sats på 1,8 procent,  

 jfr.
U 1972.882 H.
 Ved afgørelsen anvendte Højesteret en bødesats på 1,5 procent med den  

 begrundelse, at den væsentligste del af restancen var betalt inden  

 tiltalebegæringen og det resterende forholdsvis lille beløb blev betalt kort  

 tid derefter.
 Opmærksomheden henledes derfor på behovet for eventuelt at justere  

 bødeberegningen i tilsvarende sager.
 Med hensyn til bødeperiodens længde fandt Højesteret ikke tilstrækkelig  

 anledning til at afkorte beregningsperioden på 24 måneder.
 III Placering af strafansvar.
Er den indeholdelsespligtige et A/S eller lignende er udgangspunktet, at  

 tiltalen rettes mod selskabet og også mod den ledende funktionær - typisk  

 direktør - der selstvændigt handler på selskabets vegne,hvis de almindelige  

 ansvarsbetingelser er opfyldt; rejses tiltale både mod selskabet og en  

 funktionær fordeles bødepåstanden med 80 procent til selskabet og 20 procent  

 til funktionæren.
Er den daglige leder tillige hovedaktionær (eventuelt  

 sammen med ægtefælle eller børn) og må antages at være enerådende med hensyn  

 til selskabets forhold, rettes det fulde bødekrav mod den daglige leder ud  

 fra den betragtning, at en reel eneindehaver ikke skal kunne undgå det  

 personlige ansvar ved at drive sin virksomhed i selskabsform, jfr.  

 Anklagemyndighedens Årsberetning 1973 s. 109 (J.1974 s. 279).
 I den foreliggende sag havde tiltalte siden 1972 ejet omkring 52 procent  

 af aktiekapitalen, der derudover tilhørte hans moder med ca. 25 procent,  

 medens resten var fordelt mellem tiltaltes søskende og hans fars familie, der  

 havde været knyttet til firmaet siden dets omdannelse til A/S i 1932, og hvis  

 interesser var repræsenteret i selskabets bestyrelse.
Flertallet i Højesteret udtaler, at tiltaltes besiddelse af  

 aktiemajoriteten og hans stilling som direktør og daglige ledelse af  

 selskabet efter oplysning om selskabets størrelse og struktur ikke giver  

 grundlag for at fastslå, at han har haft en så væsentlig og afgørende  

 indflydelse på selskabets drift, at han i forbindelse med restancens opståen  

 og aftalerne om dens afvikling udelukkende eller i det væsentlige har  

 tilgodeset egne interesser.
Disse dommere fastsætter herefter bøden til 20  

 procent af anklagemyndighedens bødepåstand (d.v.s. svarende til almindelig  

 direktørbøde).
 Ved efterforskning af disse sager bør opmærksomheden være henledt på at få  

 klarlagt omfanget af direktørens indflydelse på selskabets dispositioner  

 særligt i sager, hvor der er spørgsmål om at pålægge dirketøren svar i samme  

 omfang som en eneindehaver.
