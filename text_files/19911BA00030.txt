Nr BSF 30 Forslag til folketingsbeslutning Folketingsbeslutning om ændring af lov om  

 varmeforsyning og af lov om elforsyning Fremsat af Tove Lindbo Larsen (S) Henning Gjellerod (S) Martin Glerup (S)  

 Karen Jespersen (S) Henrik Dam Kristensen (S) Helge Mortensen (S) Poul  

 Nielson (S) Ingrid Rasmussen (S) Stavad (S)) den 27. november 1991 Vedtaget ved anden (sidste) behandling den 18. februar 1992 Folketinget opfordrer energiministeren til at fremsætte forslag til lov om ændring af lov om varmeforsyning og af lov om elforsyning med henblik på vedtagelse i folketingsåret 1991-92.
 I lovforslaget skal der sikres hjemmel for Gas- og Varmeprisudvalget og  

 Elprisudvalget til at kunne gribe ind i forhold til vedtægter i  

 forbrugerejede forsyningsvirksomheder med henblik på at sikre en ligelig  

 indflydelse for forskellige grupper af forbrugere.
Oprindelig fremsat forslag Folketinget opfordrer energiministeren til inden den 1. februar 1992 at fremsætte forslag til lov om ændring af lov om varmeforsyning og af lov om elforsyning med henblik på vedtagelse i folketingssamlingen 1991-92.
 I lovforslaget skal der sikres hjemmel for Gas- og Varmeprisudvalget og  

 Elprisudvalget til at kunne gribe ind i forhold til vedtægter i  

 forbrugerejede forsyningsvirksomheder med henblik på at sikre en ligelig  

 indflydelse for forskellige grupper af forbrugere.
Bemærkninger til forslaget Ved en kendelse af 20. september 1990 har Konkurrenceankenævnet ophævet et  

 pålæg af 5. september 1989 fra Gas- og Varmeprisudvalget om udformning af  

 vedtægterne i et forbrugerejet fjernvarmeværk.
 Kendelsen, der er af meget principiel karakter, underkendte en praksis,  

 som Gas- og Varmeprisudvalget havde anlagt ved behandling af klagesager om  

 manglende forbrugerindflydelse i forbrugerejede fjernvarmeværker.
 Kendelsen fastslår, at der ikke i den gældende lov om varmeforsyning er  

 hjemmel for Gas- og Varmeprisudvalget til at kunne gribe ind i forhold til  

 den type af vedtægtsbestemmelser.
 Med denne kendelse er forbrugerne afskåret fra klagemuligheder i forhold  

 til urimelige vedtægtsbestemmelser, som ikke sikrer en indflydelse, der står  

 i et rimeligt forhold til det faktiske antal forbrugere og det faktiske  

 varmeforbrug.
Problemet har typisk bestået i, at vedtægterne har fastlagt een stemme pr.  

 tilsluttet andelshaver.
Herved er i praksis opstået endog meget betydelige  

 skævheder i indflydelsen, hvor større bebyggelser, der er kollektivt  

 tilsluttet (udlejningsbyggerier eller ejerlejlighedsforeninger m.v.), kun har  

 haft en uhyre ringe indflydelse, som slet ikke modsvarer det faktiske antal  

 husstande i de pågældende byggerier.
Brugerindflydelsen burde i rimeligt  

 omfang svare til varmeaftager.
I den konkrete sag, som førte til den principielle kendelse fra  

 Konkurrenceankenævnet, havde de boligbebyggelser, som havde klaget til Gas-  

 og Varmeprisudvalget, ca. 54 pct. af det samlede varmeforbrug i det  

 pågældende fjernvarmeværk, men kun 1 pct. af stemmerne på  

 generalforsamlingen.
Et meget stort antal husstande i de berørte bebyggelser  

 var hermed i praksis afskåret fra indflydelse på varmeværkets drift, og det  

 førte til et stort antal konflikter og mange klagesager om værkets drift.
I en række andre sager har de traditionelle vedtægter for forbrugerejede  

 fjernvarmeværker også vist sig at give problemer med at sikre en ligelig  

 forbrugerindflydelse.
Der findes også eksempler på den omvendte  

 problemstilling, hvor fjernvarmeværker ejet af kollektive bebyggelser ikke  

 har sikret en rimelig indflydelse for enkelte individuelt tilsluttede  

 forbrugere.
Disse problemer bliver yderligere skærpet ved tvangstilslutninger af  

 blokcentraler og lignende til større fjernvarmesystemer.
Den manglende  

 sikring af forbrugerindflydelse kan derfor også skabe unødige problemer for  

 en hensigtsmæssig udbygning af de kollektive varmeforsyningsanlæg.
 Den manglende sikring af forbrugerindflydelsen indebærer også en risiko  

 for, at der opstår behov for en bureaukratisk og uhensigtsmæssig  

 centraldirigering af leveringsbetingelser, idet manglende demokratisk  

 indflydelse på beslutninger om tariffer, priser og andre leveringsbetingelser  

 kan føre til behov for indgreb, som ikke var nødvendige, hvis alle grupper af  

 forbrugere var sikret en ligelig indflydelse.
 Praksis fra den nu underkendte behandling i Gas- og Varmeprisudvalget  

 viser, at selve eksistensen af en klagemulighed og en myndighed, som i givet  

 fald kan gribe ind over for urimelige vedtægtsbestemmelser, oftest er  

 tilstrækkelig til, at sådanne konflikter kan løses ved lokale forhandlinger  

 uden indgreb fra Gas- og Varmeprisudvalget.
 Der er derfor kun behov for en generel lovbestemmelse, som giver den  

 nødvendige hjemmel til at kunne gribe ind, når gældende vedtægter ikke sikrer  

 forskellige grupper af forbrugere en ligelig indflydelse på linie med de  

 bestemmelser, som gælder for priser og forskellige andre  

 leveringsbetingelser.
 Med den betydelige grad af parallelitet, som findes på varmeforsynings- og  

 elforsyningsområdet, vil det samtidig være rimeligt i lovforslaget at  

 fastlægge en tilsvarende udtrykkelig hjemmel for Elprisudvalget i forhold til  

 forbrugerejede elforsyningsvirksomheder.
