Bekendtgørelse om ændring af bekendtgørelse om selvforskyldt ledighed § 1 I bekendtgørelse nr. 178 af 19. februar 2007 om selvforskyldt ledighed, som ændret ved bekendtgørelse nr. 750 af 22. juni 2007, bekendtgørelse nr. 193 af 25. marts 2008, bekendtgørelse nr. 723 af 3. juli 2009, bekendtgørelse nr. 242 af 10. marts 2010, bekendtgørelse nr. 438 af 28. april 2010, bekendtgørelse nr. 817 af 25. juni 2010 og bekendtgørelse nr. 1648 af 22. december 2010, foretages efter forhandling med Beskæftigelsesrådet følgende ændringer:
 1. Indledningen affattes således:
»I medfør af § 52 j, stk. 5, § 62, stk. 6, § 63, stk. 5, § 63 a, stk. 4, § 65, stk. 6, og § 65 a, stk. 7, i lov om arbejdsløshedsforsikring m.v., jf. lovbekendtgørelse nr. 574 af 27. maj 2010, som bl.a. ændret ved lov nr. 118 af 17. februar 2009, lov nr. 701 af 25. juni 2010 og lov nr. 1540 af 21. december 2010, og § 18, stk. 5, i lov om børnepasningsorlov, jf. lovbekendtgørelse nr. 193 af 23. marts 2004, fastsættes efter forhandling med Beskæftigelsesrådet:« 2. I § 36 ændres »Direktøren for Arbejdsdirektoratet« til: »Direktøren for Arbejdsskadestyrelsen og direktøren for Pensionsstyrelsen«.
 3. § 40, stk. 3, affattes således:
»Stk. 3. En karantæne er også udstået, hvis et fuldtidsforsikret medlem, fra den dag karantænen har virkning, jf. § 39, har fået indberettet mindst 185 løntimer i henhold til lov om et indkomstregister.
Er medlemmet deltidsforsikret, skal medlemmet have fået indberettet et antal løntimer svarende til 5 gange den gennemsnitlige ugentlige arbejdstid opgjort på grundlag af arbejdet i den periode, der ligger til grund for beregningen af medlemmets dagpengesats.
Medlemmet kan få dagpenge igen fra den dag i en indberetningsperiode, hvor løntimekravet er opfyldt.« 4. I § 40 indsættes efter stk. 3 som nyt stykke:
»Stk. 4. Opgørelsen af løntimerne i stk. 3 sker efter § 5 i bekendtgørelse om beskæftigelseskrav for lønmodtagere og dagpengeperiode.
Kun indberettede løntimer, der vedrører perioder, som ligger efter karantænens virkningstidspunkt, kan medregnes i opgørelsen.
Løntimer i en indberetningsperiode kan medregnes forholdsmæssigt efter principperne i § 5 i bekendtgørelse om beskæftigelseskrav for lønmodtagere og dagpengeperiode.« Stk. 4 og 5 bliver herefter stk. 5 og 6.
 5. § 41, stk. 2 og 3, affattes således:
 »Stk. 2. Et fuldtidsforsikret medlem kan igen få dagpenge, når medlemmet har fået indberettet 300 løntimer i henhold til lov om et indkomstregister inden for en sammenhængende periode, der dækker 3 måneder ved månedsindberetninger eller 276 løntimer inden for en sammenhængende periode, der dækker 12 uger ved uge- eller 14-dages-indberetninger, jf. dog stk. 4.
Stk. 3. Et deltidsforsikret medlem kan igen få dagpenge, når medlemmet har fået indberettet 150 løntimer i henhold til lov om et indkomstregister inden for en sammenhængende periode, der dækker 3 måneder ved månedsindberetninger eller 138 løntimer inden for en sammenhængende periode, der dækker 12 uger ved uge- eller 14-dages-indberetninger, jf. dog stk. 4.« 6. I § 41 indsættes efter stk. 3 som nyt stykke:
»Stk. 4. For medlemmer, der i perioderne efter stk. 2 og 3 både har fået indberettet løn månedsvis og uge- eller 14-dagesvis, er den seneste indberetning afgørende for, hvilket løntimekrav, jf. stk. 2 og 3, medlemmet skal opfylde.
Opgørelsen af perioderne sker efter principperne i § 4 i bekendtgørelse om beregning af dagpengesatsen for lønmodtagere.« Stk. 4 bliver herefter stk. 5.
 7. I § 41 indsættes efter stk. 4, som bliver stk. 5, som nye stykker:
»Stk. 6. Opgørelsen af løntimer i stk. 2 og 3 sker efter § 5 i bekendtgørelse om beskæftigelseskrav for lønmodtagere og dagpengeperiode.
Kun indberettede løntimer, der vedrører perioder, som ligger efter det tidspunkt, hvor medlemmet har mistet retten til dagpenge, jf. stk. 1, kan medregnes i opgørelsen.
Løntimer i en indberetningsperiode kan medregnes forholdsmæssigt efter principperne i § 5 i bekendtgørelse om beskæftigelseskrav for lønmodtagere og dagpengeperiode.
 Stk. 7. Den periode, inden for hvilken kravet efter stk. 2 og 3 skal være opfyldt, forlænges, hvis der i perioden forekommer sygdom eller uarbejdsdygtighed, barsel, ferie afholdt inden for ferielovens rammer samt søgnehelligdage og overenskomstmæssige fridage, som ikke kan medregnes til opgørelse af beskæftigelseskravet efter §§ 5-9 i bekendtgørelse om beskæftigelseskrav for lønmodtagere og dagpengeperiode.
Stk. 8. Medlemmet kan få dagpenge igen fra den dag i en indberetningsperiode, hvor løntimekravet, jf. stk. 2 og 3, er opfyldt.« Stk. 5 bliver herefter stk. 9.
 8. I § 41, stk. 5, som bliver stk. 9, ændres »Direktøren for Arbejdsdirektoratet« til: »Direktøren for Arbejdsskadestyrelsen og direktøren for Pensionsstyrelsen«.
§ 2 Stk. 1. Bekendtgørelsen træder i kraft den 1. maj 2011.
 Stk. 2. § 1, nr. 3-7, finder anvendelse på alle karantæner og arbejdskrav, der er pålagt for selvforskyldt ledighed med virkning fra og med den 1. maj 2011.
