Bekendtgørelse om indberetning af dækningskrav, overdækningskrav og likviditetsbuffer1) I medfør af § 33 f, nr. 3, og 39, stk. 3, i lov om realkreditlån og realkreditobligationer m.v., jf. lovbekendtgørelse nr. 315 af 11. marts 2022, § 152 h, nr. 1-3, og § 373, stk. 4, i lov om finansiel virksomhed, jf. lovbekendtgørelse nr. 406 af 29. marts 2022 og § 5, stk. 3, nr. 7 og § 14, stk. 2, i lov om et skibsfinansieringsinstitut, jf. lovbekendtgørelse nr. 646 af 18. maj 2022, fastsættes:
Anvendelsesområde § 1. Denne bekendtgørelse finder anvendelse på 1) pengeinstitutter, der har tilladelse til at udstede særligt dækkede obligationer, jf. § 16 a, stk. 1, i lov om finansiel virksomhed, 2) realkreditinstitutter, der har tilladelse til at udstede, realkreditobligationer, særligt dækkede obligationer og særligt dækkede realkreditobligationer, jf. § 8, stk. 1, og § 16 a, stk. 1, i lov om finansiel virksomhed, og 3) et skibsfinansieringsinstitut, der har tilladelse til at udstede særligt dækkede obligationer, jf. § 2 c, stk. 1, og skibskreditobligationer, jf. § 2 a i lov om et skibsfinansieringsinstitut.
Indhold § 2. Udstedere af realkreditobligationer, særligt dækkede realkreditobligationer, særligt dækkede obligationer og skibskreditobligationer skal indberette dækningskrav, overdækningskrav og likviditetsbuffer.
 Stk. 2 Instituttet skal indberette ved at bruge indberetningsskemaet i bilag 1.
Stk. 3. Oplysningerne skal indberettes for hver serie med seriereservefond eller grupper af serier med fælles seriereservefond, register eller kapitalcenter.
For realkreditinstitutter og et skibsfinansieringsinstitut betragtes instituttet i øvrigt som en selvstændig serie med seriereservefond henholdsvis et selvstændigt kapitalcenter.
 Stk. 4. Instituttet skal til brug for indberetningen opgøre kravene pr. ultimo kvartalet.
Stk. 5. Indberetningen skal ske senest 20 arbejdsdage efter udløb af henholdsvis 1., 2. og 3. kvartal.
Indberetning af opgørelsen for 4. kvartal skal ske senest 30 arbejdsdage efter årets udløb.
Dækningskrav og overdækningskrav § 3. Instituttet skal opgøre den samlede hovedstol på obligationerne efter det nominelle princip ved opgørelsen af dækningskravet og tilsvarende lån, jf. § 3 i bekendtgørelse om værdiansættelse af pant og lån i fast ejendom og § 6 i bekendtgørelse om værdiansættelse af pant og lån i skibe som stilles til sikkerhed for udstedelse af særligt dækkede obligationer og skibskreditobligationer.
Stk. 2. Hvor instituttet anvender derivater til deres risikoafdækning, og disse medfører en forpligtelse for serien med seriereservefond eller grupperne af serier med fælles seriereservefond, registeret eller kapitalcentret, skal værdien lægges til obligationernes værdi.
Derivater skal måles efter den samme værdiansættelsesmetode, som de tilhørende aktiver og obligationer, hvis risici de afdækker.
 Stk. 3. Realkreditinstitutter kan benytte undtagelsen i § 18 a, stk. 3, § 33 a, stk. 5, og § 33 b, stk. 5, i lov om realkreditlån og realkreditobligationer m.v. hvis betingelserne herfor er opfyldt.
§ 4. Instituttet skal opgøre et dækningskrav opgjort på baggrund af betalingsforpligtigelser for obligationer og betalingskrav på dækkende aktiver.
Betalingskrav og betalingsforpligtelser opgøres til dagsværdi, jf. § 33, stk. 3, i bekendtgørelse om værdiansættelse af pant og lån i fast ejendom og § 11, stk. 6, i bekendtgørelse om værdiansættelse af pant og lån i skibe.
 Stk. 2. Betalingsforpligtigelser for obligationer skal opdeles på betalingsforpligtelser i forhold til de udstedte obligationer, betalingsforpligtelser i henhold til finansielle instrumenter, som anvendes til at afdække risici mellem de dækkende aktiver og udstedte obligationer, samt forventede omkostninger forbundet med vedligeholdelse og forvaltning i forbindelse med afvikling af serien med seriereservefond eller grupperne af serier med fælles seriereservefond, registeret eller kapitalcentret.
 Stk. 3. Aktiverne, der benyttes til at opfylde dækningskrav, skal i indberetningen opdeles efter betalingskrav på lån, betalingskrav fra finansielle instrumenter, som anvendes til at afdække risici mellem de dækkende aktiver og udstedte obligationer, samt betalingskrav fra andre aktiver, der ligger til sikkerhed for obligationerne.
Stk. 4. Betalingskrav på lån, jf. stk. 3, omfatter både afdrag og renter.
Rentemarginal og bidragssats kan medtages i værdiansættelsen af betalingskravet på lån ellers skal det indberettes separat.
 § 5. Instituttet skal opgøre et overdækningskrav for udstedelser af særligt dækkede obligationer og særligt dækkede realkreditobligationer.
 Stk. 2. Instituttets egne udstedte obligationer, som er placeret i den serie med seriereservefond eller grupper af serier med fælles seriereservefond, register eller kapitalcenter, hvor de er udstedt fra, kan modregnes i opgørelsen af kravet.
Likviditetsbuffer § 6. Instituttet skal opgøre likviditetsbuffer.
Stk. 2. Realkreditinstitutter kan benytte undtagelserne i § 21, stk. 3, og stk. 4, i lov om realkreditlån og realkreditobligationer m.v., hvis betingelserne herfor er opfyldt.
Pengeinstitutter kan benytte undtagelsen i § 152g, stk. 13, i lov om finansiel virksomhed.
Overgangsbestemmelser § 7. Instituttet skal indberette for serier eller grupper af serier med seriereservefond, kapitalcentre eller registre hvorfra, der sker udstedelse efter den 8. juli 2022.
 Stk. 2. Hvor der sker udstedelser i eksisterende serie med seriereservefond eller grupper af serier med fælles seriereservefond, registre eller kapitalcentre efter den 8. juli 2022, skal instituttet opgøre kravene på baggrund af hele serien med seriereservefond eller gruppen af serier med fælles seriereservefond, registret eller kapitalcentret.
Straffebestemmelser § 8. Overtrædelse af § 2, § 3, stk. 1, § 4, stk. 1, § 5, stk. 1 og § 6, stk. 1 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Ikrafttræden § 9. Bekendtgørelsen træder i kraft den 8. juli 2022.
Finanstilsynet, den 31. maj 2022 Jesper Berg / Kamilla Karen Hjølund Bilag 1 Indberetningsskema Udfyldelse af indberetningsskema Skemaerne skal indeholde alle oplysninger, der er relevant for den pågældende udstedelse.
Felter, der ikke er relevante, udfyldes med N/A.
Ved Udgående nettopengestrømme, jf. indberetningsskemaet pkt. 3.1. forstås alle udgående betalingsstrømme, der forfalder på en dag, herunder hovedstol og rentebetalinger samt betalinger i henhold til derivatkontrakter omfattet af programmet for dækkede obligationer, fratrukket alle indgående betalingsstrømme, der forfalder på den samme dag for krav, der er relateret til de dækkende aktiver.
De udgående nettopengestrømme akkumuleres over 180 dage.
Indberetningen skal være i samme valuta.
Hvis der er flere valutaer, skal de være omregnet inden summering.
1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv (EU) 2019/2162 af 27. november 2019 om udstedelse af dækkede obligationer og offentligt tilsyn med dækkede obligationer og om ændring af direktiv 2009/65/EF og 2014/59/EU, EU-Tidende 2019, nr.
L 328, side 29.
