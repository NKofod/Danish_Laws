Bekendtgørelse om forpligtelser for speciallæger i øre-næse-halssygdomme i forbindelse med henvisning til høreapparatbehandling I medfør af § 73 b, stk. 2, i sundhedsloven, jf. lovbekendtgørelse nr. 1286 af 2. november 2018, som ændret ved bl.a. lov nr. 507 af 1. maj 2019, fastsættes:
 § 1. Øre-, næse- og halslægen skal i forbindelse med henvisningen til høreapparatbehandling udlevere den nationale informationspjece om høreapparatbehandling til alle patienter med ukompliceret eller ikke svært høretab.
 Stk. 2. Pjecen skal udleveres i forbindelse med, at patienten får resultatet af høreprøven og vejledes om eventuelle behandlingsmuligheder.
 Stk. 3. Øre-, næse- og halslægen skal sikre, at det er den seneste version af den nationale informationspjece, der udleveres til patienten.
 § 2. Bekendtgørelsen træder i kraft den 24. august 2019.
