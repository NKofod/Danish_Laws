Der forelå for M svigtende arbejdsmulighed, såfremt det kunne anses  

 for dokumenteret, at M var ophørt med at arbejde i ægtefællens cafeteria i  

 forbindelse med sæsonlukning.
Ved vurderingen af retten til kontanthjælp  

 skulle der tillige foretages en vurdering af, om beskæftigelsen ved  

 sæsonvirksomheden havde medført en indtægt, der ikke kun skulle anvendes til  

 at dække M's udgifter i denne periode.
 Endvidere henvistes til betingelserne i bistandslovens § 38, stk. 1,  

 nr. 1 og § 6, stk. 1, om ægtefællers pligt til at udnytte deres  

 arbejdsmuligheder og til at forsørge hinanden.
 Sagen blev hjemvist til det sociale udvalg til fornyet behandling og  

 afgørelse efter de nævnte regler.
 REDEGØRELSE FOR SAGEN:
M ophørte med selvstændig virksomhed og søgte dagpenge fra sin  

 arbejdsløshedskasse med virkning fra 1. marts 1986. Inden han modtog  

 meddelelse fra arbejdsløshedskassen om ret til arbejdsløshedsdagpenge  

 begyndte han den 19. marts 1986 at arbejde i sin ægtefælles virksomhed.
Det  

 var et cafeteria i nærheden af en campingplads.
M havde fået tilbudt arbejde  

 i en by ca. 60 km. væk, men havde fundet, at det var for dyrt at køre frem og  

 tilbage. Ægtefællens cafeteria lukkede på grund af sæsonens ophør den 31.  

 august 1986. Efter dette tidspunkt var cafeteriet kun åben i weekends og for  

 mindre selskaber.
Efter sæsonlukningen søgte M på ny dagpenge fra  

 arbejdsløshedskassen, men fik afslag.
Efter afslaget på arbejdsløshedsdagpenge søgte M i november 1986  

 socialforvaltningen om kontanthjælp.
Forvaltningen afslog at yde kontanthjælp  

 med henvisning til, at M måtte betragtes som medhjælpende ægtefælle og til,  

 at ægtefæller har gensidig forsørgelsespligt.
Forvaltningen tilføjede, at der  

 kunne ydes hjælp efter bistandsloven, såfremt M's ægtefælle afhændede den  

 selvstændige virksomhed.
 AFGØRELSEN, DER KLAGES OVER:
Amtsankenævnet stadfæstede afgørelsen fra socialforvaltningen.  

 Amtsankenævnet fandt, at M ikke havde været udsat for en sådan ændring af  

 sine forhold, som omtalt i bistandslovens § 37, stk. 1. Nævnet fandt således,  

 at en sådan ændring i M's forhold ikke kunne anses at være indtrådt ved, at M  

 pr. 31. august 1986 ikke længere arbejdede i ægtefællens selvstændige  

 virksomhed i forbindelse med virksomhedens sæsonbetingede indskrænkede  

 aktivitet.
Nævnet bemærkede, at udgangspunktet for vurderingen af M's  

 situation i relation til bistandsloven måtte være, at M var medhjælpende  

 ægtefælle i ægtefællens selvstændige virksomhed, idet dette var M's seneste  

 beskæftigelse.
 KLAGEN TIL ANKESTYRELSEN:
M anførte, at han vel ikke kunne betragtes som medhjælpende ægtefælle i en  

 forretning, som han var ophørt med at arbejde i.
Forretningen ville være  

 lukket indtil 31. marts 1987.
 LOVGRUNDLAG:
 Bistandslovens § 6, stk. 1, § 37, stk. 1, og § 38, stk. 1, nr. 1.
 ANKESTYRELSENS AFGØRELSE:
 Ankestyrelsen finder, at der har foreligget svigtende arbejdsmulighed, jf.  

 bistandslovens § 37, stk. 1, såfremt det kan anses for dokumenteret, at M er  

 ophørt med at arbejde i sin ægtefælles virksomhed i forbindelse med  

 sæsonlukningen pr. 31. august 1986. Ved vurderingen af om betingelserne for  

 tildeling af kontanthjælp i øvrigt er opfyldt, skal der tillige foretages en  

 vurdering af, om beskæftigelsen ved sæsonvirksomheden har medført en indtægt,  

 der ikke kun skal anvendes til at dække M's udgifter i denne periode.  

 Endvidere er det en betingelse for tildeling af kontanthjælp efter  

 bistandsloven, at såvel den, der søger hjælpen som ægtefællen, i  

 tilstrækkelig grad har udnyttet sine arbejdsmuligheder, idet ægtefæller har  

 pligt til at forsørge hinanden, jf. lovens § 38, stk. 1, nr. 1, og § 6, stk.  

 1.
 Da der ikke i sagen foreligger tilstrækkelige oplysninger til bedømmelse  

 af, om de ovennævnte betingelser er opfyldt, hjemviser Ankestyrelsen sagen  

 til det sociale udvalg til fornyet behandling og afgørelse efter de nævnte  

 regler.
