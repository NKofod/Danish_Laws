Fremsat den 12. oktober 2021 af Ellen Trane Nørby (V), Marlene Ambo-Rasmussen (V), Marie Bjerre (V), Stén Knuth (V), Anni Matthiesen (V) og Kenneth Mikkelsen (V) Forslag til folketingsbeslutning om mulighed for friplads i private pasningstilbud Folketinget pålægger regeringen i folketingsåret 2021-22 at fremsætte lovforslag om mulighed for økonomisk friplads i private pasningstilbud.
Bemærkninger til forslaget Baggrund for forslaget I barnets første 1.000 dage af livet udvikles grundlæggende kognitive, sociale og adfærdsmæssige kompetencer.
Derfor er det afgørende, at alle børn placeres i et pasningstilbud, der passer til dem og deres behov, så de får de bedste forudsætninger for at udvikle sig.
 Det er dog i dag tilfældet, at private pasningstilbud, der i øvrigt følger de krav og retningslinjer, der er på området, ikke er underlagt de samme muligheder som kommunale dagtilbud og private institutioner.
Det skyldes, at der med den nuværende lovgivning ikke er mulighed for at søge om økonomisk friplads.
Derfor forhindrer den nuværende lovgivning fri konkurrence på markedet for børnepasning.
Forslagsstillerne ønsker, at det også bliver muligt at ansøge om friplads i private pasningstilbud, således at der skabes øget konkurrence på pasningstilbudsområdet.
Det vil fremme det frie valg og give forældrene mulighed for at vælge det, der passer bedst til deres barn, og som kan give barnet det bedste afsæt i livet.
Økonomi Forslagsstillerne foreslår at finansiere forslaget inden for rammen af Venstres finanslovsprioriteter for 2022, hvor det foreslås, at der, som det var tilfældet i Venstres finanslovsprioriteter i 2021, afsættes midler til en markant styrkelse af velfærden.
Konklusion På denne baggrund foreslås det at pålægge regeringen at fremsætte lovforslag, som sikrer muligheden for at få økonomisk friplads i private pasningstilbud.
Skriftlig fremsættelse Ellen Trane Nørby (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om mulighed for friplads i private pasningstilbud.
(Beslutningsforslag nr.
B 8) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
