 Herved bekendtgøres lov om gymnasieskoler og  

 studenterkursus, jf. lovbekendtgørelse nr. 510 af 3. oktober 1984, med de  

 ændringer, der følger af § 15 i lov nr. 217 af 23. april 1986 og lov nr. 370  

 af 10. juni 1987.
I.
Opbygning og drift § 1.  En gymnasieskole består af en 3-årig  

 gymnasieafdeling, der tilbyder undervisning efter reglerne i kapitel II, og  

 kan omfatte kursus til højere forberedelseseksamen og studenterkursus.
 Stk. 2.  Et studenterkursus forbereder til  

 studentereksamen efter regler, der fastsætes af undervisningsministeren.  

 Studenterkursus kan drives sammen med kursus til højere forberedelseseksamen.
 Stk. 3.  Gymnasieskoler og studenterkursus kan oprettes  

 og drives af staten, amtskommuner og private, i København og Frederiksberg  

 tillige af kommunen.
 Stk. 4.  Til en offentlig gymnasieskole kan der i  

 særlige tilfælde være knyttet en skoleafdeling, der tilbyder undervisning  

 efter reglerne i kapitel 2 i lov om folkeskolen.
Stk. 5.  Til en privat gymnasieskole kan der være  

 knyttet en skoleafdeling, der tilbyder undervisning efter reglerne i lov om  

 friskoler og private grundskoler m.v.
En sådan skoleafdeling skal omfatte 8.  

 og 9. klassetrin og kan i sammenhæng hermed omfatte andre klassetrin.
II.
Undervisningen i gymnasieafdelingen § 2.  Gymnasieafdelingen giver i tilslutning til  

 grundskolens 9. klassetrin gennem 3 etårige klasser en fortsat almendannende  

 undervisning, som tillige giver det nødvendige grundlag for videregående  

 studier og slutter med en prøve (studentereksamen). Undervisningen gives på  

 to forskellige linjer, den sproglige og den matematiske.
 Stk. 2.  (Ophævet).
 § 3.  (Ophævet).
§ 4.  I gymnasieafdelingen gives der - med forskel  

 efter de forskellige linjer - undervisning i religion, dansk, engelsk, tysk,  

 fransk, spansk, russisk, latin, græsk, oldtidskundskab, historie,  

 samfundsfag, geografi, biologi, fysik, kemi, matematik, idræt, musik,  

 billedkunst, filosofi, dramatik, film- og tv-kundskab, datalogi, teknikfag og  

 erhvervsøkonomi.
Der gives endvidere eleverne uddannelses- og  

 erhvervsorientering.
Undervisningsministeren kan bestemme, at der skal gives  

 undervisning i yderligere fag.
Det enkelte fag er enten fælles for alle  

 elever på den valgte linje (obligatoriske fag) eller tillige eller alene  

 valgfag for den enkelte elev.
Valgfagene kan gives på 2 niveauer, højt niveau  

 og mellemniveau.
Eleverne skal vælge mindst 2 valgfag på højt niveau.  

 Undervisningsministeren kan bestemme, at visse valgfag skal vælges sammen.
 Stk. 2.  Undervisningsministeren fastsætter nærmere  

 regler om undervisningen, herunder om det enkelte fags indhold, omfang og  

 placering på den enkelte linje, om, hvilke fag der er obligatoriske, og  

 hvilke fag der tillige eller alene er valgfag, herunder på hvilket niveau  

 fagene skal tilbydes, samt om mindstekravene med hensyn til antal og  

 sammensætning af valgfag for den enkelte elev.
 Stk. 3.  Til handicappede elever gives der  

 specialundervisning eller anden specialpædagogisk bistand.  

 Undervisningsministeren fastsætter regler herom.
 Stk. 4.  For elever, der midlertidigt på grund af sygdom  

 ikke kan følge skolens almindelige undervisning i længere tid, iværksættes  

 der undervisning efter regler, der fastsættes af undervisningsministeren.
 Stk. 5.  Der tilbydes eleverne individuel uddannelses-  

 og erhvervsvejledning efter regler, der fastsættes af  

 undervisningsministeren.
§ 5.  Elever, der tilhører et trossamfund uden for  

 folkekirken, fritages efter anmodning for at deltage i undervisningen i  

 religion.
Er eleven undergivet forældremyndighed, kan fritagelse kun ske med  

 samtykke fra dennes indehaver.
III.
Prøver og vidnesbyrd § 6.  (Ophævet).
§ 7.  Ved studentereksamen skal eleverne godtgøre, at  

 de har nået den modenhed og kundskabsfylde, der er sat som undervisningens  

 mål.
Prøven er dels skriftlig, dels mundtlig.
Opgaverne til de skriftlige  

 prøver gives af ministeren.
Ved de mundtlige prøver, der er offentlige,  

 eksamineres der af vedkommende lærere, og eksamensspørgsmålene stilles af  

 disse, således at de dog godkendes af censorerne.
Stk. 2.  For elever, der har bestået studentereksamen,  

 udstedes afgangsbevis med angivelse af deres årskarakterer og karaktererne i  

 de enkelte fag ved prøven samt karakterernes gennemsnit.
Skemaer for  

 afgangsbeviser udfærdiges af ministeren.
 § 8.  Studentereksamen giver efter de derom gældende  

 regler ret til indskrivning ved universiteterne og andre højere  

 læreanstalter.
 § 9.  Når elever forlader gymnasieafdelingen uden at  

 have bestået studentereksamen, skal skolen på forlangende meddele dem  

 vidnesbyrd om deres modenhed, kundskaber og forhold i gymnasieafdelingen.
 Stk. 2.  (Ophævet).
IV.
Optagelse i gymnasieafdelingen § 10.  (Ophævet).
§ 11.  Optagelse af elever kan i almindelighed kun  

 finde sted ved begyndelsen af et nyt skoleår.
Dog kan rektor bevilge  

 undtagelser fra denne regel.
 § 12.  (Ophævet).
 § 13.  (Ophævet).
§ 14.  Optagelse i 1. gymnasieklasse er betinget af,  

 at eleven 1. har afsluttet 9. klassetrin i grundskolen, 2. har fulgt undervisningen i tysk på 7.-9. klassetrin  

 i grundskolen eller på kursus, der forbereder til folkeskolens afgangsprøve i  

 faget, eller har modtaget undervisning i fransk i tilsvarende omfang, 3. efter den hidtidige skoles opfattelse forventes at  

 kunne følge undervisningen i gymnasiet på tilfredsstillende måde og fuldføre  

 undervisningen på normal tid, 4. har aflagt den skriftlige del af folkeskolens  

 afgangsprøve i dansk og i regning/matematik med tilfredsstillende resultat og 5. har aflagt den mundtlige del af folkeskolens  

 afgangsprøve i dansk samt for elever, der søger optagelse på sproglig linje i  

 engelsk og i tysk eller tilsvarende prøve i fransk, og for elever, der søger  

 optagelse på matematisk linje, i fysik/kemi.
En elev, der efter de regler,  

 der fastsættes i henhold til stk. 3, kun kan optages efter optagelsesprøve,  

 skal ved de nævnte prøver have opnået et tilfredsstillende resultat, og  

 resultatet indgår i grundlaget for afgørelsen af, om eleven kan optages.
 Stk. 2.  En elev, der har afsluttet 10. klasse i  

 folkeskolen, vil kunne optages i 1. gymnasieklasse, når eleven opfylder de i  

 stk. 1, nr. 2-5, fastsatte betingelser, idet folkeskolens udvidede  

 afgangsprøve dog ved anvendelsen af nr. 4 og 5 kan træde i stedet for  

 folkeskolens afgangsprøve.
 Stk. 3.  Undervisningsministeren fastsætter regler om, i  

 hvilke tilfælde en elev, der ikke opfylder betingelserne i stk. 1 og 2, skal  

 kunne optages i 1. gymnasieklasse, og i hvilke tilfælde optagelse kan ske på  

 betingelse af, at eleven består en optagelsesprøve på den gymnasieskole,  

 hvori optagelse søges.
 Stk. 4.  Elever, der ønsker at blive optaget senere end  

 fra 1. gymnasieklasses begyndelse, må bestå en optagelsesprøve, der godtgør,  

 at de i modenhed og kundskaber står på samme trin som eleverne i den klasse,  

 hvori de ønsker at blive optaget.
 Stk. 5.  Undervisningsministeren kan fastsætte regler om  

 fremgangsmåden ved optagelse i 1. gymnasieklasse af elever, der søger en  

 offentlig gymnasieskole, og om elevernes fordeling mellem skolerne indbyrdes,  

 herunder om eventuel henvisning til private skoler.
V.
Undervisningstiden § 15.  Den ugentlige skoletid må som regel ikke  

 overstige 36 undervisningstimer på 50 minutter eller et dertil svarende antal  

 timer af kortere varighed.
Mellem undervisningstimerne skal der gives fritid.
VI.
Andre bestemmelser § 16.  Ansættelse som adjunkt, lektor eller rektor ved  

 en gymnasieskole eller et studenterkursus er betinget af, at den pågældende  

 inden for gymnasiets fagrække har bestået kandidateksamen eller  

 magisterkonferens ved universiteterne eller universitetscentrene.  

 Undervisningsministeren kan godkende, at ansøgere, der har bestået anden  

 afsluttende eksamen ved de højere uddannelsesinstitutioner, eller som har  

 gennemført anden tilstrækkelig uddannelse, ansættes i de nævnte stillinger.
Stk. 2.  Varig ansættelse som lærer ved en  

 gymnasieafdeling er betinget af, at den pågældende har bestået en prøve i  

 teoretisk og praktisk pædagogik.
Undervisningsministeren kan i særlige  

 tilfælde fravige denne bestemmelse.
 Stk. 3.  Undervisningsministeren fastsætter nærmere  

 bestemmelser om kursus og prøve i teoretisk og praktisk pædagogik.  

 Undervisningsministeren kan fastsætte bestemmelser om adgangsregulering til  

 de nævnte kurser og kan endvidere fastsætte bestemmelser om, at kurserne kun  

 tilbydes lærere, der er ansat ved gymnasier, studenterkursus og kursus til  

 højere forberedelseseksamen.
 Stk. 4.  Alle gymnasieskoler har pligt til efter  

 anvisning fra Undervisningsministeriet at modtage lærerkandidater til  

 gennemgang af kursus i praktisk pædagogik.
 § 16.  a. (Ophævet).
 § 17.  Ret til at afholde studentereksamen samt til at  

 udstede beviser herfor tilkommer rektorerne for de offentlige gymnasieskoler  

 og studenterkursus og kan af undervisningsministeren meddeles rektorerne for  

 de anerkendte private gymnasieskoler og studenterkursus.
 Stk. 2.  For dem, der ønsker at gå op til  

 studentereksamen uden at kunne indstilles som elever ved eksamensberettigede  

 skoler eller kursus, afholdes eksamen ved foranstaltning af  

 undervisningsdirektøren for gymnasieskolerne og højere forberedelseseksamen.
 § 18.  Anerkendelse af private gymnasieskoler og  

 studenterkursus meddeles af undervisningsministeren under følgende  

 betingelser:
 1. Skolens (kursus') rektor og lærere skal have en  

 fyldestgørende uddannelse, jf. § 16.
 2. Skolen (kursus) skal råde over egnede lokaler og  

 det fornødne udstyr.
 3. Skolens (kursus') undervisningsplaner skal være  

 godkendt af undervisningsministeren.
 4. Skolen (kursus) skal opfylde et uddannelsesmæssigt  

 behov i det pågældende område.
 Stk. 2.  Anerkendelsen gives for et bestemt antal år.
 § 19.  Til anerkendte private gymnasieskoler og  

 studenterkursus yder staten tilskud under følgende betingelser:
1. Skolen (kursus) skal som et gennemsnit af de sidste  

 3 finansår, i hvilke den har været i virksomhed, have haft mindst 12 elever  

 pr. klasse. 1. klasser ved kursus skal ved oprettelsen, der sker senest 1.  

 juli, have mindst 18 elever i gennemsnit pr. klasse.
Undervisningsministeren  

 kan i særlige tilfælde fravige denne bestemmelse.
 2. Skolens (kursus') rektor og lærere skal være  

 aflønnet efter de for statens gymnasieskoler (studenterkursus) gældende  

 regler.
 3. Skolens (kursus') rektor og lærere skal være  

 medlemmer af vedkommende pensionskasse eller over for undervisningsministeren  

 godtgøre, at der på anden måde er sikret dem en passende pension.
 4. Skolen (kursus) skal i det omfang, pladsforholdene  

 tillader det, optage elever der henvises af det offentlige skolevæsen som  

 egnede til optagelse.
 Stk. 2.  (Ophævet).
 § 19 a.  Undervisningsministeren kan bemyndige  

 ministeriets direktorater til at udøve de beføjelser, der i denne lov er  

 tillagt ministeren.
 Stk. 2.  Undervisningsministeren kan fastsætte  

 bestemmelser om adgangen til at klage over afgørelser, der er truffet i  

 henhold til bemyndigelse efter stk. 1, herunder om at afgørelser ikke skal  

 kunne indbringes for ministeren.
 § 20.  Undervisningsdirektøren for gymnasieskolerne og  

 højere forberedelseseksamen er undervisningsministerens tilsynsførende med  

 gymnasieskolernes gymnasieafdelinger og med studenterkursus.
 Stk. 2.  Undervisningsministeren kan fastsætte regler om  

 lærerråd og andre samarbejdsorganer ved statens og de anerkendte private  

 gymnasieskoler og studenterkursus.
 § 21.  Undervisningsministeren kan med henblik på  

 iværksættelse af forsøgsarbejde i gymnasieafdelingen og ved studenterkursus  

 godkende sådanne afvigelser fra reglerne i kapitel I til V, som ikke har til  

 følge, at elevernes muligheder for at gøre brug af deres skoleuddannelse som  

 grundlag for videregående studier eller for rettigheder i anden henseende  

 forringes.
 § 22.  Undervisningsministeren fastsætter regler om:
 1. Fordringerne og eksamensopgivelserne til  

 studentereksamen, karaktergivning og censur samt bortfald af prøve i et vist  

 antal fag m.v.
 2. Betingelserne for og fremgangsmåden ved optagelse  

 på studenterkursus.
 3. Betingelserne for at kunne indstilles til  

 studentereksamen.
§ 23.  Nærværende lov gælder ikke for Færøerne og  

 Grønland. ---------- Lov nr. 370 af 10. juni 1987, der ændrer § 2, stk. 1 og 2, § 4, stk. 1 og  

 2, og § 14, stk. 1, nr. 2 og nr. 5, 1. pkt., trådte i kraft den 18. juni 1987  

 og har virkning for de gymnasieklasser, som påbegynder undervisningen i  

 august 1988, og for de studenterkursusklasser, som påbegynder undervisningen  

 i august 1989 med henblik på dimission i 1991.
