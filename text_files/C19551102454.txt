Ved Højesteret dom af 6.4.1955 blev Børge Lund Pedersen frifundet for  

 tiltale for overtrædelse af lov nr. 257 af 27.5.1950 om omnibus- og  

 fragtmandskørsel med motorkøretøjer.
Den pågældende, der i nogle år havde  

 drevet virksomhed som rejsebud i Skanderborg, anskaffede en mindre  

 lastmotorvogn og oprettede kontrakt med ca. 280 af byens borgere og  

 næringsdrivende, hvorved han forpligtede sig til at transportere gods under  

 50 kg. for medkontrahenterne mellem Skanderborg, Stilling og Århus, mens han  

 ikke måtte medtage gods fra andre.
Medkontrahenterne garanterede efter  

 kontrakten den pågældende en månedlig minimumsindtægt, som de hæftede for  

 efter i kontrakten fastsatte fordelingstal.
 De dommere, der stemte for frifindelse, bemærkede, at de fandt at den af  

 tiltalte i henhold til kontrakten drevne kørsel ikke kan anses som  

 fragtmandskørsel efter lovens § 1, stk. 2. De fremhæver i så henseende  

 særlig, at tiltalte efter kontrakten står i ensartet og fast forbindelse med  

 de i kontrakten ommeldte personer, at han ikke må transportere gods for andre  

 end disse personer, og at disse efter kontrakten tager en fælles risiko ved  

 at indestå ham en vis månedlig minimumsindtægt. 2 dommere stemte for at  

 stadfæste landsrettens fældende dom.
Denne dom er i overensstemmelse med den i U 1938.499 anførte  

 højesteretsdom af 29.3.1938 vedrørende et ganske tilsvarende tilfælde.
Den må  

 desuden ses i forbindelse med højesteretsdom af 27.11.1936 (U 1936.442) med  

 flere domme.
Ved højesteretsdom af 19.4.1955 i sagen mod Axel Christian Mauritzen som  

 formand for Allinge-Sandvig turist- og erhvervssammenslutning og en række  

 bornholmske vognmænd, der ikke havde koncession til turistkørsel i henhold  

 til omnibusloven, blev de pågældende dømt for overtrædelse af loven for så  

 vidt angik turistkørsel i form af rundture, der etableredes af  

 sammenslutningens turistbureau (Nordbornholms turistbureau), og hvortil så  

 godt som alle 6-7000 turister, der boede på hoteller eller pensionater på  

 Nordbornholm, havde adgang, og hvori i sommeren 1952 deltog ca. 2000  

 personer.
Derimod blev vognmændene frifundet for så vidt angik kørsel i form  

 af rundture foretaget efter bestilling af hvert enkelt hotel og pensionat,  

 således at der med hver turistvogn alene befordredes gæster fra eet hotel  

 eller pensionat.
Ligeledes blev vognmændene frifundet for så vidt angik  

 kørsel foretaget på bestilling af rejsebureauer, således at der i hver  

 turistvogn alene var deltagere i samme selskabsrejse, der var udgået fra  

 København eller andet sted uden for Bornholm.
De syv dommere, der stemte for domfældelse vedrørende den af Nordbornholms  

 turistbureau etablerede kørsel, bemærkede, at der ved denne kørsel findes at  

 være sket samtidig befordring i betydeligt omfang mod vederlag af flere af  

 hinanden uafhængige personer, hvorfor forholdet findes at omfattes af §§ 1 og  

 3 i loven.
Et mindretal på 2 dommere, der stemte for frifindelse, bemærkede,  

 at da disse ture kun køres, når der er behov for dem og på sammenslutningens  

 initiativ og bestilling, findes disse ture ikke kørt for af hinanden  

 uafhængige personer.
 Samtlige dommere bemærkede for så vidt angik den af hotellerne og  

 pensionaterne samt den af rejsebureauerne etablerede kørsel, der er foretaget  

 efter bestilling afgivet af hotel- og pensionatsværter samt rejsebureauer som  

 et naturligt led i deres ydelser til henholdsvis pensionærer og medlemmer af  

 rejseselskaber, at deltagerne i denne kørsel har udgjort en således afgrænset  

 kreds, at forholdet ikke kan henføres under loven.
 Denne afgørelse skal for så vidt den af Nordbornholms turistbureau  

 etablerede kørsel ses i forbindelse med dels ældre afgørelser vedrørende  

 turistkørsel på Bornholm, se højesteretsdomme af 19.6.1935 (U 1935.744) og  

 19.3.1952 (U 1952.505), samt højesteretsdom af 12.9.1952 (U 1951.905) og (U  

 1952.1014) i en sag vedrørende kørsel for medlemmer af nogle  

 grundejerforeninger i Odsherred.
 For så vidt angår kørslen for rejsebureauerne skal dommen ses i  

 forbindelse med højesteretsdom af 7.10.1937 (U 1937.1026) samt Østre  

 Landsrets utrykte dom af 20.10.1950 i sagen mod Axel Strande, der kort kan  

 gengives således:
Et turistbureau havde arrangeret dels nogle eendagsture og dels fem-dages  

 ture.I priserne var includeret kørsel, forplejning og for fem-dages turene  

 tillige hotelophold.
Turene annonceredes i pressen, og deltagerne skulle  

 indtegne sig forud.
Byretten udtalte i sin dom af 15.5.1950, at den  

 omhandlede kørsel ikke kunne anses for et underordnet led i det samlede  

 arrangement, og at adgangen til indmeldelse til turene har stået åben for en  

 meget vid kreds af personer, der bortset fra det fælles kørselsformål må  

 anses for uafhængige af hinanden.
Retten fandt at tilladelse til rundturene  

 havde været nødvendig efter omnibuslovens § 2, stk. 1. Landsretten  

 stadfæstede dommen.
 Da Højesteret med de to nu afsagte domme har taget stilling til afgørende  

 spørgsmål om forståelse af omnibusloven skal jeg anmode d'herrer om at  

 instruere politiet om ikke at rejse tiltale for overtrædelse af omnibusloven  

 uden forelæggelse for Dem, således at man undgår, at der rejses tiltale i  

 sager, der ikke kan ventes gennemført til fældende dom.
 Jeg forudsætter, at der ikke rejses tiltale i sådanne sager, uden at de  

 har været forelagt ministeriet for offentlige arbejder.
