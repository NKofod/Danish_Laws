Skriftlig fremsættelse (27. april  

 2001) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov forbud mod besøgende i bestemte  

 lokaler.
(Lovforslag nr.
L 234).
Dette lovforslag fremsættes bl.a. på baggrund  

 af, at politiet gennem de senere år har konstateret en væsentlig  

 stigning i antallet af såkaldte hashklubber, navnlig i København  

 og andre større byer.
Hovedformålet med  

 "hashklubberne" er at være ramme for salg og rygning af hash.  

 Politiets oplysninger tyder på, at der flere steder også  

 foregår organiseret narkotikasalg og bl.a. handles med tyvekoster.  

 Politiets oplysninger tyder endvidere på, at der i væsentligt  

 omfang er forbindelse mellem "hashklubberne" og rocker- og  

 gadebandemiljøerne.
Politiets oplysninger peger på, at der  

 jævnligt kommer unge under 18 år i "hashklubberne", og  

 politiet har i flere tilfælde også truffet unge under 15 år  

 i klubberne.
 "Hashklubberne" mv. præges i vidt omfang  

 af stofmisbrug, ulovligt hasardspil og anden kriminalitet, som ofte  

 medfører en generel forråelse af nærmiljøet og  

 utryghed for de beboere og andre, der dagligt færdes i området.  

 Politiet modtager ofte henvendelser fra borgere, der føler sig utrygge  

 på grund af den støjende og voldsprægede adfærd, der  

 præger miljøet i og omkring "hashklubberne".
 De samme problemer findes i vidt omfang i forbindelse med  

 lokaler, der benyttes til andre former for "kundeafhængig"  

 organiseret kriminalitet, navnlig systematisk virksomhed med utilladt  

 hasardspil eller rufferi.
Den generelle utryghed hos de omkringboende viser sig  

 bl.a. på den måde, at de ofte ikke ønsker at stå  

 frem med oplysninger til brug for politiets efterforskning mod de personer,  

 som styrer "hashklubberne" mv.
Dette er medvirkende til, at det i  

 praksis er vanskeligt for politiet at sætte virkelig effektivt ind over  

 for "hashklubber" med det mål at få stoppet deres  

 virksomhed.
Det indebærer også, at det i tilfælde, hvor den  

 strafbare virksomhed foregår i lejede lokaler, ofte kan være  

 vanskeligt at få vidner til at medvirke i en retssag om ophævelse  

 af lejemålet.
Politiet har løbende søgt at bekæmpe  

 "hashklubberne" ved at øge den politimæssige indsats.  

 Politiets intensiverede og koordinerede indsats vil muligvis i et vist omfang  

 kunne forebygge, men ikke løse problemerne med "hashklubber"  

 mv., der præger nærmiljøerne negativt.
Med det  

 nuværende regelsæt er politiets indsats rettet mod enkeltpersoner  

 og ikke mod hashklubvirksomheden som sådan, og politiets oplysninger  

 tyder på, at "hashklubberne" i vidt omfang har  

 "fjernlagre" for de større hashmængder mv., og at  

 hashklubvirksomhed mv. ofte kan indebære store indtjeningsmuligheder,  

 som motiverer til, at de kriminelle aktiviteter fortsætter, selv om  

 nogle enkeltpersoner bliver straffet.
De hidtidige erfaringer har vist, at en  

 øget politimæssig indsats mod de personer, der har tilknytning  

 til "hashklubberne", kræver betydelige ressourcer uden at  

 sikre, at den systematiske strafbare aktivitet i lokalerne ophører.
Regeringen finder, at der ud fra både  

 politimæssige og boligpolitiske hensyn bør lægges  

 betydelig vægt på at sikre, at der kan gribes mere effektivt ind  

 over for den nærmest butikslignende, systematiske kriminalitet, der  

 foregår i "hashklubber" og lignende.
Disse former for  

 strafbar aktivitet skaber erfaringsmæssigt utryghed hos de  

 omkringboende og er egnede til at fremme en generel forråelse og  

 kriminel adfærd i nærmiljøet, også blandt de helt  

 unge.
 På denne baggrund går lovforslaget ud på  

 at indføre en ordning, som mere målrettet sigter mod at få  

 stoppet hashklubvirksomhed og lignende former for systematisk kriminel  

 aktivitet, der er knyttet til bestemte lokaler, når aktiviteten vil  

 have den nævnte negative indflydelse på nærmiljøet.  

 Den foreslåede ordning giver således mulighed for at rette  

 indsatsen direkte mod den ulovlige aktivitet som sådan.
 Lovforslaget har følgende hovedpunkter:
 Det foreslås, at politiet kan meddele forbud mod  

 besøgende i bestemte lokaler, når visse nærmere angivne  

 betingelser er opfyldt.
Der skal for det første være tale om, at en  

 aktivitet, der er knyttet til bestemte lokaler, foregår på en  

 måde, som systematisk indebærer strafbare handlinger.
Den  

 strafbare aktivitet skal fremtræde som et væsentligt formål  

 med benyttelsen af lokalerne.
Den organiserede aktivitet, der foregår i de  

 pågældende lokaler, og som systematisk indebærer strafbare  

 handlinger, skal endvidere være egnet til at skabe ulempe og utryghed  

 hos omkringboende.
Ved vurderingen skal der især lægges  

 vægt på, om den virksomhed, der foregår i lokalerne,  

 fremmer en adfærd, som reelt vil præge det pågældende  

 nærmiljø på en måde, der typisk skaber utryghed hos  

 omkringboende og fremmer en generel forråelse af  

 nærmiljøet.
 Inden der kan nedlægges forbud, skal politiet have  

 givet en advarsel til den, der råder over lokalerne, dvs. ejeren,  

 andelshaveren eller, hvis virksomheden drives i lejede lokaler, lejeren eller  

 eventuelt fremlejetageren.
Et forbud indebærer efter forslaget, at der ikke  

 må modtages eller indfinde sig nogen besøgende i eller i  

 umiddelbar nærhed af de pågældende lokaler.
Det vil  

 således være forbudt at lukke nogen ind, og det vil være  

 forbudt at være der.
I udtrykket "besøgende" ligger  

 den begrænsning, at forbudet ikke omfatter beboere eller den, der  

 råder over lokalerne uden at bo der, og det omfatter heller ikke  

 personer, der alene indfinder sig for at udøve lovlig  

 erhvervsvirksomhed (postbude, vagtlæger, håndværkere mv.).  

 Det foreslås desuden, at forbudet ikke skal omfatte nærmeste  

 pårørende til personer med fast bopæl i lokalerne.
Forbudets anvendelsesområde foreslås endvidere  

 begrænset i de - i praksis formentlig ikke særligt hyppige -  

 tilfælde, hvor betingelserne for at nedlægge forbudet har  

 været opfyldt samtidig med, at lokalerne forud for, at forbudet blev  

 nedlagt, ud over den kriminelle aktivitet også blev benyttet af en  

 forsamling til at mødes i egentligt meningsbefordrende øjemed,  

 navnlig ved at afholde møder for at drøfte f.eks. politiske  

 spørgsmål eller almindelige samfundsanliggender.
I så fald  

 kan denne virksomhed fortsætte, idet forbudet af hensyn til  

 forsamlingsfriheden ikke omfatter tilfælde, hvor de  

 pågældende personer alene møder op for at deltage i den  

 lovlige forsamlingsvirksomhed.
Det foreslås, at et forbud skal gælde i 3  

 måneder, og at det kan forlænges med indtil 3 måneder ad  

 gangen, hvis der fortsat er grundlag herfor.
Et forbud kan tilbagekaldes,  

 inden 3-måneders perioden er udløbet.
Den, der råder over  

 lokalerne, kan således ved at bringe den kriminelle aktivitet til  

 ophør og vise, at der er taget initiativ til i stedet at benytte  

 lokalerne til et andet (lovligt) formål, selv skabe grundlag for at  

 få forbudet ophævet.
Et forbud skal efter forslaget bekendtgøres ved  

 skiltning på stedet og meddelelse i lokalpressen.
Der skal også  

 gives særskilt meddelelse om forbudet til den, der råder over  

 lokalerne.
Hvis den pågældende virksomhed foregår i lejede  

 lokaler, vil politiet desuden underrette udlejeren   og ved fremlejemål  

 tillige lejeren   om forbudet.
Det foreslås, at den, der råder over  

 lokalerne, kan forlange en afgørelse om at nedlægge forbud  

 indbragt for domstolene.
Anmodning herom skal fremsættes inden 4 uger  

 efter, at forbudet er ophørt.
Anmodning om domstolsprøvelse har  

 ikke opsættende virkning, medmindre retten bestemmer andet.
 Uagtsom eller forsætlig overtrædelse af et  

 forbud vil efter forslaget kunne straffes med bøde, og i  

 gentagelsestilfælde kan straffen stige til fængsel i 4  

 måneder.
Lovforslaget skal ses i sammenhæng med by- og  

 boligministerens samtidig fremsatte lovforslag om ændring af  

 lejelovgivningen.
By- og boligministerens forslag indebærer, at det  

 bliver en ophævelsesgrund i lejeforholdet, hvis lejeren eller andre  

 straffes for at have modtaget besøgende i strid med politiets forbud.  

 Det betyder bl.a., at hvis det skulle forekomme, at f.eks. en  

 hashklubvirksomhed fortsætter efter, at politiet har nedlagt et forbud,  

 vil udsættelse af lejeren normalt kunne ske væsentligt hurtigere  

 end i dag, hvor sagerne som regel ikke kan gennemføres ved  

 fogedretten.
Endvidere foreslås det præciseret i  

 lejelovgivningen, at udlejerens generelle pligt til at holde god orden i en  

 udlejningsejendom indebærer, at lejemål om fornødent skal  

 ophæves, når der er mulighed herfor.
I lyset heraf fastslås det udtrykkeligt i  

 nærværende lovforslag, at politiet skal underrette en eventuel  

 udlejer, hvis nogen pålægges straf for at have modtaget personer  

 i strid med forbudet, og det er forudsat, at politiet som led i denne  

 underretning sender udlejeren en udskrift af doms- og retsbog i straffesagen  

 eller af en eventuel bødevedtagelse i sagen.
Underretningen om, at der  

 er pålagt straf, vil således ske med henblik på, at  

 udlejeren kan efterleve sin forpligtelse til at sørge for god orden i  

 ejendommen og i den forbindelse om fornødent ophæve  

 lejemålet, jf. by- og boligministerens lovforslag.
Regeringens stillingtagen til et lovgivningsinitiativ har  

 bl.a. afventet politiets og anklagemyndighedens vurdering af situationen  

 vedrørende "hashklubberne" mv. og af behovet for at styrke  

 indgrebsmulighederne.
Bl.a. på baggrund af disse vurderinger, hvoraf  

 det fremgår, at antallet af "hashklubber" har vist en  

 stigende tendens, og at en øget og betydelig politiindsats ikke har  

 nedbragt antallet eller i nævneværdigt omfang bragt de enkelte  

 "klubbers" virksomhed til ophør, finder regeringen, at et  

 lovforslag bør forelægges Folketinget allerede nu, så vidt  

 muligt med henblik på vedtagelse i denne samling.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
