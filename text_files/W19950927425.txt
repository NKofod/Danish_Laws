Ankestyrelsens principafgørelse O-26-95 om varig lidelse - hjælpemiddel - mavesår - Losec -Dolexene Resume:
 Der kunne ydes hjælp til medicinen Losec til behandling af en lidelse i form af regurgitation (tilbageløb) af mavesyre til spiserøret, da der var tale om en varig lidelse, der ifølge de lægelige oplysninger betingede vedvarende behandling med Losec.
 Det mavesår, som kvinden ind imellem blev behandlet for, kunne ikke anses for en varig lidelse, der betingede vedvarende forbrug af lægeordineret tilskudsberettiget medicin.
 Kassation:
Der er kommet nye regler på området Love:
Lov om social bistand - lovbekendtgørelse nr. 1024 af 13. december 1994 - § 58, stk. 1 Vejledninger:
Socialstyrelsens vejledning nr. 1 af 14. juni 1988 om ydelse af hjælpemidler i henhold til bistandslovens § 58 - NKH - Medicin Sagsfremstilling:
 En 49-årig kvinde havde i mange år haft sår på tolvfingertarmen.
 Kommunen meddelte i august 1992 afslag på ansøgning om hjælp til betaling af kvindens udgifter til Losec under henvisning til, at lidelsen mavesår ikke kunne anses for at have en sværhedsgrad, der kunne sidestilles med de i hjælpemiddelbekendtgørelsen nævnte.
Nævnet tiltrådte kommunens afgørelse.
Nævnet begrundede afgørelsen med, at lidelsen mavesår efter hidtidig praksis ikke henhørte under de indikationer, hvorefter der kunne ydes hjælp til medicin i henhold til bistandslovens § 58, fordi sygdommen, om end varig, havde så vekslende symptomer med lange smertefri intervaller.
Ankestyrelsen indhentede under sagens behandling journaloplysninger.
I forbindelse med klagen fremsendte kvinden endvidere udtalelse fra den behandlende overlæge.
Det fremgik bl.a. heraf, at det drejede sigom et tilfælde af mavesårssygdom, som medførte smerter i maven for årsaget af mavesyresekretionen, også i perioder hvor der ikke var noget synligt mavesår.
Der fandtes derfor en klar -------------------------- |*)     Se tillige SM O-  | |69-93. |-------------------------- lægelig indikation for vedvarende behandling med syresekretionshæmmende medicin i en styrke, som måtte afpasses efter symptomernes sværhedsgrad.
Socialministeriet havde i en tidligere sag, efter høring af Sundheds styrelsen, bl.a. udtalt, at der kan ydes hjælp efter bistandslovens § 58 til præparatet Losec, når de øvrige betingelser for medicintilskud er opfyldt i det konkrete tilfælde.
Det var Socialministeriets opfattelse, at mavesår normalt ikke er en varig lidelse, og at der normalt heller ikke, selvom der kan være tilbagevendende perioder med behov for behandling af mavesår med medicin, vil være tale en sådan vedvarende medicinindtagelse, som er en forudsætning for hjælp efter bistandslovens § 58.
Sagen blev behandlet i principielt møde som supplement til SM meddelelse nr.
O-69-93.
 Afgørelse:
 Ankestyrelsen fandt, at kvinden opfyldte betingelserne for at få hjælp efter bistandslovens § 58 til præparatet Losec.
 Ankestyrelsen lagde ved afgørelsen vægt på, at kvindens lidelse i form af tilbageløb af mavesyre til spiserøret (med fremkomst af en såkaldt Baretts øsophagus) måtte betragtes som en varig lidelse, der ifølge de lægelige oplysninger betingede vedvarende behandling med Losec.
 Ankestyrelsen fandt derimod på baggrund af de lægelige oplysninger ikke, at det mavesår, som kvinden ind imellem blev behandlet for, kunne anses for en varig lidelse, der betingede vedvarende forbrug af lægeordineret tilskudsberettiget medicin.
 Ankestyrelsen ændrede således ankenævnets afgørelse.
