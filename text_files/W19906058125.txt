 Privat klage over en afgørelse foretaget af Teleinspektionen.
 Teleinspektionen havde pålagt en ejer af et fællesantenneanlæg at  

 sikre fordeling af TV 2 uanset manglende kapacitet i anlægget.
 Generaldirektoratet fastholder Teleinspektionens afgørelse.
 GENERALDIREKTORATETS AFGØRELSE:
 Ved brev af 2. marts 1990 har Teleinspektionen fremsendt Deres anke over  

 Teleinspektionens afgørelse vedrørende fordeling af TV 2-programmet i  

 fællesantenneanlægget Østerbrogade 122/Viborggade 2, 2100 København Ø.
 I den forbindelse har generaldirektoratet modtaget brevvekslingen mellem  

 Dem og Teleinspektionen, herunder andelsboligforeningens breve af 30. januar  

 og 19. februar 1990 om sagen og Teleinspektionens brev af 13. februar 1990,  

 hvor det fastholdes, at andelsboligforeningen i henhold til § 3 b i lov om  

 radio- og fjernsynsvirksomhed og § 13 a i bekendtgørelse om  

 fællesantenneanlæg m.v. har pligt til at sørge for, at der snarest  

 installeres modtagemulighed for TV 2 i fællesantenneanlægget.
 I Deres brev af 30. januar 1990 oplyses, at årsagen til den manglende  

 fordeling af TV 2-programmet er, at anlægget ikke har kapacitet hertil, og at  

 TV 2-programmets fordeling forudsætter en total fornyelse af anlægget.  

 Andelsboligforeningen konkluderer, at den ikke er forpligtet til at lade  

 programmet fordele, før et nyt anlæg er etableret, og at foreningen derfor  

 ikke har nogen aktuel forpligtelse.
 Generaldirektoratet skal på baggrund heraf udtale følgende:
Den pligt til at fordele bl.a.
TV 2-programmet, som påhviler ejeren af et  

 fællesantenneanlæg i henhold til § 3 b, stk. 1, i lov om radio- og  

 fjernsynsvirksomhed, gælder uanset anlæggets tekniske udformning og  

 kapacitet.
Er der ikke i anlægget kapacitet til at fordele TV 2-programmet,  

 følger det af lovbestemmelsen, at ejeren er pligtig til at sikre, at den  

 nødvendige kapacitet tilvejebringes.
 Den af Teleinspektionen trufne afgørelse er således efter  

 generaldirektoratets opfattelse i overensstemmelse med bestemmelsen i § 3 b i  

 lov om radio- og fjernsynsvirksomhed.
 Andelsboligforeningen forudsættes derfor snarest muligt at lade TV  

 2-programmet fordele i overensstemmelse med Teleinspektionens brev af 13.  

 februar 1990.
