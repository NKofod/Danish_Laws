Nr BSF 121 Forslag til folketingsbeslutning om kontant udbetaling af opsparede midler  

 i ATP-fonden ved pensionsalderens indtræden eller ved overgang til efterløn  

 m.v.
Fremsat af Dohrmann (FP) Ove Jensen (FP) Pia Kjærsgaard (FP) Poulsgaard  

 (FP) den 30. januar 1987 Folketinget pålægger regeringen at fremsætte lovforslag, hvorefter alle, der har ret til tilægspension efter ATP-loven, får udbetalt deres fulde tilgodehavende, når vedkommende går på pension henholdsvis delpension efter lov om social pension eller lov om delpension, ved invaliditet eller overgang til efterløn.
Afgår medlemmet ved døden, inden tilgodehavende beløb i ATP-fonden er udbetalt, tilstilles det fulde beløb inden fire uger boet efter afdøde.
BEMÆRKNINGER TIL FORSLAGET Fremskridtspartiet mener principielt, at den nugældende ATP-ordning er en narresut for dem, der er tvunget ind i ordningen.
Det ville naturligvis være langt mere sundt og økonomisk givtigt, hvis Folketinget ophævede ATP-loven og lod den enkelte selv bestemme, på hvilken måde vedkommende bedst og mest forsvarligt ville sikre sig tryghed i alderdommen.
Med den sammensætning, Folketinget har, må Fremskridtspartiet imidlertid erkende, at der ikke kan findes et flertal for at få ATP-loven ophævet.
Nærværende forslag til folketingsbeslutning skal derfor ses som en mellemløsning for dog i det mindste at få fjernet de værste urimeligheder.
De latterligt små beløb, der for øjeblikket udbetales modtagerne af ATP, er så minimale, at folk med rette føler sig fuldkommen til grin.
Langt bedre ville det naturligvis være, om medlemmer af ATP-ordningen fik deres tilgodehavender tilstillet den dag, de af en eller anden grund går på pension.
Herved blev det nemmere for den enkelte at indrette sin tilværelse efter de nye forhold, og usikkerheden om, hvor meget - eller rettere hvor lidt - man har til rådighed, ville delvis forsvinde.
Om pensionsmodtageren så vil anvende sine egne penge til f.eks. isolering eller andre forbedringer af boligen, sætte pengene i et pengeinstitut eller noget helt tredje, er Folketinget uvedkommende.
De nugældende regler om, at boet efter afdøde ATP-medlemmer ikke får rådighed over opsparede beløb, må med rette betegnes som konfiskation eller groft røveri, som Folketinget anstændigvis bør ændre.
Forslagsstillerne medvirker i øvrigt gerne til yderligere demokratiseringer af ATP-loven, der forekommer særdeles grov og udemokratisk.
Når Fremskridtspartiet med dette forslag har valgt en blød linie, er grunden alene den at få samlet et nødvendigt folketingsflertal for at få fjernet de værste urimeligheder.
