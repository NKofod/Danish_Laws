Handelsværdi på unoterede  

 aktier - Handelsværdi pr. 19. maj 1993 på unoterede aktier Reference:
 ABL § 19, stk. 3, i lov nr. 421 af 25/6-1993 om ændring af ABL og  

 forskellige andre skattelove.
 LV 1993 S.G.2.4.6.5.
 Ligningsrådet blev anmodet om at besvare følgende:
 SPØRGSMÅL:
1. Kan værdien af aktierne i S A/S pr. den 19. maj 1993  

 ansættes til kurs 800? 2. Hvis spørgsmål 1 besvares benægtende, kan  

 værdien da sættes til en kurs mindre end 800, men større  

 end 100? Sagens omstændigheder er følgende:
Selskabet S A/S er stiftet den 1. januar 1992. Aktiekapitalen på  

 520.000 kr. er fordelt på 7 aktionærer.
Selskabet driver  

 advokatvirksomhed.
 Aktiernes skattekurs kan beregnes således:
Pr. 1. januar 1992 ved stiftelse kurs 100 Pr. 1. januar 1993 kurs 1.018 Selskabet har ved generalforsamling den 4. august 1993 optaget en ny  

 aktionær.
I den forbindelse forhøjedes aktiekapitalen med kr.  

 5.000, som blev tegnet til kurs 800.
Selskabets revisor, har beregnet aktiernes regnskabsmæssige indre  

 værdi til 600 kr.
I denne beregning er der ikke taget hensyn til  

 goodwill.
Der er herudover foretaget en beregning, hvorefter den indre  

 værdi er korrigeret, således at værdi af goodwill er  

 medregnet.
Denne beregning viser en aktiekurs på 800 kr.
 Der foreligger ingen sagkyndig vurdering.
Advokaterne, bortset fra den nyoptagne advokat, ejer aktierne i  

 aktieselskabet via et interessent skab.
Der er oprettet en  

 interessentskabskontrakt.
I kontrakten er bestemt, at en fratrædende  

 interessent er forpligtet til at overdrage sin andel, herunder aktieposten i  

 aktieselskabet, til de øvrige interessenter.
Der er i øvrigt  

 givet detaillerede regler for, hvorledes aktiepostens værdi i den  

 forbindelse skal opgøres.
 1) Hvis den udtrædende interessent har til hensigt at nedsætte  

 sig som advokat indenfor X kreds, og han ikke påtager sig nogen  

 konkurrenceklausul overfor selskabet, værdiansættes aktieposten  

 således:
Der tages hensyn til inventarets værdi efter vurderingspris, ligesom  

 udestående fordringer og igangværende arbejder skal vurderes og  

 fradrag skal ske for uerholdelige fordringer.
Endelig skal der ved udregning  

 af den indre værdi helt bortses fra goodwill og evt. restgæld  

 på de oprindeligt udstedte gældsbreve.
 2) Hvis den udtrædende interessent ikke agter at drive  

 advokatvirksomhed eller tage ansættelse indenfor advokatbranchen i X  

 kreds geografiske område og den udtrædende samtidig påtager  

 sig en konkurrenceklausul, der geografisk omfatter X kreds, og han tillige  

 afstår fra at betjene klienter, der har været firmaets klienter  

 indenfor de seneste 3 år forud for hans udtræden,  

 værdiansættes aktieposten således:
 Værdiansættelse foregår som nævnt under 1, dog  

 således, at der tages hensyn til aktieselskabets forventede goodwill  

 efter nærmere angivne regler.
 3) Såfremt den udtrædende ikke er fyldt 60 år på  

 udtrædelsestidspunktet, og udtrædelsen ikke skyldes død  

 eller uarbejdsdygtighed, nedsættes den beregnede goodwill til det  

 halve.
Kontrakten regulerer i øvrigt en række andre  

 udtrædelsesgrunde.
I alle disse tilfælde skal aktierne  

 værdiansættes efter en af ovenstående 3 modeller.
 Ligningsrådet udtaler:
På baggrund af de særlige bestemmelser om  

 værdiansættelse i interessentskabskontrakten, kan  

 handelsværdien pr. 19. maj 1993 ikke fastsættes som en entydig  

 kurs.
Ligesom kursen for en udtrædende interessent afhænger af de  

 nærmere omstændigheder ved udtrædelsen, vil også  

 kursen pr. 19. maj 1993 afhænge af disse omstændigheder.
Den  

 interessent, der udtræder efter ovenfor omtalte model 1, må  

 fastsætte sin handelsværdi pr. 19. maj 1993 på samme  

 måde og så fremdeles.
Dette medfører følgende  

 kursfastsættelse pr. 19 maj 1993:
 For de aktionærer, der udtræder efter model 1 fastsættes  

 handelsværdien pr. 19. maj 1993 til 600 kr.
 For de aktionærer, der udtræder efter model 2 fastsættes  

 handelsværdien pr. 19. maj 1993 til 800 kr.
 For de aktionærer, der udtræder efter model 3 fastsættes  

 handelsværdien pr. 19. maj 1993 til 700 kr.
 Der er ved værdiansættelsen henset til de foretagne  

 revisorberegninger, der fastsætter aktiernes indre værdi med  

 tillæg af goodwill til 800 kr., mens den indre værdi uden  

 goodwill er 600 kr.
