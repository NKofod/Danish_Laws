Nr BTB 27 Betænkning over Forslag til folketingsbeslutning om stop for indfrielse af  

 en statsgaranti på 547 mio. kr. for en række almennyttige boligselskabers  

 ubebyggede grunde   

 Nr B 27 1991-92, 1. samling Afgivet af Boligudvalget Afgivet: 19911212 Udvalget har behandlet beslutningsforslaget i en række møder og har herunder stillet spørgsmål til boligministeren, som denne har besvaret skriftligt.
 Nogle af udvalgets spørgsmål til boligministeren og dennes besvarelse  

 heraf er optrykt som bilag til betænkningen.
 Herefter indstiller et flertal (udvalget med undtagelse af  

 Fremskridtspartiets medlem) forslaget til forkastelse.
 Et mindretal (Fremskridtspartiets medlem af udvalget) indstiller  

 forslaget til vedtagelse uændret.
 Mindretallet ønsker at udtale følgende:
 Det er fremgået af hele behandlingen af dette forslag, fra 1. behandling  

 gennem udvalgsarbejdet til betænkningsafgivelsen, at Folketingets øvrige  

 partier alene har det mål at få sagen ekspederet hurtigst muligt og med  

 mindst mulig oplysning og indsigt.
 Det bemærkelsesværdige er, at havde det været en sag om alle andre emner  

 til et tilsvarende beløb over en halv milliard kr., var sagen næppe gået så  

 ubemærket gennem Folketinget.
Fremskridtspartiet mener ganske enkelt, at det er en skændsel, at alle  

 partier tilsyneladende er fuldstændig uinteresserede i, at skatteyderne nu  

 kommer til at betale 547 mio. kr. for en politisk fadæse i 1982 og 1983. Man  

 vælger endda at betale pengene så snedigt, at der ikke er tale om en egentlig  

 synlig driftsbevilling.
Derimod tages pengene fra Statens Bygge- og  

 Boligfond.
At det så har den direkte konsekvens, at statens samlede regnskab  

 »bare« bliver forringet med en halv milliard, er der nok ingen der  

 opdager.
Fremskridtspartiet har fremsat dette beslutningsforslag for at få  

 bevillingen standset, således at boligministeren ikke udsteder checken den  

 31. december i år.
Fremskridtspartiet mener, at en sag af denne størrelse  

 ikke bare skal ekspederes, men undersøges grundigt i alle hjørner, således at  

 der kan skabes absolut klarhed om sagsforløb, ansvarsplacering og eventuelle  

 muligheder for reduktion af statens forpligtelser.
I mange andre sager jagter politikere fra Folketingets øvrige partier  

 gerne en million eller mindre for at få presseomtale og opmærksomhed.
De  

 selvsamme politikere er foruroligende tavse i denne sag.
Hvorfor er der ingen  

 opponering mod at brænde den halve milliard af? Hvilke ømme tæer og røde ører  

 hersker der, siden denne sag bare skal presses igennem Folketinget uden en  

 egentlig grundig behandling? Der er under udvalgsbehandlingen stillet 36 spørgsmål i sagen, langt  

 hovedparten er stillet af Fremskridtspartiet.
Ministeriet har været særdeles  

 sparsom med svar, hvorfor? Er det mon, fordi man blot ønsker at få sagen  

 hurtigst muligt gennem Folketinget og derfor mest opfatter  

 Fremskridtspartiets spørgsmål og indvendinger som irriterende småsten på den  

 brede politiske landevej, hvorpå dette projekt gerne skal køre? Fremskridtspartiet er langtfra tilfreds med de svar, udvalget har fået.  

 Imidlertid har et flertal i udvalget valgt, at der skal afgives betænkning  

 den 12. december 1991 kl. 19.00. Det er slut med at stille spørgsmål, og  

 sagen skal videre.
Fremskridtspartiet mener, at Boligministeriet gennem de seneste 10 år har  

 været alt for passivt i sit forsøg på at få reduceret statens forpligtelse,  

 men hvorfor nedbringe garantien, når 3,7 mio. skatteydere bare kan betale? Også boligselskaberne har haft en behagelig sovepude i form af aktstykket  

 fra 1983, og den har de blundet på i over 9 år, før der foretages symbolske  

 tiltag for at holde alibiet i orden.
Denne sag viser, hvor dødsensfarligt det  

 er, at staten giver garantier og kautioner.
 Garantier og kautioner giver ansvarsforflygtigelse og manglende økonomisk  

 bevidsthed.
 Men det er dyre lærepenge, at det skal koste over en halv milliard kroner.
 Om 10 år eller måske før vil der desværre nok kunne dukke endnu større  

 skandaler frem, efterhånden som de mange statsejede aktieselskaber går  

 konkurs og dermed bringer de mange statsgarantier til indfrielse.
Baadsgaard (S) fmd.
Pia Gjellerup (S) Lissa Mathiasen (S) Jørn  

 Pedersen (S) Grete Schødts (S) Else Marie Mortensen (S) Holger K.
Nielsen  

 (SF) Pelle Voigt (SF) Svend Aage Jensen (CD) Pernille Sams (KF) Fischer (KF)  

 John Vinther (KF) Mejdahl (V) Bodil Thrane (V) Kirsten Jacobsen (FP)  

 nfmd.
Jørgen Estrup (RV) Lysholm Christensen (KRF) Bilag Nogle af udvalgets spørgsmål til boligministeren og dennes besvarelse  

 heraf Spørgsmål 2:
Hvorledes er sagen blevet fulgt op af de skiftende ministre? De forskellige tiltag bedes opgjort for hver minister.
 Svar:
I aktstykke 182 er det anført, at Boligministeriet har til hensigt at  

 nedsætte en såkaldt statusgruppe for hvert enkelt boligselskab, der har  

 arealer under garantiordningen, med henblik på at undersøge mulighederne for  

 de enkelte arealers anvendelse og eventuelle afhændelse.
Det fremgår  

 endvidere af aktstykket, at statusgruppen mindst een gang årligt vil drøfte  

 de indkomne oplysninger vedrørende ejendomsmarkedet i det pågældende område,  

 bebyggelsesmuligheder etc.
På baggrund heraf har der efter meddelelsen af de endelige garantitilsagn  

 i december 1983, første gang i marts 1984, været afholdt 8 statusgruppemøder  

 med de involverede parter, nemlig banken, boligselskaberne og  

 Boligselskabernes Landsbyggefond.
Det sidste statusgruppemøde blev afholdt i  

 november 1990. I 1991 har der i forbindelse med overvejelserne omkring  

 forlængelse af garantiordningen været afholdt en række møder med de  

 implicerede parter, hvor såvel bebyggelses- som salgsmuligheder har indtaget  

 en central rolle.
Det har på disse møder først og fremmest været bebyggelsesmulighederne for  

 almennyttigt byggeri, der har været drøftet.
Jeg skal herom henvise til  

 besvarelsen af spørgsmål 3.
I takt med, at det har stået klart, at andre af arealerne ikke kunne  

 forventes bebygget inden garantiens udløb, har Bygge- og Boligstyrelsen på  

 disse møder spurgt Handelsbanken, nu Den Danske Bank, og boligselskaberne, om  

 man havde kendskab til mulige købere.
Det har været styrelsens opfattelse, at  

 hvis der overhovedet var potentielle købere, der ville give en rimelig pris,  

 ville disse være kendt af parterne.
 Jeg kan endvidere oplyse, at i det omfang der har foreligget konkrete  

 ansøgninger om salg, er disse - uanset til hvilket formål jorden skulle  

 anvendes - blevet imødekommet af Bygge- og Boligstyrelsen og  

 Finansministeriet.
For Torstorps og Kalundborggrundens vedkommende har DAB løbende rettet  

 henvendelse til potentielle køberemner med henblik på at søge arealerne  

 afhændet.
Der er således afhændet betydelige arealer til forskellige  

 entreprenørfirmaer med henblik på opførelse af private andelsboliger.  

 Ligeledes er der afhændet arealer til kommunale formål.
For de øvrige usolgte grunde har KAB sidste år ladet udarbejde  

 salgsprospekter hos en ejendomsmægler med henblik på salg.
Forsøg på at  

 afhænde yderligere arealer med henblik på opførelse af private andelsboliger  

 er strandet på grund af manglende efterspørgsel.
 Det har således under alle boligministre siden tiltrædelsen af aktstykke  

 182 løbende været vurderet, om arealerne kunne afhændes med henblik på  

 bebyggelse af almennyttigt byggeri eller til andre formål.
 Spørgsmål 5:
 Det ønskes oplyst, hvem der var Boligministeriets grundpriskonsulent, og i  

 hvilke andre situationer grundpriskonsulenten har været anvendt.
Findes der fortsat en stilling som grundpriskonsulent? Svar:
Frem til den 1. august 1983 fungerede nu afdøde H.
Birch-Jensen ansat i  

 Statsskattedirektoratet som Boligministeriets grundpriskonsulent, hvorefter  

 opgaven blev overtaget af Mogens Nielsen, som er ansat ved Told- og  

 Skatteregion 2, der varetager Told- og Skattestyrelsens praktiske  

 vurderingsopgaver.
Mogens Nielsen fungerer stadig som ministeriets  

 grundpriskonsulent.
 Ud over at bistå Boligministeriet i sagen vedrørende de statsgaranterede  

 arealer har grundpriskonsulenten løbende været inddraget i Bygge- og  

 Boligstyrelsens sagsbehandling af støttet boligbyggeri, idet  

 grundpriskonsulentens udtalelse indhentes i alle sager, hvor der er tale om  

 kommunalt salg af ejendomme/grunde til bygherrer af støttet boligbyggeri.
 Med decentraliseringen til kommunerne af støttesagsbehandlingen for  

 støttet boligbyggeri efter boligbyggeriloven pr. 1. januar 1992 ophører  

 ordningen.
Ligeledes har grundpriskonsulenten frem til foråret 1990 været inddraget  

 ved salg mellem almennyttige afdelinger.
Ved lov om ændring af lov om  

 boligbyggeri m.fl., som vedtoges den 17. april 1990, blev kompetencen til  

 godkendelse i sådanne sager overdraget til kommunerne.
Endelig har Boligministeriets grundpriskonsulent på tilsvarende måde været  

 inddraget i fastsættelse af ejendomspriser i forbindelse med overtagelse af  

 ejendomme til sanering samt opgørelse af sanerede ejendommes værdi efter  

 saneringens gennemførelse.
Denne bistand er stort set ophørt efter den 1.  

 januar 1990, hvor kompetencen til at afslutte saneringsplaner efter  

 saneringsloven blev uddelegeret til kommunerne.
Det bemærkes, at salg af ejendomme til ældreboligbyggeri ikke har været  

 omfattet af ordningen.
Al sagsbehandling vedrørende ældreboligbyggeri har fra  

 ældreboliglovens ikrafttræden den 1. juli 1987 været overladt til de enkelte  

 kommunalbestyrelser.
 Spørgsmål 9:
Der ønskes redegjort for, hvorvidt de berørte lejere ville have været  

 sikret, ved at man havde udbetalt 135 mio. kr. dengang.
Hvad havde  

 nutidsværdien været af de 135 mio. kr.? Svar:
I et brev af 22. april 1982 til Folketingets boligudvalg oplyste daværende  

 boligminister Erling Olsen, at KAB's lejere i tilfælde af moderselskabets  

 konkurs måtte lade i alt ca. 135 mio. kr. indgå i konkursboet.
Af et med  

 brevet vedlagt notat af samme dato udarbejdet af KAB's økonomiafdeling  

 vedrørende KAB's forvaltning af almennyttige boligselskabers ledige midler  

 fremgår det, at beløbet vedrører udlån, som KAB pr. 31. marts 1982 havde ydet  

 til almennyttige afdelinger.
Såfremt staten havde udbetalt 135 mio. kr. i 1982, måtte beløbet  

 lånefinansieres ved yderligere udstedelse af statspapirer.
Nutidsværdien af  

 de 135 mio. kr., dvs. lånets hovedstol med tillæg af rentes rente frem til i  

 dag, ville udgøre et beløb i størrelsesordenen 410 mio. kr., hvis  

 finansieringen var sket på basis af den årlige, gennemsnitlige effektive  

 statsobligationsrente, dvs. et variabelt forrentet lån med en årlig  

 rentetilpasning.
Var finansieringen derimod sket med et fastforrentet,  

 stående lån i 1982-renteniveauet, ville beløbet have været godt 800 mio. kr.
 Spørgsmål 14:
Vil Boligselskabernes Landsbyggefond kunne pålægges betaling af en større  

 del af garantiforpligtelsen end de godt 25 mio. kr.? Svar:
Det fremgår af aktstykkerne fra 1982 og 1983, at Boligselskabernes  

 Landsbyggefond ikke kan pålægges at betale mere end 30 mio. kr. i alt.
Dette  

 beløb blev fastlagt på baggrund af en aftale mellem Boligministeriet og  

 Boligselskabernes Landsbyggefond.
 Landsbyggefonden har i forbindelse med de hidtidige garantiudløsninger  

 godtgjort staten 5.225.094 kr. og vil derfor alene kunne afkræves 24.774.906  

 kr. i forbindelse med udløsning af de resterende garantiforpligtelser.
 Spørgsmål 18:
Hvorfor ønsker regeringen at afhænde de 10 byggegrunde inden for de næste  

 3 år? Er der ikke udsigt til bedre pris, såfremt man venter? Svar:
Da staten skal afholde ventetidsomkostninger på grundene i form af skatter  

 og afgifter i den periode, hvor grundene ligger hen, ønskes grundene afhændet  

 inden for et kortere tidsrum.
Samtidig ønskes grundene solgt under hensyn til  

 opnåelse af en forsvarlig salgssum.
En øjeblikkelig afhændelse af grundene  

 kunne bevirke, at staten opnår et lavt salgsprovenu.
Med henblik på at  

 reducere statens ventetidsomkostninger samt undgå, at statens provenu ved  

 salg af grundene bliver for lavt, søges grundene afhændet inden for en  

 tidshorisont på 3 år.
 Staten ønsker naturligvis ikke at ligge inde med grundene længere end  

 højst nødvendigt, og grundene vil derfor blive tilstræbt afhændet inden for  

 de næste 3 år og snarest muligt, såfremt staten kan opnå en fordelagtig  

 salgspris.
 Spørgsmål 21:
Hvad vil konsekvensen være, såfremt staten ikke betaler de 547 mio. kr.  

 den 31. december 1991? Svar:
Det må påregnes, at boligselskaberne eller de, til hvem fordringerne er  

 transporteret, i så fald vil anlægge sag mod staten v/Boligministeriet med  

 henblik på at opnå dom for statens forpligtelse til at betale beløbet.
Det er  

 utvivlsomt, at staten vil blive dømt til at betale.
 Spørgsmål 30: Ad svaret på spørgsmål 9 (bilag 6).
Ville udbetaling af 135 mio. kr. dengang have sikret lejerne fuldt ud? Svar:
Med henvisning til det i besvarelsen af spørgsmål 9 omtalte brev af 22.  

 april 1982 må det antages, at en udbetaling af 135 mio. kr. dengang antagelig  

 havde sikret lejerne fuldt ud.
Der erindres om, at en sådan udbetaling med  

 rentes rente i dag ville svare til en statsudgift på mellem 400 og 800 mio.  

 kr., jf. mit svar på spørgsmål 9.
 Spørgsmål 31: Ad svaret på spørgsmål 18 (bilag 6).
 Det fremgår, at de såkaldte ventetidsomkostninger af skatter og afgifter  

 vil kræve, at staten afhænder grundene inden for 3 år.
Hvorledes kan den offentlige sektor få udgifter herved, skatter og  

 afgifter er jo en offentlig indtægt? Svar:
Det er korrekt, at statens udgifter til ventetidsomkostninger i form af  

 skatter og afgifter modsvares af offentlige indtægter.
I dette tilfælde  

 indtægter i de kommuner, hvori grundene er beliggende.
Så længe staten ligger  

 inde med grundene, vil der således være tale om betaling mellem offentlige  

 myndigheder.
Så snart grundene afhændes, vil de statslige udgifter til  

 ventetidsomkostninger imidlertid overgå til den ny ejer, som typisk vil være  

 fra den private sektor, således at de offentlige indtægter opretholdes, mens  

 de offentlige udgifter bortfalder.
Der vil derfor være tale om et samlet  

 »indtægtstab« for det offentlige i perioden, indtil grundene er  

 afhændet.
 Spørgsmål 32: Ad svaret på spørgsmål 18 (bilag 6).
Hvad regner ministeren med at en fordelagtig salgspris vil være, og  

 hvordan efterprøves fordelagtigheden? Svar:
 Det fremgår af aktstykke nr. 46, at handelsværdien af de grunde, hvor  

 staten indtræder som panthaver, med nogen usikkerhed skønnes til 20-25 mio.  

 kr. ud fra samme vurderingsmæssige kriterier som anført for Torstorparealet.  

 Vurderingen er nærmere uddybet i besvarelsen af spørgsmål 7.
 Når der foreligger et købstilbud, vil dette blive vurderet af  

 grundpriskonsulenten, og i det omfang han finder, det svarer til værdien i  

 handel og vandel, vil ansøgning om godkendelse blive forelagt  

 Finansministeriet, ligesom salget skal godkendes af Boligministeriet (Bygge-  

 og Boligstyrelsen).
