Medlemskab, dimittend, tilbagevirkende kraft, optaget online som lønmodtager, hjemmesidevejledning A F G Ø R E L S E Ankenævnet finder, at De skal stilles som om, De er optaget i a-kassen med rettigheder som dimittend.
 Ankenævnet ændrer således Arbejdsdirektoratets afgørelse af den 19. maj 2008.
B E G R U N D E L S E Ankenævnet har lagt til grund, at  De afsluttede Deres uddannelse den 16. januar 2007,  a-kassen den 26. januar 2007 modtog Deres online ansøgning om optagelse i a-kassen,  det af ansøgningen fremgik, at De siden den 22. januar 2007 havde været ansat som lønmodtager,  a-kassen ved brev af 20. februar 2007 meddelte, at De var optaget i a-kassen med forsikringsstatus som lønmodtager,  De med a-kassens brev blev vejledt om, at for at få dagpenge var det bl.a. en betingelse, at De efter indmeldelsen havde haft arbejde uden offentlig støtte i mindst 52 uger (1924 timer som fuldtidsforsikret),  De i mail af 15. februar 2008 oplyste til a-kassen, at De fejlagtigt i ansøgningen om optagelse valgte at blive optaget som lønmodtager og ikke som nyuddannet, og  a-kassen ikke har noteret sig, at De i forbindelse med ansøgning om optagelse har rettet henvendelse til a-kassen med henblik på vejledning om optagelse i a-kassen som nyuddannet.
 Arbejdsdirektoratet traf den 19. maj 2008 afgørelse om, at De ikke kan optages som dimittend med tilbagevirkende kraft.
 Efter reglerne kan personer, der har gennemført en uddannelse af mindst 18 måneders varighed blive optaget i a-kassen, når kassen har modtaget en skriftlig ansøgning om optagelse senest 2 uger efter, at uddannelsen er gennemført.
 A-kassens hjemmeside giver mulighed for vejledning om, hvorledes der skal forholdes i forskellige situationer, herunder vejledes om optagelse i a-kassen, ligesom a-kassen tilbyder muligheden, der består i online-tilmelding.
 Ankenævnet finder ikke, at a-kassens hjemmesidevejledning for så vidt angår optagelse er fyldestgørende.
 Ankenævnet har i denne forbindelse lagt vægt på, at der ikke gives tilstrækkelig vejledning til personer, der er nyuddannet, men samtidig på indmeldelsestidspunktet er lønmodtager, idet den pågældende efter endt uddannelse har fået arbejde som lønmodtager.
 I ovennævnte situation kan med rette vælges såvel kategorien nyuddannet som kategorien lønmodtager.
 Efter ankenævnets opfattelse burde den i øvrigt fyldige vejledning om f.eks. medlemskab/indmeldelse have indeholdt enten en henvisning til i denne situation at rette henvendelse til a-kassen for nærmere vejledning om konsekvenserne af at vælge den ene og den anden kategori, eller også burde hjemmesiden have indeholdt en vejledning herom.
 De afsluttede Deres uddannelse den 16. januar 2007, og a-kassen modtog Deres online ansøgning om optagelse i a-kassen den 26. januar 2007.
 De søgte online om optagelse i a-kassen mindre end 2 uger efter, at De havde afsluttet Deres uddannelse.
De har i Deres klage anført, at der var tale om en fejl, da De valgte optagelse som lønmodtager og ikke som nyuddannet.
De henviser i denne forbindelse til, at fejlen skyldes mangelfuld vejledning på a-kassens hjemmeside.
De søgte netop om optagelse inden for 2 ugers fristen for afslutningen af Deres uddannelse, fordi De ønskede optagelse som nyuddannet.
 Ankenævnet finder på ovennævnte baggrund ikke, at De skal bære risikoen for, at De valgte kategorien lønmodtager i stedet for nyuddannet.
 De skal således stilles, som om De var behørigt vejledt om konsekvenserne, og som om De som en følge heraf havde valgt optagelse som nyuddannet.
R E G L E R Ankenævnet henviser til  § 41, stk. 1, nr. 3 b, og stk. 8 i lov om arbejdsløshedsforsikring m.v., jf. lovbekendtgørelse nr. 874 af 11. september 2005, og  § 2, stk. 1 i Arbejdsdirektoratets bekendtgørelse nr. 1469 af 21. december 2005 om optagelse som lønmodtager m.fl., selvstændig erhvervsdrivende og nyuddannet i en a-kasse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
 Kopi til:
Arbejdsdirektoratet, Stormgade 10, Postboks 1103, 1009 København K, K J.nr.I Arbejdsløshedskassen Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
Kapitel 8 Medlemskab af anerkendte arbejdsløshedskasser § 41. Ret til optagelse som medlem har personer, 3) som enten b) har gennemført en erhvervsmæssig uddannelse af mindst 18 måneders varighed eller en erhvervsuddannelse i henhold til lov om erhvervsgrunduddannelse, når kassen modtager skriftlig begæring om optagelse senest 2 uger efter uddannelsens afslutning.
 Stk. 8. Direktøren for Arbejdsdirektoratet kan efter forhandling med Beskæftigelsesrådet fastsætte nærmere regler for anvendelsen af stk. 1, 4 og 5, herunder for afgrænsningen mellem lønarbejde og selvstændig erhvervsudøvelse.
 Arbejdsdirektoratets bekendtgørelse nr. 1469 af 21. december 2005 om optagelse som lønmodtager m. fl., selvstændig erhvervsdrivende og nyuddannet i en a-kasse:
Optagelse på baggrund af uddannelse § 2. Personer, der har gennemført en uddannelse af mindst 18 måneders eller 3 halvårlige semestres varighed kan bliv optaget, hvis a-kassen har modtaget en ansøgning om optagelse senest 2 uger efter, at uddannelsen er gennemført, jf. stk. 3.
