Bekendtgørelse om tilskud til udarbejdelse af EPDer for byggevarer I medfør af tekstanmærkning nr. 103 ad 13.88.02.20. til § 13 på finansloven for finansåret 2022 fastsættes:
Kapitel 1 Anvendelsesområde og definitioner § 1. Bekendtgørelsen fastsætter rammerne for tildeling af tilskud til fremme af bæredygtigt byggeri ved udarbejdelse af EPDer for byggevarer og skal sikre, at den afsatte tilskudsramme anvendes efter hensigten.
Bolig- og Planstyrelsen kan yde tilskuddet til brancheorganisationer og producenter inden for en økonomisk ramme på 15 mio. kr.
 Stk. 2. Midlerne er omfattet af Kommissionens Forordning (EU) nr. 1407/2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte.
 § 2. I denne bekendtgørelse forstås ved:
 1) Branche-EPD: En EPD, som repræsenterer et gennemsnit for en bestemt produkttype af byggevarer produceret af en brancheorganisations medlemmer.
 2) Brancheorganisation: Medlemsbaseret interesseorganisation, registreret under ét CVR-nummer, for producenter.
 3) Byggevare: En byggevare som defineret i Europa-Parlamentets og Rådets (EU) nr. 305/2011 af 9. marts 2011 om fastlæggelse af harmoniserede betingelser for markedsføring af byggevarer og om ophævelse af Rådets direktiv 89/106/EØF.
 4) Livscyklusvurdering: Vurdering og evaluering af alle input og output samt potentielle miljøpåvirkninger for et produkt.
 5) EPD (Environmental Product Declaration, på dansk miljøvaredeklaration): En deklaration om en byggevares miljøpåvirkning, som udarbejdes på baggrund af en livscyklusvurdering.
 6) Producent: En virksomhed, som producerer byggevarer.
 7) EPD: En EPD udformet for en specifik byggevare eller et produktsortiment af sammenlignelige byggevarer fra samme producent.
 8) Programoperatør: En virksomhed, som publicerer EPDer.
 9) Verifikator: En virksomhed, som udfører uafhængig tredjepartsverifikation af EPDer.
Kapitel 2 Tilskudsberettigede aktiviteter § 3. Inden for det i § 1 anførte beløb kan Bolig- og Planstyrelsen yde tilskud til brancheorganisationers og producenters udgifter til udarbejdelse af nye EPDer for byggevarer, som skal indgå i bygninger, i form af:
 1) Branche-EPD.
 2) Produktspecifik EPD.
Stk. 2. Det er en betingelse for at opnå tilskud, at EPDen, jf. stk. 1, 1) først påbegyndes, efter at Bolig- og Planstyrelsen har givet påbegyndelsestilsagn, jf. § 9, stk. 2, 2) udføres for et produkt, som markedsføres i Danmark, 3) udføres i henhold til DS/EN 15804+A2 inklusiv tillægsblad over resultaterne efter DS/EN 15804+A1, 4) tredjepartsverificeres iht.
ISO 14025 af en uafhængig verifikator, som er godkendt af en programoperatør, der er medlem af den fælleseuropæiske sammenslutning ECO Platform, 5) udgives af en programoperatør, der er medlem af ECO Platform, og efter udgivelse gøres frit tilgængelig på programoperatørens hjemmeside, og 6) udgives på enten dansk eller engelsk.
 Stk. 3. Udgifter til følgende aktiviteter er tilskudsberettigede:
 1) Udarbejdelse af livscyklusvurdering af byggevarens miljøpåvirkning.
 2) Verifikators verifikation af den udarbejdede EPD.
 3) Programoperatørs administration af EPDen det første år.
 4) For produktspecifikke EPDer indgår endvidere udgifter til producentens dataindsamling med et fast beløb på 10.000 kr.
 Stk. 4. Der ydes ikke tilskud til følgende:
 1) Opdatering af en allerede eksisterende EPD.
 2) Udvikling af EPD-generatorer.
 3) Udvikling af projektspecifik EPD gennem en EPD-generator.
Kapitel 3 Tilskuddets maksimale størrelse § 4. Tilskudsbeløbet til udarbejdelse af branche-EPDer udgør 50 pct. af de tilskudsberettigede udgifter, jf. § 3, stk. 3, dog højst 350.000 kr. pr. brancheorganisation.
Stk. 2. Tilskudsbeløbet til udarbejdelse af produktspecifikke EPDer udgør 50 pct. af de tilskudsberettigede udgifter, jf. § 3, stk. 3, dog indgår udgiften på 10.000 kr. fuldt ud, og højst 150.000 kr. pr. produktspecifik EPD.
Der kan maksimalt ydes tilskud til 2 produktspecifikke EPDer pr. producent.
 Stk. 3. Uanset stk. 1 og stk. 2, kan de tilskudsberettigede udgifter højst udgøres af de forventede udgifter, som ansøger dokumenterer for styrelsen i medfør af § 9, stk. 1.
 Kapitel 4.
Ansøgning om tilskud § 5. Ansøgning om tilskud til udarbejdelse af:
 1) Branche-EPD, jf. § 3, stk. 1, nr. 1, skal indsendes til Bolig- og Planstyrelsen af den brancheorganisation, som repræsenterer producenterne af den produkttype, som skal deklareres.
 2) Produktspecifik EPD, jf. § 3, stk. 1, nr. 2, skal indsendes til Bolig- og Planstyrelsen af producenten af den byggevare, som skal deklareres.
Stk. 2. Ansøgning skal indgives elektronisk via et skema, som Bolig- og Planstyrelsen udarbejder og gør tilgængeligt på virk.dk.
Bolig- og Planstyrelsen behandler på anmodning af en producent, som ikke er registreret i CVR, en ansøgning indgivet på anden vis.
 § 6. Ansøgning om tilskud skal være Bolig- og Planstyrelsen i hænde senest fredag den 30. september 2022.
 Stk. 2. Bolig- og Planstyrelsen kan fastsætte en ny frist for ansøgning om tilskud, såfremt der ikke er indkommet ansøgninger inden for fristen, jf. stk. 1, som muliggør fuld udnyttelse af tilskudsrammen, jf. § 1, stk. 1.
Kapitel 5 Tilsagn om tilskud § 7. Retten til tilskud er afhængig af den rækkefølge, hvori ansøgningerne modtages af Bolig- og Planstyrelsen, idet først modtagne ansøgninger har prioritet over senere modtagne.
 Stk. 2. Til branche-EPDer kan som udgangspunkt samlet ydes tilskud inden for en beløbsramme på i alt 7.500.000 kr., jf. dog § 10, stk. 2.
 Stk. 3. Til produktspecifikke EPDer kan som udgangspunkt samlet ydes tilskud inden for en beløbsramme på i alt 7.500.000 kr., jf. dog § 10, stk. 2.
§ 8. Bolig- og Planstyrelsen beregner løbende, på baggrund af ansøgningerne og de højeste tilskudsbeløb, som fremgår af § 4, om den enkelte ansøger af tilskud til henholdsvis branche-EPDer og produktspecifikke EPDer, inden for den tilsvarende beløbsramme i § 7, stk. 2 eller stk. 3, vil kunne tildeles tilskud.
I bekræftende fald meddeler Bolig- og Planstyrelsen ansøgeren et tilsagn om, at ansøgningen kan forventes imødekommet.
 Stk. 2. Hvis Bolig- og Planstyrelsen modtager en ansøgning, som ifølge beregningen nævnt i stk. 1, ikke kan forventes imødekommet med det højeste tilskudsbeløb, meddeler Bolig- og Planstyrelsen til den pågældende, at denne optages på venteliste.
 § 9. Ansøger skal senest 90 dage efter, at Bolig- og Planstyrelsen har meddelt tilsagn, indsende et budget over forventede udgifter til den eller de planlagte EPDer, samt kopi af tilbud, der måtte være indhentet til udarbejdelse af livscyklusvurdering, og fra verifikatorer og programoperatører, som dokumentation for de forventede udgifter.
 Stk. 2. På baggrund af ansøgers dokumentation for forventede udgifter meddeler Bolig- og Planstyrelsen et påbegyndelsestilsagn med tilføjelse af, at de tilskudsberettigede udgifter højest udgør de forventede udgifter som nævnt i § 4, stk. 3.
 Stk. 3. Såfremt materiale som nævnt i stk. 1, ikke er indsendt til Bolig- og Planstyrelsen inden udløb af fristen, jf. stk. 1, bortfalder retten til tilskud ifølge ansøgningen.
 § 10. Bolig- og Planstyrelsen revurderer løbende, om ansøgere på venteliste vil kunne tildeles tilskud ifølge reglerne i § 8, stk. 1, herunder på baggrund af styrelsens afgivne påbegyndelsestilsagn, jf. § 9, stk. 2, og på baggrund af overførsel af midler, jf. § 10, stk. 2.
 Stk. 2. Såfremt der efter ansøgningsfristens udløb, jf. § 6, stk. 1, er midler til rådighed inden for en af de beløbsrammer, som er fastsat i § 7, stk. 2 og stk. 3, og der ikke er ansøgere på venteliste til beløbsrammen, overføres midlerne til den anden beløbsramme.
 Stk. 3. Styrelsen ophører med at give nye tilsagn, når forholdene, ifølge bekendtgørelsens øvrige bestemmelser, ikke tilsiger dette senest den 31. december 2022.
 Stk. 4. Styrelsen kan ifølge samme fremgangsmåde som beskrevet under stk. 3, give tilsagn for et mindre beløb, såfremt der fortsat er midler til rådighed på en beløbsramme, hvor der er venteliste, således at tilskudsrammen så vidt muligt udnyttes.
 § 11. Tilskud er betinget af, at tilskuddet ydes i overensstemmelse med de minimis-forordningen, herunder i forhold til eventuel anden tildelt de minimis-støtte, jf. stk. 2.
 Stk. 2. Tilskud er betinget af, at ansøgeren, over de seneste tre regnskabsår, samlet set ikke modtager mere end, hvad der svarer til 200.000 EUR i de minimis-støtte.
 Stk. 3. Ved beregningen af modtaget de minimis-støtte, jf. stk. 2, indgår bl.a. forbindelser i overensstemmelse med definitionen af virksomheder i artikel 2, stk. 2 i de minimis-forordningen.
Kapitel 6 Udbetaling af tilskud § 12. Ansøger indsender senest 1 år efter datoen for Bolig- og Planstyrelsens påbegyndelsestilsagn, jf. § 9, stk. 2, anmodning om udbetaling af tilskuddet til Bolig- og Planstyrelsen, via e-mail til epd-pulje@bpst.dk.
 Stk. 2. I anmodningen om udbetaling af tilskud, jf. stk. 1, skal vedlægges:
 1) Regnskab for de afholdte omkostninger, inklusive faktura eller anden dokumentation for de afholdte udgifter.
 2) Henvisning til den hjemmeside, hvor programoperatøren har gjort EPDen tilgængelig.
Stk. 3. Bolig- og Planstyrelsen kan forlænge fristen for anmodning om udbetaling af tilskud, jf. stk. 1, hvis særlige forhold taler for det.
Styrelsen kan ved afgørelsen lægge vægt på, om udarbejdelsen af EPDen er igangsat og vil blive færdiggjort inden for rimelig tid.
 Stk. 4. Retten til tilskud bortfalder, såfremt ansøgeren ikke senest 1 år efter datoen for Bolig- og Planstyrelsens påbegyndelsestilsagn, jf. § 9, stk. 2, har indsendt anmodning om udbetaling, eller søgt dispensation fra 1-årsfristen for udarbejdelse af EPDen.
Kapitel 7 Oplysningsforpligtelse § 13. Enhver, der ansøger om tilskud efter denne bekendtgørelse, er forpligtet til efter anmodning fra Bolig- og Planstyrelsen at afgive enhver oplysning, der har betydning for retten til tilskud.
 Stk. 2. Ansøger skal gøre Bolig- og Planstyrelsen opmærksom på ændrede forhold, der kan være af betydning for retten til tilskud.
Kapitel 8 Bortfald af tilskud og tilbagebetaling af tilskud § 14. Bolig- og Planstyrelsen kan beslutte, at retten til tilskud bortfalder i følgende tilfælde:
 1) Hvis betingelserne for retten til tilskud eller udbetaling af tilskud ikke er opfyldt.
 2) Hvis tilskudsmodtager har givet vildledende eller urigtige oplysninger eller fortiet oplysninger af betydning for ansøgningen om eller udbetaling af tilskud.
 3) Hvis tilskuddet er ydet i strid med Europa-Kommissionens de minimis-forordning.
 Stk. 2. Hvis tilskuddet er udbetalt, kan Bolig- og Planstyrelsen kræve tilskuddet helt eller delvist tilbagebetalt i henhold til de i stk. 1, opregnede tilfælde.
Kapitel 9 Klage § 15. Bolig- og Planstyrelsens afgørelser efter denne bekendtgørelse kan ikke indbringes for anden administrativ myndighed.
Kapitel 10 Ikrafttrædelse § 16. Bekendtgørelsen træder i kraft den 1. januar 2022.
