Arbejdsmiljøklagenævnet fastholdt påbud om at sikre passende temperatur i produktionshaller (arbejdssteder indretning - faste og skiftende) Resume Arbejdsmiljøklagenævnet vurderede, at arbejdet i produktionshallerne [navne udeladt] på arbejdsstedet [adresse udeladt] ikke foregik sundhedsmæssigt fuldt forsvarligt, idet temperaturen ikke var tilpasset den menneskelige organisme.
Det fremgår af sagens oplysninger, at der i den ene hal [navn udeladt] var ca. 100 beskæftigede.
Hallen var 17260 m2. Ud over støbning var der træ-, alu-, montageafdeling i hallen ligesom der foregik opsamling/forsendelse.
 Afgørelsen blev truffet af et flertal på ni ud af nævnets 11 stemmeberettigede medlemmer.
 Afgørelsen er skrevet til [adressat udeladt], men sendt til DI, som repræsenterer [adressat udeladt].
Afgørelse I har klaget over Arbejdstilsynets afgørelser af den 12. januar 2022 om at sikre en passende temperatur i produktionshallerne [navne udeladt].
 Arbejdsmiljøklagenævnet har nu afgjort sagerne på møde den 30. august 2022.
 Resultatet er:
  Arbejdsmiljøklagenævnet fastholder Arbejdstilsynets afgørelse af 12. januar 2022 med påbud til jer om at sikre passende temperatur i produktionshallen [navn udeladt].
  Arbejdsmiljøklagenævnet fastholder Arbejdstilsynets afgørelse af 12. januar 2022 med påbud til jer om at sikre passende temperatur i [navn udeladt].
 I skal efterkomme påbuddene senest den 6. marts 2023.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelserne Sådan vurderer vi sagerne Arbejdsmiljøklagenævnet vurderer, at arbejdet i produktionshallerne [navne udeladt] på arbejdsstedet [adresse udeladt] ikke foregik sundhedsmæssigt fuldt forsvarligt, idet temperaturen ikke var tilpasset den menneskelige organisme.
Hvad er afgørende for resultatet Det fremgår af sagens oplysninger, at der i hallen [navn udeladt] er ca. 100 beskæftigede.
Hallen er 17260 m2. Ud over støbning er der træ-, alu-, montageafdeling samt foregår opsamling/forsendelse i hallen.
I [navn udeladt] bliver der arbejdet med støbning.
Der er ca. 5 beskæftigede på de 2350 m2.
 Arbejdstilsynet har modtaget virksomhedens temperaturmålinger, hvor der i september 2020 er registreret 36 målinger over 25 grader i produktionshallen [navn udeladt] og 34 målinger over 25 grader i produktionshallen [navn udeladt].
 Det følger af At-vejledningen Temperatur i arbejdsrum på faste arbejdssteder, at temperaturen i et arbejdsrum ikke må overstige 25 grader uanset om arbejdsrummet kan betegnes som støberi, kontor eller noget andet.
 Nævnet finder, at der ikke er grundlag for at betvivle de temperaturer, virksomheden selv har målt.
 Nævnet bemærker, at målingerne i produktionshallen [navn udeladt] (rum O 31) gennem hele året viser, at der oftest er en temperatur mellem 25 og 29 grader, men temperaturer på 30-32 grader forekommer også flere gange.
Om reglerne Det følger af arbejdsmiljøloven, at arbejdsstedet skal indrettes således, at det sikkerheds- og sundhedsmæssigt er fuldt forsvarligt.
Det følger af reglerne om faste arbejdssteders indretning, at temperaturen i arbejdsrummene skal være tilpasset den menneskelige organisme under hensyn til de anvendte arbejdsmetoder og den fysiske belastning, som de ansatte udsættes for.
Temperaturforholdene i arbejdsrummet skal være uden generende temperaturforskelle.
 Det fremgår af Arbejdstilsynets vejledning om temperaturer i arbejdsrum på faste arbejdssteder, at generelt bør temperaturen under normale klima- og arbejdsforhold holdes på 20-22 °C ved stillesiddende arbejde og må ikke overstige 25 °C.
Kan denne temperatur ikke holdes, selv ved normale udetemperaturer, bør det undersøges, hvad årsagen hertil kan være.
Det kan f.eks. skyldes belysning, varmeafgivende maskiner eller solindfald.
 Der skal i disse tilfælde træffes passende foranstaltninger, så temperaturen nedbringes.
Bemærkninger til klagen Arbejdstilsynet har i udtalelse af 22. marts 2022 og efterfølgende breve svaret på [partsrepræsentant udeladt] klagepunkter.
 Nævnet henviser til begrundelsen for afgørelsen og Arbejdstilsynets høringssvar.
 Nævnet bemærker, at det fremgår af Arbejdstilsynets vejledning om temperatur i arbejdsrum på faste arbejdssteder, at temperaturen under normale klima- og arbejdsforhold generelt bør holdes på 20-22 °C ved stillesiddende arbejde og må ikke overstige 25 °C.
Ved arbejde, der er mere fysisk end stillesiddende kontorarbejde, bør temperaturen være lavere.
Kan denne temperatur ikke holdes, selv ved normale udetemperaturer, bør det undersøges, hvad årsagen hertil kan være.
Det kan f.eks. skyldes belysning, varmeafgivende maskiner eller solindfald.
Der skal i disse tilfælde træffes passende foranstaltninger, så temperaturen nedbringes.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et flertal på ni ud af nævnets 11 stemmeberettigede medlemmer.
Et mindretal på to af nævnets medlemmer finder, at afgørelsen lider af en række mangler, herunder utilstrækkelig sagsoplysning.
Afgørelsen er hverken baseret på autoriserede målinger, en helhedsvurdering af de faktiske arbejdsforhold eller gældende normer og retningslinjer for arbejde i støberier og andre arbejdsfunktioner i varme eller kolde temperaturer.
Afgørelsen bør derfor ophæves.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet, samt efterfølgende breve fra DI af 3. maj og 7. juni 2022 og svar fra Arbejdstilsynet af 24. maj og 16. juni 2022.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i arbejdsmiljøloven.
Om arbejdsstedets indretning  § 42, stk. 1, og § 43, stk. 1, nr. 1, i arbejdsmiljøloven.
Om temperaturforhold  § 31, stk. 1, i bekendtgørelse om faste arbejdssteders indretning.
  Punkt 2 i Arbejdstilsynets vejledning om temperatur i arbejdsrum på faste arbejdssteder.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
Arbejdstilsynet, j.nr. 20220008194/5 [Adressat udeladt] att. : Arbejdsmiljørepræsentanten/De ansatte Lovuddrag Bekendtgørelse nr. 2062 af 16. november 2021 af lov om arbejdsmiljø med senere ændringer Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om 1) arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, 2) Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 96 af 13. februar 2001 om faste arbejdssteders indretning som ændret ved bekendtgørelse nr. 721 af 22. juni 2006, bekendtgørelse nr. 1709 af 15. december 2010 og bekendtgørelse nr. 1247 af 13. oktober 2016 Kapitel 7 Temperaturforhold m.v.
§ 31. I arbejdstiden skal temperaturen i arbejdsrummene være tilpasset den menneskelige organisme under hensyn til de anvendte arbejdsmetoder og den fysiske belastning, som de ansatte udsættes for.
Temperaturforholdene i arbejdsrummet skal være uden generende temperaturforskelle.
 § 32.
Stk. 2. Hvis produktionen medfører kraftig varmestråling, skal der træffes egnede foranstaltninger, som f.eks. afskærmning eller indkapsling af den pågældende arbejdsproces, til beskyttelse af de ansatte.
Hvis dette ikke er muligt, skal der træffes andre foranstaltninger til beskyttelse af de ansatte mod varmestråling.
At-vejledning nr.
A. 1.12 af 1. marts 2005 om Temperatur i arbejdsrum på faste arbejdssteder 2. Højeste temperaturer Generelt bør temperaturen under normale klima- og arbejdsforhold holdes på 20-22 °C ved stillesiddende arbejde og må ikke overstige 25 °C.
 Kan denne temperatur ikke holdes, selv ved normale udetemperaturer, bør det undersøges, hvad årsagen hertil kan være.
 Det kan f.eks. skyldes belysning, varmeafgivende maskiner eller solindfald.
 Der skal i disse tilfælde træffes passende foranstaltninger, så temperaturen nedbringes.
