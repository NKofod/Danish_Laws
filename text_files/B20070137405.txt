Kapitel 1   Anvendelse og definitioner Kapitel 2   Rammerne for udbuddet Kapitel 3   Tilladelsen Kapitel 4   Sanktioner m.v.
Bekendtgørelse om udbud af administrationen af internetdomænet .dk I medfør af § 4, stk. 2, i lov nr. 598 af 24. juni 2005 om internetdomæner, der særligt tildeles Danmark, samt delegationsbrev af 12. oktober 2007 fra ministeren for videnskab, teknologi og udvikling til IT- og Telestyrelsens direktør, fastsættes:
Kapitel 1 Anvendelse og definitioner § 1. Denne bekendtgørelse fastsætter rammerne for IT- og Telestyrelsens afholdelse af udbud og udstedelse af en tilladelse til administration af internetdomænet .dk.
 § 2. Ved administrator forstås den forening, som får udstedt tilladelsen til administration af internetdomænet .dk.
Stk. 2. Ved tilbudsgiver forstås 1) den forening, som et tilbud angiver skal være administrator af internetdomænet .dk, eller 2) den eller de repræsentanter, der afgiver tilbud på vegne af en endnu ikke etableret forening, indtil foreningen er etableret.
Kapitel 2 Rammerne for udbuddet § 3. IT- og Telestyrelsen forestår udbuddet af administrationen af internetdomænet .dk og udarbejder udbudsmateriale.
Udbudsmaterialet skal indeholde de nærmere regler for udbuddets gennemførelse, herunder tidsplan, krav vedrørende tilbudsafgivelse og indhold m.v. samt regler for udpegningsprocedurer, herunder evalueringskriterier og procedurer for udstedelse af tilladelse m.v.
 Stk. 2. IT- og Telestyrelsen fastsætter minimumskrav i udbudsmaterialet.
 Stk. 3. IT- og Telestyrelsen opkræver hos den udpegede vinder af udbuddet et beløb svarende til de omkostninger, der er forbundet med IT- og Telestyrelsens forberedelse og gennemførelse af udbuddet, dog maksimalt kr. 5.500.000. De nærmere regler herom er fastsat i udbudsmaterialet, jf. stk. 1.
 § 4. Tilbudsgiver må ikke indgå aftaler m.v. med organisationer fra det danske internetsamfund, der direkte eller indirekte har til formål eller til følge at begrænse disses støtte til alene at omfatte tilbudsgiver eller en begrænset del af tilbudsgiverne.
Kapitel 3 Tilladelsen § 5. Udpegningsperioden for varetagelse af administrationen af internetdomænet .dk er 6 år fra overtagelsestidspunktet, jf. § 7, stk. 3, jf. dog nedenfor stk. 2 og 3.
 Stk. 2. IT- og Telestyrelsen kan med et varsel på minimum 1 år forlænge udpegningsperioden, jf. stk. 1, på uændrede tilladelsesvilkår i op til 2 år.
Stk. 3. IT- og Telestyrelsen kan med et varsel på minimum 1 år før udløbet af den forlængede udpegningsperiode, jf. stk. 2, forlænge udpegningsperioden på uændrede tilladelsesvilkår i op til yderligere 2 år.
Udpegningsperioden kan herefter ikke forlænges yderligere.
 § 6. Ved udløb af udpegningsperioden, jf. § 5, er administrator forpligtet til fortsat at varetage administrationen af internetdomænet .dk, indtil en ny administrator eller IT- og Telestyrelsen har overtaget administrationen.
 Stk. 2. IT- og Telestyrelsen skal sikre, at perioden efter stk. 1 bliver så kort som mulig.
 § 7. IT- og Telestyrelsen fastsætter i udbudsmaterialet de nærmere betingelser for overtagelse af administrationen og tidsplanen herfor, herunder dato for gennemførelse af overtagelsen.
 Stk. 2. IT- og Telestyrelsen kan i tilfælde af forsinkelser i udbudsprocessen eller overtagelsesprocessen fastsætte ændringer af tidsplanen samt dato for gennemførelse af overtagelsen.
Stk. 3. Administrator overtager administrationen af internetdomænet .dk og indtræder dermed i rettigheder og forpligtelser som administrator af internetdomænet .dk, når de i udbudsmaterialet fastsatte betingelser er opfyldt.
IT- og Telestyrelsen udsteder et tillæg til tilladelsen herom.
 Stk. 4. Tilladelsen kan ikke overdrages.
Kapitel 4 Sanktioner m.v.
 § 8. IT- og Telestyrelsen kan pålægge tilbudsgiver en konventionalbod på op til kr. 200.000, hvis tilbudsgiver overtræder forbuddet i § 4.
 Stk. 2. IT- og Telestyrelsen kan pålægge administrator en konventionalbod på op til kr. 200.000, hvis styrelsen efter udstedelse af tilladelsen konstaterer, at administrator eller en tilbudsgiver, der har afgivet tilbud på vegne af administrator, jf. § 2, stk. 2, nr. 2, har overtrådt forbuddet i § 4.
 Stk. 3. Hvis den danske stats tab ved en tilbudsgivers henholdsvis administrators overtrædelse af forbuddet i § 4 overstiger en pålagt konventionalbod, kan staten tillige kræve erstatning efter dansk rets almindelige regler.
 Stk. 4. IT- og Telestyrelsen kan udelukke tilbudsgivers videre deltagelse i udbudsprocessen, hvis IT- og Telestyrelsen konstaterer, at tilbudsgiver overtræder forbuddet i § 4.
 Stk. 5. IT- og Telestyrelsen kan tilbagekalde tilladelsen, hvis IT- og Telestyrelsen efter udstedelsen af tilladelsen konstaterer, at administrator eller en tilbudsgiver, der har afgivet tilbud på vegne af administrator, jf. § 2, stk. 2, nr. 2, har overtrådt forbuddet i § 4.
 § 9. IT- og Telestyrelsen kan tilbagekalde tilladelsen, hvis administrators overtagelse af administrationen forsinkes med 3 måneder i forhold til den i udbudsmaterialet fastsatte dato for gennemførelse af overtagelsen, jf. § 7, stk. 1, eller hvis testforløbet i forhold til den fastsatte tidsplan, jf. § 7, stk. 1, forsinkes i et omfang, der indebærer, at testforløbet ikke kan gennemføres, således at administrator kan overtage administrationen senest 3 måneder efter den fastsatte dato for gennemførelse af overtagelsen.
 Stk. 2. Forsinkelsen på 3 måneder, som nævnt i stk. 1, beregnes fra den i udbudsmaterialet fastsatte dato for gennemførelse af overtagelsen, jf. § 7, stk. 1, uanset om IT- og Telestyrelsen har ændret tidsplanen i medfør af § 7, stk. 2, medmindre IT- og Telestyrelsen ved meddelelse til administrator om ændring af tidsplanen har meddelt, at den ændrede tidsplan vil blive lagt til grund ved beregning af forsinkelsen.
 § 10. Ved tilbagekaldelse efter § 8, stk. 5, eller § 9, stk. 1, træffer IT- og Telestyrelsen afgørelse, om administratoropgaven skal tilfalde en anden administrator i overensstemmelse med udbudsmaterialet, eller om der skal afholdes et nyt udbud.
 Stk. 2. Tilbagekaldelse af tilladelsen medfører ikke, at det indbetalte beløb, jf. § 3, stk. 3, tilbagebetales.
 § 11. Enhver tvist mellem staten, herunder IT- og Telestyrelsen, og en tilbudsgiver eller administrator vedrørende denne bekendtgørelse eller udbudsmaterialet afgøres efter dansk ret og er undergivet de danske domstoles jurisdiktion.
 Stk. 2. Hvis en tilbudsgiver eller administrator ikke har værneting i Danmark, har tilbudsgiveren eller administratoren værneting ved Københavns Byret.
Ikrafttræden § 12. Bekendtgørelsen træder i kraft dagen efter offentliggørelse i Lovtidende.
