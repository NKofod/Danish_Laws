Momslovens § 42, stk. 2   begrænset  

 fradrag for moms af hotel- og restaurationsudgifter Told- og Skattestyrelsen er blevet spurgt om omfanget af  

 fradragsretten for moms af udgifter til hotel- og restaurationsydelser, der  

 er afholdt i forbindelse med en virksomheds markering af en  

 firmafødselsdag/-jubilæum.
 Der var således rejst spørgsmål om,  

 hvorvidt betingelsen i momslovens § 42, stk. 2, hvorefter udgifterne skal  

 være af strengt erhvervsmæssig karakter, kan anses for at  

 være opfyldt, når der i arrangementet har deltaget ledsagere  

 (ægtefælle/samlever og hjemmeboende børn u/18 år)  

 til nuværende og tidligere (pensionerede) ansatte i virksomheden.
 Styrelsen har udtalt, at deltagelse af ledsagere i et  

 arrangement ikke udelukker fradragsret efter bestemmelsen i momslovens § 42,  

 stk. 2.
 Momslovens § 42, stk. 2, fastsætter, at  

 virksomhederne, uanset bestemmelsen i § 42, stk. 1, nr. 5 og 6, kan fradrage  

 25% af moms af hotel- og restaurationsydelser, i det omfang udgifterne hertil  

 er af strengt erhvervsmæssig karakter.
 Af bemærkningerne til lovforslaget (L 258)  

 fremgår det, at udgifter af delvis privat karakter ikke berettiger til  

 fradrag, ligesom udgifter, der ikke står i et rimeligt forhold til det  

 erhvervsmæssige formål, kun kan fradrages på grundlag af et  

 reduceret beløb, svarende til sædvanlige hotel- og  

 restaurationsudgifter under hensyn til det gældende prisniveau.
 Betingelserne er i overensstemmelse med 6. momsdirektiv,  

 jf. artikel 17, stk. 6, hvorefter udgifter, der ikke er af strengt  

 erhvervsmæssig karakter, som f.eks. udgifter til luksusforbrug,  

 underholdning eller repræsentation, ikke giver adgang til momsfradrag,  

 idet bemærkes, at som udgifter til repræsentation anses i den  

 forbindelse ikke udgifter til restaurationsbesøg.
 Det er styrelsens opfattelse, at det må lægges  

 til grund, at udgifter til hotel- og restaurationsydelser, der afholdes af en  

 erhvervsvirksomhed, som udgangspunkt må anses at være af strengt  

 erhvervsmæssig karakter.
 Det er således i den forbindelse i mindre grad  

 væsentligt, i hvilken anledning udgiften afholdes, herunder hvem  

 udgiften retter sig imod, blot der ikke er tale om, at udgiften er af privat  

 karakter og ikke vedrører luksusforbrug.
 Der henvises til Momsnævnets afgørelse TfS  

 1998, 462, hvorefter den begrænsede fradragsret også omfatter en  

 virksomheds restaurationsudgifter, der er afholdt i forbindelse med  

 personalefester, herunder jubilæums- og julefrokoster.
Endvidere er henset til, at det skattemæssigt er  

 anerkendt, at udgifter til ledsageres deltagelse ved personalearrangementer  

 kan fradrages fuldt ud som en personaleudgift, jf.
TfS 1999, 783.
 Hvis det på baggrund af en konkret vurdering i det  

 enkelte tilfælde må lægges til grund, at deltagelse i det  

 pågældende arrangement af f.eks. slægtninge, private venner  

 og andre, hvis deltagelse ikke kan anses at være erhvervsmæssigt  

 begrundet, men derimod vedrører private formål, vil der ikke  

 være fradragsret for moms af indkøbte restaurationsydelser  

 vedrørende arrangementet.
Vedrører således blot en del af udgiften til  

 arrangementet private formål, vil fradragsretten bortfalde i sin  

 helhed.
Der kan herefter ikke ske fordeling af udgifter til  

 restaurationsydelser i en erhvervsmæssig del og en privat del.
