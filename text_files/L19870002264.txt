 Ved en noteveksling af 18. november og 22. december 1954 blev den i London  

 den 27. marts 1950 undertegnede overenskomst mellem Danmark og Det Forenede  

 Kongerige Storbritannien og Nordirland til undgåelse af dobbeltbeskatning  

 udvidet til bl.a. at omfatte Nigeria, jf. udenrigsministeriets bekendtgørelse  

 nr. 25 af 13. juni 1955.
 Den nævnte overenskomst blev af Nigeria opsagt den 28. juni 1978 med  

 virkning fra den 1. april 1979 jf. udenrigsministeriets bekendtgørelse nr.  

 102 af 24. november 1978.
 Som meddelt i udenrigsministeriets bekendtgørelse nr. 112 af 5. oktober  

 1979 blev der den 18. juni 1979 i København imidlertid indgået en aftale  

 mellem Danmark og Nigeria om, at overenskomsten forlænges fra 1. april 1979  

 og indtil videre.
 Ved note af 29. juli 1986 har Nigeria efterfølgende meddelt, at det er det  

 nuværende styres opfattelse, at overenskomsten for så vidt angår Nigeria blev  

 opsagt i 1978. Opsigelsen har virkning fra 1. april 1979. Nigeria anerkender  

 således ikke, at overenskomsten ved den ovenfor anførte aftale fortsat skulle  

 forblive ikraft indtil videre.
 Skattedepartementet har herefter anset overenskomsten for bortfaldet med  

 virkning fra 1. januar 1980 for Danmarks vedkommende.
 Ministeriet for skatter og afgifter, den  

 30. marts 1987.
