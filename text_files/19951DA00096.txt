Nr BTB 96 Betænkning over Forslag til folketingsbeslutning om gennemførelse af  

 nærhedsprincippet   

 Nr B 96 1995-96, 1. samling Afgivet af Europaudvalget Afgivet: 19960502 Udvalget har behandlet beslutningsforslaget i nogle møder og har herunder stillet spørgsmål til udenrigsministeren, som denne har besvaret skriftligt.
 Herefter indstiller et flertal (Socialdemokratiets, Det Radikale  

 Venstres, Centrum-Demokraternes, Venstres og Det Konservative Folkepartis  

 medlemmer af udvalget) beslutningsforslaget til forkastelse .
 Et mindretal (Socialistisk Folkepartis, Enhedslistens og Dansk  

 Folkepartis medlemmer af udvalget) indstiller beslutningsforslaget til  

vedtagelse uændret .
 Et mindretal inden for mindretallet (Socialistisk Folkepartis medlem af  

 udvalget) finder, at Enhedslistens forslag ligger helt i forlængelse af den  

 aftale, som mindretallet indgik med de øvrige parter bag det nationale  

 kompromis og Edinburgh-Afgørelsen.
 For mindretallet er det vigtigt at gøre EU til et folkeligt projekt, og  

 hvis det skal lykkes, er det absolut nødvendigt, at subsidiaritetsprincippet  

 fortolkes som et nærhedsprincip, og at Kommissionen i tråd hermed afholder  

 sig fra detaljeret lovgivning.
Mindretallet vil dog gøre opmærksom på, at der kan ligge den fare i  

 forslaget, at miljøinitiativer afvises netop med henvisning til  

 nærhedsprincippet.
En sådan rigid fortolkning af nærhedsprincippet er  

 mindretallet imod.
Men i grundtrækkene er mindretallet og Enhedslisten enige.  

 Derfor støtter mindretallet forslaget.
 Et andet mindretal inden for mindretallet (Dansk Folkepartis medlem af  

 udvalget) kan helhjertet støtte beslutningsforslaget, som opfordrer  

 regeringen til at kræve nærhedsprincippet gennemført som lovet den danske  

 befolkning.
 Mindretallet stiller sig i øvrigt uforstående over for den træghed, som  

 flertallet i Folketinget har over for at gennemføre blot de løfter, som det  

 samme flertal har givet i forbindelse med de to folkeafstemninger om  

 Maastricht-Traktaten.
Ved talrige lejligheder og i helt utvetydige vendinger blev den danske  

 befolkning lovet, at EU fremover kun skulle tage initiativer, såfremt man  

 ikke nationalt kunne løse det aktuelle problem.
Det blev formuleret så  

 skråsikkert, at der i det såkaldte nationale kompromis står, at »EF skal  

 ikke bevæge sig ind på områder, der bedre eller lige så godt varetages af de  

 enkelte lande«.
Derfor er det helt uforståeligt, at EU fortsat tager initiativer på  

 områder, som de nationale parlamenter sagtens selv kan håndtere.
Og derfor er  

 det endvidere helt nødvendigt, at Folketinget kræver, at regeringen helt  

 anderledes håndfast vil kæmpe for, at nærhedsprincippet gennemføres, således  

 at hovedreglen er, at de nationale parlamenter lovgiver, og undtagelsen er,  

 at EU overtager beføjelserne.
Ove Fich (S) fmd.
Jens Risgaard Knudsen ( S) Torben Lund (S) Jacob  

 Buksti (S) Klaus Hækkerup (S) Steen Gade (SF) Elisabeth Arnold (RV) nfmd.  

Keld Albrechtsen (EL) Addi Andersen (CD) Charlotte Antonsen (V) Svend Erik  

 Hovmand (V) Eva Kjer Hansen (V) Jens Kirk (V) Kent Kirk (KF) Thomas Torp  

 Andersen (KF) Anne Birgitte Lundholt (KF) Kristian Thulesen Dahl (DF)  

 Fremskridtspartiet havde ikke medlemmer i udvalget.
