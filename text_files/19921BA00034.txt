Nr BSF 34 Forslag til folketingsbeslutning om Kulturfondens virksomhed Fremsat af Ole Vig Jensen (RV) Marianne Jelved (RV) Birte Weiss (S) Søren  

 Hansen (S) Pernille Frahm (SF) Birthe Hansen (SF) den 1. december 1992 Folketinget opfordrer regeringen til:
 1) På finansloven for 1993 at afsætte 10 mio. kr. ekstra til Kulturfondens  

 virksomhed i 1993 og i det efterfølgende finansår yderligere at afsætte 15  

 mio. kr.
 2) At fremsætte lovforslag om Kulturfonden, som gør fondens virksomhed  

 permanent med virkning fra den 1. januar 1994.
Bemærkninger til forslaget Beslutningsforslaget har til formål at sikre Kulturfondens fremtidige  

 virksomhed ved dels at øge bevillingen for 1993, så fonden kan fortsætte på  

 nogenlunde uændret niveau, dels ved at lovfæste fonden, således at dens  

 virksomhed bliver gjort permanent fra finansåret 1994.
 Erfaringerne fra Kulturfondens 3-årige virke er efter forslagsstillernes  

 opfattelse så positive for kulturen og den kulturelle udvikling i Danmark, at  

 forslagsstillerne med dette forslag ønsker at sikre Kulturfondens fremtidige  

 virksomhed.
 Det er endvidere forslagsstillernes opfattelse, at det idegrundlag, som  

 Kulturfonden bygger på, og den administrative praksis, som har været gældende  

 i 3-års-perioden, må være retningsgivende ved udformningen af en kommende  

 lovgivning.
 Når forslagsstillerne ikke har valgt at fremlægge lovgivning allerede nu,  

 så skyldes det hensynet til den igangsatte og endnu ikke endeligt afsluttede  

 evaluering af Kulturfondens 3-årige virksomhed.
 Det er forslagsstillernes indstilling, at de indhøstede erfaringer kan  

 være med til yderligere at forbedre grundlaget for fondens virke og dermed at  

 øve indflydelse på udformningen af en fremtidig lovgivning.
 På en række områder tegner der sig dog allerede nu et klart billede også  

 af Kulturfondens fremtidige virksomhed.
 Det har vist sig at være rigtigt med en lille bestyrelse på 7 medlemmer,  

 som er udpeget for deres personlige kvalifikationers skyld, som har en  

 passende blanding af sagkundskab og bred folkelig baggrund, og som kan træffe  

 beslutninger uden at tage hensyn til politiske, administrative eller  

 organisatoriske interesser.
Det har også vist sig rigtigt, at Kulturfonden har kunnet arbejde hurtigt  

 og ubureaukratisk med en løbende behandling af sagerne og en ekspeditionstid  

 på højst et par måneder.
Det har i høj grad svaret til behovet hos de mange  

 initiativtagere, som har modtaget støtte, og det har endvidere vist sig meget  

 anvendeligt i de projekter, som i mange tilfælde kræver forskellige  

 samarbejdspartnere.
 Endelig har fondens virksomhed været kendetegnet ved en enkel og meget  

 billig administration, som også har sammenhæng med den status og kompetence,  

 som har været tillagt bestyrelsen.
Ud fra det hidtil offentliggjorte materiale peger erfaringerne i retning  

 af, at Kulturfondens midler har været med til at iværksætte et stort antal  

 kulturelle initiativer, som ellers ikke ville være blevet realiseret.
Fondens  

 midler har således udløst tilskud fra såvel private virksomheder og fonde som  

 fra kommunal side.
Desuden er der udført et stort frivilligt, ulønnet  

 arbejde.
 De hidtidige erfaringer tyder således på, at samarbejdet mellem  

 professionelle og amatører ikke mindst har bidraget til en åbning og  

 udvikling af kulturinstitutionerne samtidig med, at det folkelige engagement  

 i institutionernes virke er blevet øget.
 Ligeledes har Kulturfonden støttet det ønske, der er blandt mange  

 udøvende, om at kunne gå på tværs af kulturformer og kunstarter i et  

 kulturliv, hvor disse som regel udøver deres virke adskilt.
 Det antages, at fondens bestemmelse om medfinansiering fra anden side på  

 50 pct. ikke blot er blevet opfyldt, men har medført en tredobling af det  

 samlede tilskud til kulturelle aktiviteter på i alt 3-400 mio. kr. over  

 3-års-perioden.
 Det kulturpolitiske ideprograms tanke om, at det offentlige og private kan  

 »gå hånd i hånd«, når det drejer sig om at fremme og finansiere  

 dele af kulturlivet, er således til fulde blevet indfriet.
 Det gælder også Kulturfondens formål om at fremme og udvikle samarbejdet  

 mellem den folkelige kultur og det professionelle kulturliv og  

 institutionerne.
 Det har især udviklet sig som et samarbejde mellem  

 »professionelle« og »amatører«, og netop denne formel har  

 vist sig meget bredt anvendelig, så den både har dækket en række kunstneriske  

 områder og museer, biblioteker, skoler m.m.
 Med den stigende internationale udveksling på kulturområdet, som netop  

 mange kulturelt aktive kredse har engageret sig i, bør fonden i fremtiden  

 have muligheder for også at yde støtte til sådanne formål.
 Der henvises i øvrigt til det samtidig med dette beslutningsforslag  

 fremsatte forslag til folketingsbeslutning om bedre forhold for skabelse af  

 kunst. (B 33).
