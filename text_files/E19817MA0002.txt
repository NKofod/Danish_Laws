 Oliebranchens Fællesrepræsentation anmodede om tilladelse til ved  

 returnering af olie i stedet for den oprindelige listepris at måtte lægge  

 listeprisen på krediteringsdatoen til grund for reguleringen af den  

 momspligtige omsætning efter momsloven.
 Det blev oplyst, at branchen på grund af udviklingen på  

 varmeforsyningsområdet (udbredelse af kraftvarmeforsyningen og indførsel af  

 naturgas) forventer, at leverandørerne vil modtage et stort antal  

 henvendelser om returtagning af restbeholdninger af olie.
 Anmodningen var begrundet med, at leverandørerne på grund af det  

 forventede store antal returtagninger og det dermed forbundne arbejde kan få  

 vanskeligheder med at fastslå den oprindelige leveringspris, der rettelig bør  

 lægges til grund ved den momsmæssige regulering.
Fællesrepræsentationen har til belysning af spørgsmålet opstillet et  

 eksempel, ifølge hvilket en kunde krediteres for 1.000 liter returtaget olie,  

 der oprindeligt er betalt med leveringsdatoens listepris på 2.200 kr. pr.  

 1.000 liter.
Olien bliver taget retur til den på returneringstidspunktet  

 gældende listepris, der er 2.300 kr. pr. 1.000 liter, og dermed altså højere  

 end leveringsdatoens listepris.
Der er truffet afgørelse om, at momslovens § 13, stk. 5, ikke kan finde  

 anvendelse i et tilfælde som det skitserede, hvor der ved tilbagekøb  

 godtgøres kunden et beløb, der overstiger den oprindelige salgspris.
Der kan  

 således kun ske momsmæssig regulering i tilfælde, hvor godtgørelsen  

 (listeprisen på returtagningstidspunktet) enten er lig med eller mindre end  

 den oprindelige salgspris.
Reguleringen skal i disse tilfælde ske på grundlag  

 af den på leveringstidspunktet gældende momssats.
Der er ikke noget til hinder for, at der sker momsmæssig regulering på  

 grundlag af den ved den seneste levering til kunden gældende listepris, idet  

 det forudsættes, at der som hovedregel ikke tages en større mængde retur, end der faktisk blev leveret ved den seneste  

 levering.
