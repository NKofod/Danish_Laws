Skriftlig fremsættelse (20. marts 2013) Økonomi- og indenrigsministeren (Margrethe Vestager):
 Herved tillader jeg mig for Folketinget at fremsætte:
Forslag til lov om ændring af lov om frikommuner. (Yderligere forsøgsmuligheder for frikommunerne) (Lovforslag nr.
L 188) Med lovforslaget ønsker regeringen at etablere yderligere hjemler til forsøg i de ni udvalgte frikommuner.
 Lovforslaget bygger således videre på det fundament for forsøg i frikommunerne, som blev skabt med Folketingets vedtagelse af lov om frikommuner, der trådte i kraft den 1. juli 2012, og lov om ændring af lov om frikommuner mv., der trådte i kraft den 1. januar 2013.
Lovforslaget indeholder forslag til yderligere hjemler til konkrete forsøg i frikommunerne på en række forskellige områder.
Lovforslagets hjemler til yderligere forsøg i frikommunerne er baseret på ansøgninger om nye forsøg, som kommunalbestyrelserne i frikommunerne har indsendt i navnlig frikommuneforsøgets fjerde ansøgningsrunde.
 Herudover indeholder lovforslaget hjemler til udmøntning af ansøgninger om forsøg fra de samarbejder med frikommunerne om udvalgte centrale kommunale velfærdsområder, som regeringen tog initiativ til at etablere i foråret 2012.
Lovforslagets hjemler til nye forsøg vedrører en række forskellige områder.
Som eksempler kan nævnes forsøg med etablering af seniorjob i private virksomheder, forsøg med afskaffelse af kontantkasser i borgerservice, forsøg med etablering af partnerskabsprojekt i sundhedssektoren med fokus på tidlig indsats og inddragelse af udsatte borgere i sammenhængende patientforløb og forsøg med individuelt iværksætterforløb af op til 12 ugers varighed for nye iværksættere, der har oprettet egen virksomhed.
Som det er tilfældet med de gældende forsøgshjemler, er der efter lovforslaget i de fleste tilfælde krav om, at den relevante ressortminister godkender kommunalbestyrelsens forsøgsønsker i henhold til frikommunens ansøgning, inden forsøg kan iværksættes.
En række af lovforslagets forsøgshjemler giver dog kommunalbestyrelserne i frikommunerne adgang til at træffe beslutning om at iværksætte forsøg uden forudgående godkendelse.
 Lovforslaget foreslås at træde i kraft den 1. juli 2013.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
