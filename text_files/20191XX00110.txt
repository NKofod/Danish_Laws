Skriftlig fremsættelse (6. november 2019) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om et midlertidigt børnetilskud til visse forsørgere (Lovforslag nr.
L 45) Lovforslaget udmønter Aftale om et nyt midlertidigt børnetilskud fra september 2019 mellem regeringen, Radikale Venstre, SF og Enhedslisten.
Med lovforslaget indføres et nyt midlertidigt børnetilskud til børnefamilier med børn under 15 år, hvor en eller begge forældre er berørt af kontanthjælpsloftet og/eller integrationsydelsen.
Tilskuddet skønnes at hjælpe ca. 14.300 børnefamilier og ca. 27.900 børn.
Det nye midlertidige børnetilskud udgør 700 kr. pr. barn pr. måned for familier på integrationsydelse og uddannelsesparate uddannelseshjælpsmodtagere.
Tilskuddet udgør 600 kr. pr. barn pr. måned til enlige forældre, og 550 kr. pr. barn pr. måned til øvrige familier.
Enlige forsørgere får derudover et tilskud på 650 kr. pr. måned uafhængig af antallet af børn.
Børnefamilierne kan maksimalt få det i børnetilskud, som de har mistet som følge af indførelsen af kontanthjælpsloftet og integrationsydelsen.
Med finansloven for 2019 blev det aftalt mellem den daværende regering (Venstre, Liberal Alliance og Det Konservative Folkeparti) og Dansk Folkeparti at reducere integrationsydelsen for forsørgere.
Denne reduktion annulleres med lovforslaget, så det nuværende niveau fastholdes.
Det midlertidige børnetilskud skønnes samlet set at indebære merudgifter til børnetilskud på i størrelsesordenen 250 mio. kr. årligt inkl. tilbageløb og adfærd.
Hertil kommer administrative udgifter.
 Herudover kommer annulleringen af den vedtagne reduktion af integrationsydelsen fra 1. januar 2020.
 Det foreslås, at det nye midlertidige børnetilskud træder i kraft 1. januar 2020 med virkning fra 1. august 2019. Annulleringen af reduktionen af integrationsydelsen træder i kraft 1. januar 2020.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
