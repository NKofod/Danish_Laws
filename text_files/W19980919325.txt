Ankestyrelsens principafgørelse B-1-98 om særligt børnetilskud - faderskab ikke fastslået - børn født i udlandet - dokumentation Resume:
 Ankestyrelsen fandt, at en udenlandsk kvinde ikke var berettiget til udbetaling af særligt børnetilskud til sine tre børn, som var født i udlandet.
 Ankestyrelsen lagde vægt på, at kvinden ikke havde fremlagt nogen form for dokumentation vedrørende faderskabsforholdene ved børnenes fødsel i udlandet, og at det derfor ikke var godtgjort, at et faderskab til børnene ikke var fastslået.
 Ankestyrelsen anmodede samtidig kommunen om at vejlede og være kvinden behjælpelig med at rette henvendelse til statsamtet med henblik på afklaring af faderskabssag for de tre børn, herunder fremskaffelse af relevante oplysninger om faderskabsforholdene ved børnenes fødsel i udlandet.
 Love:
Lov om børnetilskud og forskudsvis udbetaling af børnebidrag - lovbekendtgørelse nr. 707 af 25. august 1995 - § 4, stk. 3, nr. 1 Vejledninger:
Socialministeriets vejledning nr. 42 af 30. januar 1996 om børnetilskud og forskudsvis udbetaling af børnebidrag - pkt. 13 Sagsfremstilling:
 Der var tale om en kvinde, som kom fra Afrika, og som havde opholdt sig her i landet siden 1990.
Kvindens børn kom til Danmark i september 1996 i forbindelse med familiesammenføring.
Herefter søgte kvinden om udbetaling af særligt børnetilskud til børnene.
Kvinden oplyste i forbindelse med ansøgningen, at børnene indtil september 1996 havde boet hos hendes forældre i Afrika.
Endvidere oplyste hun, at børnene havde forskellige fædre, som hun ikke kendte og aldrig havde haft nogen forbindelse med.
Hun vidste ikke, hvor fædrene opholdt sig, eller om de overhovedet var i live, og hun havde aldrig modtaget bidrag fra fædrene.
Kvinden anførte, at faderskabet til børnene ikke var fastslået.
Under behandlingen af sagen bad kommunen kvinden om dokumentation for, at faderskabet ikke var fastslået, f.eks. i form af fødselsattester.
Kvinden kunne imidlertid ikke fremlægge noget skriftligt vedrørende børnene overhovedet.
På denne baggrund traf kommunen afgørelse om, at kvinden ikke var berettiget til udbetaling af særligt børnetilskud til børnene.
Ankenævnet ændrede kommunens afgørelse.
Nævnet lagde ved sin afgørelse vægt på, at faderskabet til kvindens tre børn ikke var fastslået, hvorfor hun var berettiget til udbetaling af særligt børnetilskud.
 Sagen blev behandlet i principielt møde med henblik på afklaring af, om særligt børnetilskud kan udbetales i medfør af børnetilskudslovens § 4, stk. 3, nr. 1, når faderskabet ikke er søgt dokumenteret, herunder i hvilket omfang det skal være godtgjort, at faderskab ikke kan fastslås.
 Afgørelse:
 Ankestyrelsen fandt, at kvinden på det foreliggende grundlag ikke var berettiget til udbetaling af særligt børnetilskud til børnene i medfør af børnetilskudslovens § 4, stk. 3, nr. 1.
Ankestyrelsen lagde ved afgørelsen vægt på, at kvinden ikke havde fremlagt nogen form for dokumentation vedrørende faderskabsforholdene ved børnenes fødsel i udlandet.
Der var således ingen nærmere dokumentation, som kommunen kunne skønne var fyldestgørende og udtryk for, at der ikke var fastslået faderskab for børnene, og som dermed kunne danne grundlag for udbetalingen.
 Ankestyrelsen fandt således, at særligt børnetilskud i medfør af lovens § 4, stk. 3, nr. 1, i alle tilfælde skal udbetales, uanset hvad der er årsagen til, at faderskab til et barn ikke er fastslået, men at det skal være dokumenteret, at faderskabet ikke er fastslået, hvad enten der er tale om børn født her i landet eller i udlandet.
 Kommunen kan derfor kræve en nærmere dokumentation som grundlag for udbetaling af det særlige børnetilskud, idet det er et ufravigeligt krav for udbetaling efter lovens § 4, stk. 3, nr. 1, at der ikke er fastslået faderskab for et barnet.
 Det er således ikke tilstrækkeligt grundlag for ret til særligt børnetilskud, at en kvinde ikke kan fremskaffe oplysninger fra et barns hjemland, eller at faderen er ukendt.
 Civilretsdirektoratet har i forbindelse med sagen været hørt, og det fremgår herfra, at Statsamterne og Overpræsidiet i denne situation skal være behjælpelig med fremskaffelse af fornøden dokumentation om faderskabsforholdet ved barnets fødsel i hjemlandet og på baggrund af en henvendelse herom rejse en faderskabssag.
 Ankestyrelsen ændrede således ankenævnets afgørelse.
 Ankestyrelsen fandt dog, at kvinden ikke skulle tilbagebetale særligt børnetilskud, som var udbetalt for oktober kvartal 1996 og januar, april, juli og oktober kvartal 1997.
 Ankestyrelsen anmodede samtidig kommunen om at vejlede og være kvinden behjælpelig med at rette henvendelse til statsamtet med henblik på afklaring af faderskabssag for børnene, herunder fremskaffelse af relevante oplysninger om faderskabsforholdene ved børnenes fødsel i udlandet.
 Kommunen skulle herefter tage stilling til, hvorvidt kvinden var berettiget til udbetaling af særligt børnetilskud fra januar kvartal 1998.
