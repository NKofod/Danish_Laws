Ankestyrelsens principafgørelse O-33-91 om briller - brilleglas - optisk styrke - hjælpemiddel Resume:
 Ankestyrelsen fandt ikke, at der var grundlag for at yde hjælp efter bistandslovens § 48, idet der ikke var tale om en merudgift sammenlignet med udgift til briller til børn med et almindeligt behov for synskorrektion.
 Ankestyrelsen fandt således, at der ikke i bistandslovens § 48 kunne indfortolkes et retskrav ved ansøgning om hjælp til brilleglas.
 Kassation:
Principafgørelsen har ikke længere vejledningsværdi Kassationsdato:
28-05-2009 Love:
Lov om social bistand - lovbekendtgørelse nr. 817 af 6. december 1990 - § 48 og § 58 Sagsfremstilling:
 Et barn havde ved et ulykkestilfælde pådraget sig en alvorlig skade på højre øje.
I følge de lægelige oplysninger havde barnet efter skaden behov for vedvarende brillekorrektion.
Der var en forskellig optisk styrke på øjnene på sammenlagt 5,75 dioptrier, idet synet på højre øje korrigeredes med en linse på minus 6,5 dioptrier, og synet på venstre øje med en linse på minus 0,75 dioptrier.
Barnet kunne imidlertid ikke bære en brille med den nævnte korrektionsfaktor.
Man havde derfor valgt en svagere styrke i linsen til højre øje, nemlig minus 2,50.
 Kommunen og amtsankenævnet havde givet afslag efter bistandslovens § 58.
 Dette var begrundet med, at der alene lægges vægt på forskellen i brilleglas, og at forskellen i brilleglasstyrke ikke oversteg 3 dioptrier.
 Der var også givet afslag efter bistandslovens § 48. Dette var begrundet med, at udgiften til briller kun undtagelsesvis kan henføres under denne bestemmelse.
 Sagen er efter anmodning fra Folketingets Ombudsmand behandlet på principielt ankemøde under hensyn til, at bekendtgørelsen om hjælpemidler efter bistandslovens § 58 med hensyn til hjælp til brilleglas var udvidet til også at omfatte »forskellig optisk styrke på øjnene (anisometropi)» og til bedømmelse af hvorvidt det forhold, at § 48 er formuleret som et retskrav, kunne give anledning til bevilling.
 Ankestyrelsen indhentede en udtalelse fra Socialministeriet, departementet.
Ministeriet udtalte med hensyn til punkt 3 (anisometropi) i bilag om indikation for hjælp til brilleglas og kontaktlinser til Socialministeriets bekendtgørelse af 10. juni 1988 om ydelse af hjælpemidler efter bistandslovens § 58, at det var den optiske styrke i brilleglasset, der skulle lægges til grund ved afgørelsen om berettigelsen.
Det var den samme fortolkning, som blev lagt til grund i bilaget punkt 1), 2) og 3).
 Afgørelse:
 Ankestyrelsen tiltrådte amtsankenævnets afgørelse med nævnets begrundelse.
 Ankestyrelsen lagde herved vægt på oplysningerne om den i brilleglassene anvendte optiske styrke.
 Da forskellen i styrken var mindre end 3 dioptrier, var betingelserne for hjælp efter bistandslovens § 58 ikke opfyldt.
 Med hensyn til spørgsmålet om hjælp efter bistandslovens § 48 henviste Ankestyrelsen til, at der ikke var oplysning om særlige merudgifter til briller.
