Bekendtgørelse om kosttilskud1) I medfør af § 7, § 16, § 49, stk. 1, § 59 a, stk. 1 og 2, og § 60, stk. 3, i lov om fødevarer, jf. lovbekendtgørelse nr. 8 af 6. januar 2022, fastsættes efter bemyndigelse i henhold til § 7, nr. 3,  i bekendtgørelse nr. 1721 af 30. november 2020 om Fødevarestyrelsens opgaver og beføjelser:
Definitioner § 1. Ved kosttilskud forstås i denne bekendtgørelse fødevarer, der 1) har til formål at supplere den normale kost, 2) er koncentrerede kilder til næringsstoffer eller andre stoffer med en ernæringsmæssig eller fysiologisk virkning, alene eller kombinerede, og 3) markedsføres i dosisform, fx kapsler, pastiller, tabletter, piller og andre lignende former, pulverbreve, væskeampuller, dråbedispenseringsflasker og andre lignende former for væsker og pulvere beregnet til at blive indtaget i mindre afmålte mængder.
 Stk. 2. Ved næringsstoffer forstås i denne bekendtgørelse følgende stoffer: Vitaminer og mineraler.
Sammensætning § 2. Til fremstilling af kosttilskud må kun anvendes de vitaminer og mineraler og de former heraf, der er fastsat af EU-Kommissionen i medfør af artikel 4, stk. 1, jf. stk. 5, i Europa-Parlamentets og Rådets direktiv nr. 2002/46/EF af 10. juni 2002 om indbyrdes tilnærmelse af medlemsstaternes lovgivninger om kosttilskud.
 Stk. 2. For stofferne opført i bilag II, i Europa-Parlamentets og Rådets direktiv nr. 2002/46/EF af 10. juni 2002 om indbyrdes tilnærmelse af medlemsstaternes lovgivninger om kosttilskud, gælder de renhedskriterier, der er fastsat i fællesskabslovgivningen for anvendelse af sådanne stoffer ved fremstilling af fødevarer til andre formål end dem, der er omhandlet i Europa-Parlamentets og Rådets direktiv nr. 2002/46/EF af 10. juni 2002 om indbyrdes tilnærmelse af medlemsstaternes lovgivninger om kosttilskud.
 Stk. 3. For stofferne opført i bilag II, i Europa-Parlamentets og Rådets direktiv nr. 2002/46/EF af 10. juni 2002 om indbyrdes tilnærmelse af medlemsstaternes lovgivninger om kosttilskud, hvor der ikke er fastsat renhedskriterier i fællesskabslovgivningen, gælder de almindeligt accepterede renhedskriterier, som anbefales af internationale organer, indtil der er vedtaget fællesskabskriterier.
Anmeldelse § 3. Senest samtidig med markedsføring af kosttilskud skal EU-producenten, EU-importøren eller andre, der er ansvarlige for første afsætning i Danmark, fremsende en anmeldelse af produktets mærkning med følgende oplysninger til Fødevarestyrelsen:
 1) Navn eller firmanavn og adresse på den virksomhed, under hvis navn produktet markedsføres, eller hvis denne ikke er etableret inden for EU, importøren til EU's marked.
 2) Produktets navn.
 3) Ingrediensliste.
 4) Deklaration, jf. § 9, stk. 1 og 2.
 Stk. 2. Ændringer i anmeldte oplysninger skal fremsendes til Fødevarestyrelsen.
 Stk. 3. Permanent ophør af produktets markedsføring skal meddeles Fødevarestyrelsen.
 § 4. Anmeldelse til Fødevarestyrelsen af kosttilskud og ændringer i de anmeldte oplysninger skal foretages via den digitale blanket på virk.dk.
Stk. 2. Virksomheden skal sende blanketten digitalt til Fødevarestyrelsen.
Virksomheden skal i blanketten angive sin e-mailadresse til brug for Fødevarestyrelsens afsendelse af kvittering for modtagelse af formularen.
 Stk. 3. Fødevarestyrelsen kan angive styrelsen som afsender i kvitteringen for modtagelse af blanketten.
 § 5. Kravet i § 4 om at anvende den digitale blanket gælder ikke for virksomheder og fysiske personer, der af kommunalbestyrelsen er fritaget for tilslutning til Offentlig Digital Post, eller som ikke er omfattet af krav om CVR-nummer og derfor ikke er omfattet af krav om tilslutning til Offentlig Digital Post.
 Stk. 2. Virksomheder og fysiske personer, der er fritaget for tilslutning til Offentlig Digital Post, jf. stk. 1, eller virksomheder uden CVR-nummer skal kontakte Fødevarestyrelsen telefonisk eller ved brug af kontaktformularen på Fødevarestyrelsens hjemmeside, for at få udleveret en anmeldelsesblanket i papirform.
§ 6. Fødevarevirksomheder, der er etableret i et andet EU- eller EØS-land, og som anmelder kosttilskud til markedsføring i Danmark, jf. § 3, stk. 1, eller ændrer oplysninger i en anmeldelse, jf. § 3, stk. 2, kan anvende den engelsksprogede blanket til anmeldelse af kosttilskud.
Blanketten findes på businessindenmark.dk og på Fødevarestyrelsens hjemmeside, og skal indsendes til Fødevarestyrelsen.
Mærkning og markedsføring § 7. Kosttilskud må kun sælges eller på anden måde leveres til forbrugeren i færdigpakket form.
 § 8. Kosttilskud skal være forsynet med følgende oplysninger:
 1) Varebetegnelsen kosttilskud.
 2) Navnet på de kategorier af næringsstoffer eller stoffer, der kendetegner produktet, eller en angivelse af arten af disse næringsstoffer eller stoffer.
 3) Den anbefalede daglige dosis.
 4) En advarsel om ikke at indtage en højere dosis end den angivne anbefalede daglige dosis.
 5) En angivelse af, at kosttilskud ikke bør træde i stedet for varieret kost.
 6) En angivelse af, at produkterne bør opbevares uden for små børns rækkevidde.
Stk. 2. Kosttilskud skal herudover opfylde de generelle mærkningsbestemmelser, jf.
Europa-Parlamentets og Rådets forordning (EU) nr. 1169/2011 af 25. oktober 2011 om fødevareinformation til forbrugerne.
§ 9. Mængden af de næringsstoffer eller stoffer med en ernæringsmæssig eller fysiologisk virkning, som kosttilskuddet indeholder, skal anføres i mærkningen i numerisk form.
De enheder, der skal benyttes for vitaminer og mineraler, er fastsat af EU-Kommissionen i medfør af artikel 8, stk. 1, jf. bilag 1, i Europa-Parlamentets og Rådets direktiv nr. 2002/46/EF af 10. juni 2002 om indbyrdes tilnærmelse af medlemsstaternes lovgivninger om kosttilskud.
 Stk. 2. Mængden af de anførte næringsstoffer eller andre stoffer skal angives i forhold til den anbefalede daglige dosis i mærkningen.
 Stk. 3. Værdierne nævnt i stk. 1 og 2 skal være gennemsnitsværdier fastsat på grundlag af producentens analyse af produktet.
Stk. 4. Oplysninger om vitaminer og mineraler skal ligeledes angives i procent af de referenceværdier, der er anført i bilag XIII, DEL A, pkt. 1, i Europa-Parlamentets og Rådets forordning (EU) nr. 1169/2011 af 25. oktober 2011 om fødevareinformation til forbrugerne.
Procentdelen kan desuden angives grafisk.
 § 10. Det er ikke tilladt ved mærkning og præsentation af samt reklame for kosttilskud at anføre eller antyde, at en afbalanceret og varieret kost generelt ikke kan give tilstrækkelige mængder næringsstoffer.
Straffebestemmelser § 11. Med bøde straffes den, der overtræder §§ 1-3 eller §§ 7-10 i denne bekendtgørelse.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået forsætligt eller ved grov uagtsomhed, og der ved overtrædelsen er 1) forvoldt skade på sundheden eller fremkaldt fare herfor, eller 2) opnået eller tilsigtet en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden og overgangsbestemmelser § 12. Bekendtgørelsen træder i kraft den 15. marts 2023.
 Stk. 2. Bekendtgørelse nr. 1239 af 27. november 2017 om kosttilskud ophæves.
Fødevarestyrelsen, den 7. februar 2023 Nikolaj Veje / Anne Mette Christensen 1) Bekendtgørelsen indeholder bestemmelser, der gennemfører Europa-Parlamentets og Rådets direktiv 2002/46/EF af 10. juni 2002 om indbyrdes tilnærmelse af medlemsstaternes lovgivninger om kosttilskud, EU-Tidende 2002, nr.
L 183, s. 51, som senest ændret ved Kommissionens forordning (EU) 2021/418 af 9. marts 2021 om ændring af Europa-Parlamentets og Rådets direktiv 2002/46/EF for så vidt angår nicotinamidribosidchlorid og magnesiumcitratmalat, der anvendes til fremstilling af kosttilskud, og for så vidt angår de måleenheder, der anvendes for kobber, EU-Tidende 2021, nr.
L 83, s. 1.
