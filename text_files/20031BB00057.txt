Fremsat den 18. november 2003 af  

 udenrigsministeren (Per Stig Møller) Forslag til folketingsbeslutning om udvidelse af det danske bidrag til den internationale  

  

 sikkerhedsstyrke ISAF i Afghanistan Folketinget meddeler sit samtykke til, at et forøget antal danske  

 styrker stilles til rådighed for den FN-bemyndigede internationale  

 sikkerhedsstyrke i Afghanistan.
Bemærkninger til beslutningsforslaget I.
FNs Sikkerhedsråd har efter anmodning fra den afghanske  

 overgangsregering ved resolution 1386 af 20. december 2001 og resolution 1510  

 af 13. oktober 2003 bemyndiget oprettelsen af en international  

 sikkerhedsstyrke, der skal bistå den afghanske overgangsregering med  

 opretholdelse af sikkerheden i Kabul og andre områder af Afghanistan.
NATO har den 11. august 2003 overtaget ledelsen af den  

 internationale sikkerhedsstyrke ISAF i Afghanistan, og har således kommandoen  

 over det danske bidrag til sikkerhedsstyrken på ca. 50 personer, der pt. er  

 udsendt i medfør af beslutningsforslag B 45 om dansk militær deltagelse i en  

 international sikkerhedsstyrke i Afghanistan.
NATO har tilkendegivet, at  

 sikkerhedsstyrken på grundlag af Sikkerhedsrådets resolution 1510 gradvist og  

 fleksibelt vil kunne påtage sig opgaver også uden for Kabul.
Danmark vil i slutningen af november 2003 udsende et  

 militært observatørhold på seks personer under det britiske Provincial  

 Reconstruction Team til den bjergrige Samangan-provins i det nordlige  

 Afghanistan.
Der foreligger som grundlag herfor en invitation fra de  

 afghanske  

 myndigheder.
De militære observatørers opgaver vil foruden monitorering af  

 sikkerhedssituationen i Samangan bl.a. omfatte forbindelsesvirksomhed til de  

 lokale afghanske myndigheder og militære enheder.
En civil dansk rådgiver  

 ventes udsendt til det britiske Provincial Reconstruction Team i begyndelsen  

 af  

 2004.
II.
Der er, på trods af markante fremskridt, alvorlig  

 bekymring for den fortsatte politiske stabilitet og for sikkerhedssituationen  

 i  

 Afghanistan.
Den forværrede sikkerhedssituation gør, at genopbygningen i de  

 mest usikre provinser i Afghanistan er gået i stå.
Den afghanske hær og  

 politistyrke er under genopbygning, men vil først om et par år selvstændigt  

 kunne varetage sikkerhedsopgaverne.
I mellemtiden er det internationale  

 samfunds bidrag derfor afgørende for at fremme sikkerheden i landet, herunder  

 i  

 de afghanske provinser.
Den afghanske overgangsregering har under henvisning til  

 den forværrede sikkerhedssituation, og med støtte fra bl.a.
FN og EU, gennem  

 længere tid udtrykt ønske om, at sikkerhedsstyrkens indsats også udbredes til  

 andre dele af Afghanistan.
NATO behandler p.t. en operationsplan, der i første omgang  

 skaber det nødvendige grundlag for en snarlig udsendelse af en tysk enhed  

 (Provincial Reconstruction Team eller PRT) under ISAF-paraply til Kunduz i  

 det  

 nordlige Afghanistan.
NATO forventes herefter løbende at ville tage stilling  

 til eventuelle yderligere udvidelser, under hensyntagen til, om de nødvendige  

 styrkebidrag kan mønstres.
III.
De afghanske parter indgik den 5. december 2001 i Bonn  

 en aftale om de fremtidige forhold i landet.
Aftalen indebar dannelsen af en  

 overgangsadministration bestående af en midlertidig regering under ledelse af  

 Hamid Karzai, en kommission til forberedelse af et traditionelt ældreråd  

 (Loya  

 Jirga) og en højesteret.
Den ambitiøse tidsplan for demokratiseringsprocessen, som  

 blev vedtaget i Bonn, er hidtil gennemført tilfredsstillende.
Ikke mindst set  

 i  

 lyset af de betydelige problemer Afghanistan stod over for efter to årtiers  

 krig.
Det afghanske samfund er på vej mod demokratiske tilstande.
De næste  

 milepæle er vedtagelse af en forfatning og afholdelse af frie valg.
Udkastet til Afghanistans forfatning blev offentliggjort  

 den 3. november 2003. Forfatningsudkastet sikrer som udgangspunkt lige ret  

 for  

 alle borgere, kvinder som mænd og uanset etnisk tilhørsforhold.
Afghanistan  

 bliver ifølge forfatningsudkastet en islamisk stat, men det ses som en sejr  

 for  

 den sekulære linie, at sharia-lovene ikke er nævnt.
Alt i alt er udkastet  

 mere  

 positivt end ventet. Ældrerådet (Loya Jirga) mødes i december for at drøfte  

 og  

 forhåbentlig vedtage forfatningen.
Ifølge forfatningsudkastet skal der afholdes præsidentvalg  

 efter et halvt år og parlamentsvalg efter ét år.
Den forværrede  

 sikkerhedssituation i Afghanistan vanskeliggør imidlertid  

 vælgerregistreringen og  

 vil måske forsinke valgene.
Forbedring af sikkerheden er således en grundlæggende  

 forudsætning for Bonn-processen gennemførelse.
Det er desuden en nødvendighed  

 for at sikre de overordnede rammer for en fortsættelse af  

 genopbygningsindsatsen.
Genopbygningen er afgørende for at vise den afghanske  

 befolkning, at den midlertidige regering formår at skabe bedre levevilkår i  

 landet.
IV.
Som led i tilvejebringelsen af styrker til  

 sikkerhedsstyrken har NATO anmodet Danmark om at udsende en dansk  

 kommunikations- og informationsenhed (Deployable Communications and  

 Information  

 System Module eller DCM) på ca. 40 personer til ISAF i perioden fra januar  

 til  

 marts 2004. Endvidere har NATO anmodet Danmark og andre allierede om at  

 bidrage  

 til ISAF med en række specielle nøglekapaciteter af mere begrænset omfang.  

 Det  

 danske bidrag hertil omfatter tre personer til driften af Kabuls  

 Internationale  

 Lufthavn, når NATO overtager driften af lufthavnen fra Tyskland medio februar  

 2004, samt to personer til et team, der bl.a. skal varetage oplysning til  

 lokalbefolkningen om ISAFs virke.
 Endelig vil der være behov for udsendelse af et mindre  

 dansk støtteelement på fem til ti personer i forbindelse med, at en dansk  

 generalmajor medio januar 2004 ventes indsat i stillingen som  

 næstkommanderende  

 for ISAF.
 Udsendelse af de skitserede supplerende danske bidrag til  

 ISAF vil medføre, at det samlede danske bidrag til ISAF vil udgøre ca. 100  

 personer fra januar til marts 2004, hvorefter bidraget vil falde til ca. 65  

 personer.
V.
Det danske bidrag til den internationale  

 sikkerhedsstyrke er indsat i Kabul og omkringliggende områder.
Der kan  

 imidlertid blive tale om opgaver også i andre byer og områder i Afghanistan i  

 takt med, at overvejelserne i NATO om udvidelse af ISAFs opgaver udmøntes.  

 Herunder  

 kan der blive behov for, at dansk personel fra ISAF på det logistiske område  

 støtter det danske bidrag ved det britiske Provincial Reconstruction Team i  

 Samangan.
 Den afghanske overgangsadministration underskrev den 31.  

 december 2001 en militærteknisk aftale, der bl.a. vedrører den retlige status  

 for personel udsendt som en del af den internationale sikkerhedsstyrke.
Indsættelse af det udvidede danske militære bidrag i  

 Afghanistan vil være forbundet med risiko.
Forsvarets Efterretningstjeneste  

 vurderer p.t. den militære trussel fra sammenstød mellem regionale  

 krigsherrer  

 som høj i det nordlige Afghanistan og middel i Kabul.
Aktuelt er situationen  

 imidlertid rolig omkring Mazar-e-sharif og i Samangan provinsen.  

 Terrortruslen  

 vurderes som høj i Kabul og middel i det nordlige Afghanistan.
Minefaren og  

 truslen fra ueksploderet ammunition vurderes at være høj i hele Afghanistan.
VI.
Det danske styrkebidrag består dels af fastansat  

 personel, dels af kontraktansat personel, herunder personel på  

 reaktionsstyrkekontrakt fra Den Danske Internationale Brigade.
Personellets  

 uddannelse, erfaring og motivation er på højt niveau.
Styrkebidragene råder  

 over moderne udrustning, herunder personlig udrustning.
Med personellets  

 uddannelse og træning, materiellets beskaffenhed samt iagttagelsen af  

 nødvendige procedurer vil der blive taget de bedst mulige forholdsregler over  

 for mulige faremomenter.
 Forsvarets personel vil under udsendelsen være omfattet af  

 forsvarets særlige erstatnings- og godtgørelsesordning.
VII.
De danske styrker udsendes på grundlag af FNs  

 sikkerhedsråds resolution 1386 af 20. december 2001 og resolution 1510 af 13.  

 oktober 2003.
FNs sikkerhedsråd har i henhold til FN-pagtens kapitel VII  

 bemyndiget den internationale sikkerhedsstyrke i Afghanistan til at anvende  

 alle nødvendige midler med henblik på at opfylde sine opgaver.
FNs  

 sikkerhedsråd har herved bemyndiget den internationale sikkerhedsstyrke,  

 herunder det danske bidrag, til i fornødent omfang at anvende militær magt i  

 selvforsvar og til at gennemføre de af Sikkerhedsrådet pålagte opgaver.
VIII.
Danmark deltager i den internationale  

 sikkerhedsstyrke for at medvirke til at give den politiske overgangsproces og  

 genopbygningsindsatsen i Afghanistan de rette sikre rammer.
Regeringen agter  

 i  

 lyset heraf at supplere det militære danske bidrag til sikkerhedsstyrken med  

 ca. 50 personer, så det samlede danske bidrag til den internationale  

 sikkerhedsstyrke i Afghanistan vil kunne udgøre ca. 100 personer.
 Et fortsat og styrket dansk bidrag til den internationale  

 militære tilstedeværelse i Afghanistan vil sende et klart signal om et  

 fortsat  

 helhjertet dansk engagement i landets fremtid.
IX.
Regeringen har fundet det hensigtsmæssigt, at anmode  

 Folketinget om at meddele sit samtykke til, at et forøget antal danske  

 militære  

 styrker stilles til rådighed for den FN-bemyndigede internationale  

 sikkerhedsstyrke i Afghanistan, jf. grundlovens § 19, stk. 2.
X.
Regeringen vil løbende vurdere det danske bidrags  

 sammensætning med henblik på at sikre en effektiv opgaveløsning.
Såfremt det  

 skulle vise sig hensigtsmæssigt at justere bidraget væsentligt, eller såfremt  

 der skulle ske en væsentlig ændring i opgavernes karakter, vil regeringen  

 rådføre sig med Det Udenrigspolitiske Nævn herom eller om nødvendigt på ny  

 forelægge sagen for Folketinget.
XI.
Det samlede og udvidede danske bidrag til den  

 internationale sikkerhedsstyrke vil kunne indebære udgifter i  

 størrelsesordenen  

 15 mio. kr.  


  

 for en seks måneders  

 udsendelse, idet det bemærkes, at kommunikations- og informationsenheden vil  

 blive hjemtaget efter tre måneders udsendelse.
De samlede merudgifter vil  

 kunne  

 afholdes inden for den ramme, der er afsat til forsvarets internationale  

 aktiviteter,  

 inkl. reserven på i alt 750 mio. kr. øremærket til forsvarets internationale  

 aktiviteter.
