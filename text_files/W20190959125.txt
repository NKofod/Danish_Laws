Pressenævnets kendelse i sag nr. 2019-80-0345 Klage afvises på grund af manglende retlig interesse En person klagede over en artikel bragt af Ekstra Bladet med omtale af en drabssigtet og hans fortid.
Personen var ikke omtalt eller afbildet i artiklen, og Pressenævnet afviste derfor at behandle klagen på grund af manglende retlig interesse [Klager] har klaget til Pressenævnet over artiklen Drabssigtet 34-årig: Brutal nedtur for elitesportsmand, som blev bragt af Ekstra Bladet den 24. juni 2019 på ekstrabladet.dk, idet han mener, at god presseskik er tilsidesat.
Den påklagede artikel indeholder omtale af en 34-årig drabssigtet og hans fortid som elitesportsudøver og selvstændig erhvervsdrivende.
Af artiklen fremgår yderligere, at manden tidligere har afsonet en fængselsdom.
Artiklen er ledsaget af en række billeder, heriblandt et billede af den sigtede, hvor hans ansigt er sløret, med underteksten: Her er den 34-årige mand, som er en af de to sigtede i sagen om drab på to ældre sjællandske mænd.  Til støtte for klagen har [Klager] blandt andet anført, at artiklen indeholder et billede, som meget let kan bruges til at identificere den sigtede, eksempelvis ved brug af billedet i en billedsøgning på søgemaskinen Google. [Klager] har endvidere anført, at han som journalistisk aktiv i fritiden selv sætter en stor dyd i at optræde etisk og moralsk forsvarligt.
 Pressenævnets formand, Hanne Schmidt, udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Henset til, at [Klager] ikke selv er omtalt eller afbildet i artiklen, har han ikke en sådan direkte og individuel retlig interesse, at han personligt kan anses for klageberettiget.
Der er derfor ikke grundlag for at behandle klagen i forhold til [Klager].
Klagen afvises herefter, jf. medieansvarsloven § 43, stk. 2, nr. 2.
