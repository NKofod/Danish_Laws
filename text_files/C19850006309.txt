(Til de psykiatriske sygehuse og  

 afdelinger samt de såkaldte H-plejehjem) En af sundhedsstyrelsen foranstaltet generel undersøgelse af praksis ved  

 anvendelse af tvangsmidler på de psykiatriske sygehuse og afdelinger samt de  

 tilknyttede plejehjem har vist, at sundhedsstyrelsens cirkulære af 24.  

 oktober 1983 om tvangsmidlers anvendelse i landets psykiatriske sygehuse m.v.  

 stort set er blevet fulgt, når det drejer sig om psykotiske, voldsomme og  

 urolige patienter.
Det har imidlertid vist sig, at der i vid udstrækning  

 sondres mellem egentlige tvangsfikseringer og andre  

 beskyttelsesforanstaltninger, eksempelvis over for senilkonfuse patienter, og  

 at man har savnet faste regler om brugen af beskyttelsesforanstaltninger over  

 for disse patienter.
 På grundlag af den foretagne undersøgelse har sundhedsstyrelsen fundet, at  

 der er behov for supplerende regler for de psykiatriske institutioners  

 anvendelse af tvangsmidler og beskyttelsesforanstaltninger.
Sundhedsstyrelsen har derfor instillet til indenrigsministeriet, at  

 sundhedsstyrelsens cirkulære af 24. oktober 1983 suppleres med regler om  

 anvendelse af beskyttelsesforanstaltninger.
Med indenrigsministeriets  

 godkendelse heraf fastsætter sundhedsstyrelsen herved følgende midlertidigt  

 gældende retningelinier for anvendelse af såvel tvangsmidler som  

 beskyttelsesforanstaltninger over for patienter på de nævnte psykiatriske  

 institutioner.
 Det tilføjes, at selv om sundhedsstyrelsen er bekendt med, at senilkonfuse  

 patienter tillige er indlagt i andre institutioner end de nævnte, er reglerne  

 alene udarbejdet med henblik på disse.
 Sundhedsstyrelsen henstiller, AT nedenstående regler nøje følges, og AT  

 samtlige medarbejdere, der er beskæftiget med behandlingen og plejen af  

 patienter på institutioner, der omfattes af cirkulæret, gøres bekendt med  

 dets indhold.
 1. GENERELT OM TVANGSMIDLER OG  

 BESKYTTELSESFORANSTALTNINGER.
 1.1. »Tvangsmidler« omfatter læderbælter, handsker og fodremme,  

 som anvendes for at forhindre psykotiske, voldsomme og/eller urolige  

 patienter i at tilføje sig selv eller andre korporlig skade.
 1.2. »Beskyttelsesforanstaltninger« omfatter stofbælter og  

 lignende, der på hensynsfuld måde bruges for at forhindre eksempelvis  

 senilkonfuse patienter i at komme til skade ved at falde ned fra senge eller  

 stol eller ved at vandre omkring i forvirret tilstand.
1.3. Brugen af tvangsmidler og beskyttelsesforanstaltninger må kun ske på  

 grundlag af en lægelig ordination, der angår den enkelte patient.
Ved brug af  

 tvangsmidler skal der foreligge en lægelig ordination, hver gang midlet tages  

 i anvendelse, hvorimod brug af beskyttelsesforanstaltninger kan ordineres af  

 lægen efter patientens behov, d.v.s. overlades til administration af  

 sygeplejersken i det enkelte tilfælde.
 1.4. Det er en forudsætning for den lægelige ordination, at lægen på  

 grundlag af patientens aktuelle tilstand har vurderet det konkrete behov for  

 anvendelsen af tvangsmiddel eller beskyttelsesforanstaltning, og at brugen af  

 andre midler, f.eks. øget tilsyn med patienten af plejepersonalet, har vist  

 sig utilstrækkelig eller uigennemførlig.
 1.5. Om anvendelse af lægemidler mod en patients vilje henvises til  

 sundhedsstyrelsens cirkulære af 28. juni 1983 til landets læger om  

 information og samtykke for så vidt angår patienter med psykiske lidelser.
1.6. Lægen skal gøre optegnelse i patientjournalen i forbindelse med  

 ordinationen.
Tilsvarende optegnelse skal gøres i en på afdelingen  

 stationeret og til dette formål oprettet protokol, jfr. nedenfor under pkt.  

 4.
 2. SÆRLIGT OM TVANGSMIDLER.
 2.1. Ved anvendelse af tvangsmidler skal der senest den følgende dag af en  

 læge tages stilling til, om anvendelsen af tvangsmiddel kan ophøre, og  

 optegnelse om den trufne afgørelse skal indføres i patientjournalen.
2.2. I ganske særlige akut opståede situationer kan plejepersonalet på  

 egen hånd gøre brug af tvangsmidler for at forhindre korporlig skade, men den  

 ansvarlige læge skal tilkaldes straks efter, at tvangsmidlet er taget i  

 anvendelse, og lægen skal tage stilling til, om tvangsmidlets fortsatte  

 benyttelse er påkrævet.
I disse situationer skal det implicerede personale i  

 den under pkt. 4 nævnte protokol notere tidspunkt og begrundelse for samt de  

 nærmere enkeltheder om tvangsmidlets anvendelse og underskrive  

 protokolnotatet.
Det påhviler tillige den ansvarlige læge at gøre tilsvarende  

 optegnelse i patientjournalen.
 2.3. Såfremt en patient af tryghedsgrunde selv har anmodet om  

 iværksættelse af fiksering, og selv om foranstaltningen derfor ikke har  

 karakter af tvang, skal dette fremgå af optegnelser i såvel patientjournalen  

 som protokollen.
 3. SÆRLIGT OM BESKYTTELSESFORANSTALTNINGER.
3.1. Den gruppe af patienter, der fortrinsvis vil have behov for at blive  

 sikret ved anvendelse af beskyttelsesforanstaltninger, vil eksempelvis være  

 senilkonfuse patienter.
For disse patienters vedkommende kan der ofte være  

 tale om mere varige tilstande med vekslende behov for beskyttelse.
 3.2. Den lægelige ordination skal omfatte angivelse af de situationer, i  

 hvilke anvendelse af beskyttelsesforanstaltninger må finde sted, således at  

 den ansvarshavende sygeplejerske ikke er i tvivl om, hvorvidt  

 beskyttelsforanstaltning må anvendes.
3.3. En lægelig vurdering af berettigelsen af opretholdelse af brugen af  

 beskyttelsesforanstaltning over for den enkelte patient skal finde sted med  

 passende mellemrum afhængigt af patientens tilstand.
Såvel patientjournal som  

 protokol skal suppleres med optegnelser om, at revurdering har fundet sted og  

 om den trufne afgørelse.
 4. PROTOKOL.
 4.1. Det påhviler afdelingens lægelige og sygeplejemæssige ledelse at  

 sikre, at der gøres specielle optegnelser i protokollen vedrørende brugen af  

 tvangsmiddel og beskyttelsesforanstaltning, jfr. pkt. 1.6.
 4.2. I protokollen skal der gøres optegnelse om: a) Patientens navn og  

 alder, b) begrundelsen for foranstaltningens anvendelse, c) foranstaltningens  

 art og omfang, d) navnet på den ordinerende læge, e) tidspunktet for  

 iværksættelsen af foranstaltningen, f) tidspunktet for foranstaltningens  

 ophør, g) det implicerede personales navne.
 5. IKRAFTTRÆDEN M.V.
 Cirkulæret træder i kraft den 1. august 1985. Samtidig ophæves  

 sundhedsstyrelsens cirkulære af 24. oktober 1983 om tvangsmidlers anvendelse  

 i landets psykiatriske sygehuse, de dertil knyttede plejehjem m.v. samt  

 psykiatriske afdelinger.
 Nærværende cirkulære er midlertidigt og forudsættes afløst af regler, der  

 vil blive fastsat på grundlag af en betænkning, udarbejdet af  

 justitsministeriets udvalg vedrørende sindslidendes retsstilling.
