Desinfektionens omfang.
Den påbudte rensning og desinfektion skal omfatte  

 bure, redekasser, æde- og drikkekar samt de forskellige redskaber, der  

 anvendes ved dyrenes pasning, fodergang, foderrum, transportkasser,  

 udstillingsfælder m.m. samt personalets tøj.
Forefindes beholdere, der før  

 sygdomsudbruddet anvendtes til foderforsendelse, skal rensning og  

 desinfektion også omfatte disse.
Har hvalpesygen kun haft ringe udbredelse i et pelsdyrhold, kan  

 desinfektionen af burene, såfremt kredsdyrlægen ikke bestemmer andet,  

 begrænses til kun at omfatte de enkelte bure m.m., i hvilke syge dyr har  

 været anbragt, samt de tilstødende bure.
Er sygdommen derimod forekommet med  

 større udbredelse i pelsdyrholdet uden at være begrænset til nogen del af  

 dette, skal desinfektionen omfatte samtlige bure m.m. i farmen.
Mekanisk rensning og afvaskning.
Forud for desinfektion skal gå en  

 omhyggelig rensning.
Bure, redekasser, æde- og drikkekar, foderrum,  

 foderbeholdere, transportkasser, udstillingsfælder og andre redskaber renses  

 først ved en grundig afskrabning af alt påsiddende snavs samt foder- og  

 gødningsrester.
Dette samt alt foder, der kan mistænkes for at indeholde  

 smitstof, enten fjernes og nedgraves eller efter anvisning af kredsdyrlægen  

 bænkes op og plastdækkes inden for farmens område.
Det øverste lag af  

 jordbunden under burene samt den nærmeste omkreds fjernes og nedgraves efter  

 kredsdyrlægens anvisning.
Burene, redekasserne o.s.v. afvaskes derefter såvel  

 udvendigt som indvendigt med varmt vand tilsat sæbe eller soda.
I foderrummet  

 skal rensningen og afvaskning omfatte borde, redskaber, vægge og gulv.
 Denne rengøring kan lettes meget og foretages særdeles effektivt ved  

 anvendelse af damprenser eller højtrykssprøjte.
 Materialer som halm, trækasser, papirhåndklæder m.m., der ikke kan  

 rengøres, skal brændes.
Desinfektion.
Ved desinfektion skal anvendes lunkent vand tilsat enten 2  

 promille natriumhydroxyd eller 2 procent formalin. Ønskes der undtagelsesvis  

 et andet desinfektionsmiddel anvendt, skal dette først være godkendt af  

 kredsdyrlægen.
Desinfektionsvæsken påsprøjtes lettest ved hjælp af en  

 desinfektions- eller frugttræssprøjte.
Fodergangen overbruses eller  

 påsprøjtes samme desinfektionsvæske, og der påføres ny jord eller grus, hvor  

 afgravning har fundet sted.
Er det af praktiske grunde muligt, bør burene stå  

 tomme en halv snes dage.
Det tøj, personalet har anvendt under pasningen af de syge dyr, koges og  

 vaskes.
Fodtøjet rengøres grundigt og oversprøjtes med desinfektionsvæsken.
