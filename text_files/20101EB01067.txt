Bilag 1 Beretning afgivet af Kulturudvalget den 31. maj 2011 Beretning over Forslag til folketingsbeslutning om støtte til fritstående internetmedier, digital distribution og kritisk, undersøgende journalistik [af Mogens Jensen (S), Holger K.
Nielsen (SF), Jørgen Poulsen (RV) og Per Clausen (EL)] 1. Udvalgsarbejdet Beslutningsforslaget blev fremsat den 17. december 2010 og var til 1. behandling den 10. februar 2011. Beslutningsforslaget blev efter 1. behandling henvist til behandling i Kulturudvalget.
Møder Udvalget har behandlet beslutningsforslaget i 2 møder.
2. Politiske bemærkninger Udvalget konstaterer, at kulturministeren har nedsat et mediestøtteudvalg, der skal aflevere sine anbefalinger primo oktober 2011.
Mediemarkedet har undergået og vil også i fremtiden undergå store forandringer, og mediestøtten skal indrettes, så den tilpasses denne udvikling.
Udvalget understreger, at en ny mediestøtteordning fortsat skal fremme blandt andet mangfoldighed, alsidighed og flerhed i det danske medielandskab.
Digitaliseringen har ikke bare påvirket det tempo, som medierne bevæger sig med, den har også ændret medieforbruget enormt.
Derfor er det også naturligt, at lovgivningsrammerne på området følger med.
Udvalget ser derfor frem til at læse mediestøtteudvalgets anbefalinger og lade anbefalingerne indgå i arbejdet med at gennemføre en omlægning af mediestøtten, herunder i relation til overvejelserne om fremover også at kunne understøtte nye former for journalistik, nye medier og de trykte mediers omlægning til digital distribution samt fritstående internetmedier.
Udvalget fremhæver, at politiske holdninger fortsat ikke skal være et kriterium for tildeling af mediestøtte.
 P. u. v.
