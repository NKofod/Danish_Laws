Betænkning afgivet af Erhvervsudvalget den 12. maj 2022 Betænkning over Forslag til lov om bogføring [af erhvervsministeren (Simon Kollerup)]:
1. Ændringsforslag Erhvervsministeren har stillet 10 ændringsforslag til lovforslaget, herunder om deling af lovforslaget.
2. Indstillinger Udvalget vil stemme for ændringsforslag nr. 1 om deling af lovforslaget.
 Et flertal i udvalget (S, V, SF, RV, EL og FG) indstiller de under A og B nævnte lovforslag til vedtagelse med de stillede ændringsforslag.
Et mindretal i udvalget (KF) indstiller de under A og B nævnte lovforslag til forkastelse ved 3. behandling.
Mindretallet vil stemme for de stillede ændringsforslag.
Et andet mindretal i udvalget (LA og Hans Kristian Skibby (UFG)) indstiller det under A nævnte lovforslag til forkastelse ved 3. behandling.
Mindretallet indstiller det under B nævnte lovforslag til vedtagelse.
Mindretallet vil stemme for de stillede ændringsforslag.
Et tredje mindretal i udvalget (DF) indstiller det under A nævnte lovforslag til vedtagelse.
Mindretallet indstiller det under B nævnte lovforslag til forkastelse ved 3. behandling.
Mindretallet vil stemme for de stillede ændringsforslag.
 Nye Borgerlige, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Socialdemokratiet, Venstre, Socialistisk Folkeparti, Radikale Venstre og Enhedslisten Et flertal i udvalget (S, V, SF, RV og EL) noterer, at erhvervsministeren har stillet ændringsforslag om deling af lovforslaget.
Flertallet bakker op om det under A nævnte lovforslag, der vedrører digital bogføring.
Flertallet er enige om, at lovforslaget og udmøntningen heraf skal sikre en balance imellem på den ene side hensynet til, at ikkedigitale virksomheder kan opleve det som en stor omstilling at skulle bogføre digitalt på trods af de anviste byrdelettelser, og på den anden side at sikre, at fejl i bogføringen og regnskaberne reduceres, at moms- og skattegabet reduceres, og at mulighederne for svindel indskrænkes.
Denne balance er vigtig i forhold til at sikre digital opbevaring af regnskabsmateriale, at de rette virksomheder omfattes af kravene om digital bogføring, og at lovkravene generelt tjener det rette formål.
Flertallet noterer sig, at lovforslaget bemyndiger erhvervsministeren til at sætte kravet om anvendelse af digitale bogføringssystemer i kraft afhængigt af regnskabsklasse.
Det bemærkes desuden, at erhvervsministeren har stillet ændringsforslag om, at dette også kan afhænge af omsætning.
Det fremgår af lovforslagets bemærkninger, at kravet om anvendelse af digitale bogføringssystemer tidligst vil træde i kraft for regnskabspligtige virksomheder i 2024 og tidligst for de personligt ejede virksomheder i 2026.
Flertallet noterer sig, at erhvervsministeren, i god tid inden reglerne for de personligt ejede virksomheder forventes sat i kraft, vil indkalde partierne til politiske drøftelser om implementeringen af kravet om digital bogføring og om nye digitale muligheder.
I den forbindelse skal Erhvervsministeriet belyse, hvor velfungerende markedet for udbydere af digitale bogføringssystemer er, herunder hvor mange udbydere af digitale bogføringssystemer der er registreret hos Erhvervsstyrelsen og deres gældende prisniveauer og eventuelle gratisløsninger for små virksomheder.
Derudover skal Erhvervsministeriet efter inddragelse af erhvervsorganisationer og udbydere oplyse, hvordan implementeringen er gået for de regnskabspligtige virksomheder, og i hvilket omfang virksomheder med personlig hæftelse allerede har omstillet sig til digitale bogføringssystemer.
På baggrund af de indhentede oplysninger beskrevet ovenfor og erfaringer fra den første etape af krav for regnskabspligtige virksomheder i 2024 vil partierne drøfte, hvornår kravet om digital bogføring skal træde i kraft for de mindre virksomheder med personlig hæftelse.
Der skal i den forbindelse bl.a. tages stilling til, hvorvidt kravet om digital bogføring for personligt ejede virksomheder skal træde i kraft på samme tid for alle personligt ejede virksomheder med en omsætning på over 300.000 kr. årligt, eller om kravet i første omgang skal træde i kraft for personligt ejede virksomheder ved en højere omsætningsgrænse, samt om omsætningsgrænsen på 300.000 kr. årligt skal forhøjes eller fastholdes.
 Erhvervsministeren vil desuden foreslå at videreføre puljen i SMV:Digital om digital bogføring og nedjustere det gældende krav om 2 årsværk til 1 årsværk for denne pulje, så helt små virksomheder, der omfattes af lov om bogføring, kan søge om hjælp til omstillingen i SMV:Digital.
4. Ændringsforslag med bemærkninger Ændringsforslag a Ændringsforslag om deling af lovforslaget Af erhvervsministeren, tiltrådt af udvalget:
 1) Lovforslaget deles i to lovforslag med følgende titler og indhold:
 A. »Forslag til lov om bogføring« omfattende §§ 1-33, § 34, stk. 2, 3, 6 og 7, § 35, § 36, nr. 15, og §§ 37 og 38.
 B. »Forslag til lov om ændring af årsregnskabsloven (Gennemførelse af aftale om det fremadrettede behov for revision)« omfattende § 34, stk. 1, 2, 4 og 5, § 36, nr. 1-14, 16 og 17, og § 38.
[Forslag om deling af lovforslaget] b Ændringsforslag til det under A nævnte forslag Til § 14 2) I stk. 1 indsættes efter »i overensstemmelse«: »med«.
[Lovteknisk ændring] 3) I stk. 1 og 3 ændres »kapitel 4 og 5« til: »dette kapitel og kapitel 5«.
[Lovteknisk ændring] Til § 34 4) I stk. 2 udgår », § 36, nr. 2-14, 16 og 17,«.
[Lovteknisk ændring] 5) I stk. 3, 2. pkt., indsættes efter »efter årsregnskabsloven«: »eller efter forskellige omsætningsgrænser«.
[Mulighed for, at det kan besluttes at sætte lovforslaget i kraft på forskellige tidspunkter for virksomheder i forskellige regnskabsklasser og med forskellig nettoomsætning] Til § 36 6) I den under nr. 15 foreslåede § 138 a udgår stk. 4.
 Stk. 5 bliver herefter stk. 4.
[Ændring af offentlighedslovens anvendelse på oplysninger efter de foreslåede § 138 a, stk. 1 og 2] Til § 37 7) Efter nr. 4 indsættes som nyt nummer:
»01. I § 42, stk. 3, der bliver stk. 4, ændres »og 2« til: »og 3«.« [Lovteknisk ændring] c Ændringsforslag til det under B nævnte forslag Til § 34 8) I stk. 1 ændres »i kraft ved« til: »i kraft dagen efter«.
[Korrektion af ikrafttrædelse] 9) Stk. 2 affattes således:
»Stk. 2. § 36, nr. 2-14, 16, 17 og 01, træder i kraft den 1. juli 2022.« [Lovteknisk ændring] Til § 36 10) Efter nr. 17 indsættes som nyt nummer:
»01. I § 159 b, stk. 1, nr. 13, der bliver nr. 15, ændres »nr. 1-12« til: »nr. 1-14«.« [Lovteknisk ændring] Bemærkninger Til nr. 1 Det foreslås, at forslag til lov om bogføring deles i to lovforslag.
Den ene del (A) omfatter lovforslagets bestemmelser om bogføring samt konsekvensændringer i årsregnskabsloven og revisorloven, som navnlig gennemfører den politiske aftale mellem regeringen og Socialistisk Folkeparti, Radikale Venstre, Dansk Folkeparti og Kristendemokraterne af 21. januar 2022 om en ny reformpakke for dansk økonomi.
Endvidere omfatter lovforslaget enkelte bestemmelser, som gennemfører den politiske aftale om det fremadrettede behov for revision, jf. del B af lovforslaget.
Det drejer sig om de foreslåede bestemmelser om, at registreringer og bilag skal opbevares i et digitalt bogføringssystem (lovforslagets § 16, stk. 1, nr. 2), mulighed for at udmåle skærpet bøde ved bl.a. væsentlige overtrædelser af opbevaringspligten (lovforslagets § 33) og indførelse af bogføringskontrol med virksomheder, der ikke har indsendt virksomhedens første årsrapport, eller som har fravalgt revision (lovforslagets § 23). Den anden del (B) omfatter ændringer af årsregnskabsloven, som gennemfører den politiske aftale mellem regeringen, Venstre, Socialistisk Folkeparti, Radikale Venstre, Enhedslisten, Nye Borgerlige og Alternativet af 23. juni 2021 om det fremadrettede behov for revision.
Til nr. 2 Der er tale om en lovteknisk ændring.
Der foretages ikke nogen materiel ændring.
Til nr. 3 Der er tale om en lovteknisk ændring.
Der foretages ikke nogen materiel ændring.
Til nr. 4 Som følge af opdelingen af lovforslaget i to dele foretages en lovteknisk ændring af lovforslagets § 34, stk. 2. Der foretages ikke nogen materiel ændring.
Til nr. 5 Der har efter fremsættelsen af lovforslaget været udtrykt ønske om at give mulighed for, at det foreslåede krav om brug af digitale bogføringssystemer i forslagets § 16 kan sættes i kraft på forskellige tidspunkter ikke blot efter virksomhedens regnskabsklasse, men også efter virksomhedens nettoomsætning. Ændringsforslaget giver mulighed herfor, således at det eventuelt kan besluttes at sætte lovslaget i kraft på forskellige tidspunkter både for virksomheder i forskellig regnskabsklasse, men også for virksomheder med forskellig nettoomsætning, hvis der skulle vise sig behov herfor.
Til nr. 6 I den under lovforslagets § 36, nr. 15, foreslåede § 138 a udgår stk. 4. Hermed fjernes undtagelsen fra offentlighedsloven, således at offentlighedslovens almindelige regler om aktindsigt, herunder undtagelser fra aktindsigt, finder anvendelse på oplysninger efter bestemmelsens stk. 1 og 2 om, hvilket digitalt bogføringssystem virksomheden anvender.
Da de indberettede oplysninger om bogføringssystemer kan have karakter af oplysninger om tekniske indretninger eller om drifts- eller forretningsforhold el.lign., vil oplysningerne efter omstændighederne kunne undtages fra aktindsigt i medfør af offentlighedslovens § 30, nr. 2. Dette forudsætter, at det efter en konkret vurdering må antages, at meddelelse af aktindsigt indebærer en nærliggende risiko for, at der  typisk af konkurrencemæssige grunde  påføres den pågældende virksomhed eller udbyderen af det digitale bogføringssystem skade, navnlig et økonomisk tab af nogen betydning.
Oplysninger om udbyderens kundeforhold vil efter omstændighederne kunne være omfattet af bestemmelsen.
Til nr. 7 Der er tale om en lovteknisk ændring.
Der foretages ikke nogen materiel ændring.
Til nr. 8 Den oprindelige formulering af ikrafttrædelsesbestemmelsen var ikke i overensstemmelse med almindelig ikrafttrædelsesprocedure.
I stedet var formuleringen for straksstadfæstelse anvendt. Ændringen foreslås, fordi det vurderes tilstrækkeligt, at bestemmelsen træder i kraft dagen efter bekendtgørelsen i Lovtidende i overensstemmelse med normal praksis.
Til nr. 9 Som følge af opdelingen af lovforslaget i to dele foretages en lovteknisk ændring af lovforslagets § 34, stk. 2. Der foretages ikke nogen materiel ændring.
Til nr. 10 Der er tale om en lovteknisk ændring.
Der foretages ikke nogen materiel ændring.
5. Udvalgsarbejdet Lovforslaget blev fremsat den 6. april 2022 og var til 1. behandling den 21. april 2022. Lovforslaget blev efter 1. behandling henvist til behandling i Erhvervsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og erhvervsministeren sendte den 27. januar 2022 dette udkast til udvalget, jf.
ERU alm. del  bilag 159. Den 6. april 2022 sendte erhvervsministeren høringssvarene og et høringsnotat til udvalget.
Bilag Under udvalgsarbejdet er der omdelt 9 bilag på lovforslaget.
Skriftlige henvendelser Udvalget har under udvalgsarbejdet modtaget 4 skriftlige henvendelser om lovforslaget.
Deputationer Udvalget har under udvalgsarbejdet modtaget 3 deputationer, der mundtligt har redegjort for deres holdning til lovforslaget.
Spørgsmål Udvalget har under udvalgsarbejdet stillet 17 spørgsmål til erhvervsministeren til skriftlig besvarelse, som ministeren har besvaret.
Birgitte Vind (S) Tanja Larsson (S) Camilla Fabricius (S) Thomas Jensen (S) Anders Kronborg (S) Kasper Roug (S) nfmd.
Malte Larsen (S) Orla Hav (S) Rasmus Stoklund (S) Lisbeth Bech-Nielsen (SF) Ina Strøjer-Schmidt (SF) Katrine Robsøe (RV) Samira Nawa (RV) Victoria Velasquez (EL) Rune Lund (EL) Susanne Zimmer (FG) Torsten Schack Pedersen (V) Kenneth Mikkelsen (V) Anni Matthiesen (V) fmd.
Anne Honoré Østergaard (V) Maja Torp (V) Heidi Bank (V) Marie Bjerre (V) Hans Kristian Skibby (UFG) Mette Hjermind Dencker (DF) Mona Juul (KF) Niels Flemming Hansen (KF) Birgitte Bergman (KF) Alex Vanopslagh (LA) Nye Borgerlige, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
