Udtalt, at det efter Indenrigsministeriets opfattelse måtte give  

 anledning til tvivl, i hvilket omfang kommuner lovligt i betalingsvedtægter  

 udfærdiget med hjemmel i miljøbeskyttelseslovens § 27 kunne graduere  

 taksterne under hensyn til de enkelte ejendommes vandforbrug.
Det måtte under  

 alle omstændigheder kræves, at der forelå en saglig begrundelse for de  

 differentierede takster, og det måtte - i sammenhæng hermed - kræves, at den  

 differentierede takstfastsættelse ikke medførte, at bestemte grupper af  

 ejendomme kom til at bære en uforholdsmæssig stor eller lille andel af de  

 samlede udgifter.
 I brev af 31. juli 1991 (j.nr. 06.01.00P24 (192)) har Thisted Byråd klaget  

 til Indenrigsministeriet over en udtalelse af 30. januar 1991 fra  

 Tilsynsrådet for Viborg Amt vedrørende kommunens dagældende betalingsregler  

 for spildevandsanlæg.
Tilsynsrådet for Viborg Amt meddelte i udtalelsen af 30. januar 1991, at  

 rådet måtte henholde sig til en udtalelse fra Miljøstyrelsen af 7. januar  

 1991, hvorefter der ikke sås at være mulighed for at reducere kloakbidraget  

 for erhvervsvirksomheder med et stort vandforbrug.
Tilsynsrådet anmodede i  

 overensstemmelse hermed byrådet om at træffe beslutning om at ændre den  

 dagældende betalingsvedtægt.
Tilsynsrådet anmodede endvidere byrådet om at  

 ændre den vedtægt, der af byrådet var godkendt til ikrafttræden den 1. januar  

 1993, og som indeholdt en tilsvarende bestemmelse.
 Tilsynsrådet for Viborg Amt har den 6. september 1991 henholdt sig til sin  

 udtalelse af 30. januar 1991.
 Det fremgår af sagen, at Thisted Kommunes indtil 1. januar 1993 gældende  

 betalingsvedtægt blev vedtaget af byrådet den 20. december 1977, og senere  

 ændret ved byrådsbeslutning den 1. december 1987. Ved beslutning af 16. maj  

 1989 skete endvidere ændring af § 8 vedrørende kommunalt tilskud til  

 spildevandsanlægget.
 I henhold til § 4 i den nævnte betalingsvedtægt betaltes kloakafgiften som  

 en løbende afgift pr. m3 afledt vand.
 Af vedtægtens § 6 fremgik, at der for så vidt angår erhvervsvirksomheder  

 med stort vandforbrug skulle ske reduktion af kloakafgiften efter følgende  

 skala:
 I forbindelse med sagens behandling i Tilsynsrådet for Viborg Amt oplyste  

 Thisted Byråd, at årsagen til gradueringen var det forhold, at det er  

 billigere at hente spildevandet fra een storforbruger end fra mange små, idet  

 udgifterne til transportledninger m.v. alt andet lige er mindre.
 I klagen til Indenrigsministeriet har Thisted Byråd anmodet ministeriet om  

 at vurdere sagen nærmere, da byrådet er af den opfattelse, at  

 betalingsvedtægterne er udarbejdet i overensstemmelse med den gældende  

 lovgivning.
 Byrådet har i den forbindelse anført, at der efter reglerne i såvel den  

 tidligere gældende lov om miljøbeskyttelse som i loven om betalingsregler for  

 spildevandsanlæg er overladt kommunerne en relativ bred skønsramme med hensyn  

 til fastsættelsen af betalingen på spildevandsområdet.
 Indenrigsministeriet har på denne baggrund drøftet sagen med  

 Miljøministeriets departement og Miljøstyrelsen.
Miljøministeriet har ved brev af 17. november 1992 fremsendt et notat af  

 12. oktober 1992 fra Miljøstyrelsen om sagen.
I notatet er bl.a. anført  

 følgende:
 »1. Der er ikke en teknisk-saglig begrundelse for at reducere prisen  

 med 75% ved store vandmængder.
Ved fastsættelsen af betaling for spildevand har det altid - såvel før  

 1987-loven som under denne - været et grundlæggende udgangspunkt, at  

 administrationen af området skal tage udgangspunkt i, at området skal hvile i  

 sig selv, og at priserne skal have en saglig forbindelse med omkostningerne  

 med ydelsen.
Der kan ved lovgivningen være gjort konkrete modifikationer i  

 dette princip; f.eks. tillod lovgivningen før 1987 tilskud til  

 kloakforsyningen, hvor anlægget havde almen offentlig interesse.
I den konkrete sag har Thisted Kommune gjort gældende, at det er billigere  

 at hente spildevandet fra en stor forbruger end fra mange små, idet  

 udgifterne til transportledninger m.v. alt andet lige er mindre.
Denne  

 betragtning er Miljøstyrelsen i og for sig enig i.
På drikkevandsområdet ydes  

 der på dette grundlag ofte mængderabat på 5-10%. Men Thisted Kommune har ikke  

 sandsynliggjort, at forskellige udgifter til transportledninger skulle  

 retfærdiggøre en rabat på spildevandsbehandlingen på op til 75%, og  

 Miljøstyrelsen anser det for udelukket, at en sådan besparelse skulle kunne  

 optræde i praksis.
Miljøstyrelsen skal i denne forbindelse henlede opmærksomheden på, at  

 Tilsynsrådet for Vejle Amt i en afgørelse af 19. december 1990 har fundet det  

 uhjemlet, at Vejle Kommune - som ikke havde fremlagt nogle nærmere  

 beregninger - ydede en rabat på 50% til de spildevandsproducenter, som havde  

 en udledning over 250.000 m3 om året.« Thisted Kommune har den 28. april 1993 telefonisk meddelt, at byrådet har  

 vedtaget en ny betalingsvedtægt, der trådte i kraft den 1. januar 1993, og  

 som ikke indeholder bestemmelser om reduceret bidrag for virksomheder med  

 stort vandforbrug.
 I den anledning skal Indenrigsministeriet udtale følgende:
Det tilsyn, som de kommunale tilsynsmyndigheder udøver over for  

 kommunerne, er et retligt tilsyn.
Tilsynet omfatter kun spørgsmål om,  

 hvorvidt der er sket en tilsidesættelse af lovgivningen, herunder  

 offentligretlige retsgrundsætninger, jf. § 61 i lov om kommunernes styrelse  

 (lovbekendtgørelse nr. 526 af 22. juni 1993).
 De kommunale tilsynsmyndigheder kan ikke tage stilling til, om kommunernes  

 sagsbehandling er rimelig eller hensigtsmæssig, eller til spørgsmål  

 vedrørende skønsudøvelse, så længe skønnet udøves inden for de rammer, der er  

 fastsat i lovgivningen.
 Indenrigsministeriet er ikke almindelig klageinstans i forhold til  

 tilsynsrådene, men ministeriet afgiver dog vejledende udtalelser om  

 forståelsen af retsspørgsmål.
 Det fremgår af den omhandlede vedtægt, at den er vedtaget med hjemmel i  

 den tidligere gældende miljøbeskyttelseslovs § 27 (lovbekendtgørelse nr. 85  

 af 8. marts 1985).
Lov om betalingsregler for spildevandsanlæg lov nr. 863 af 23. december  

 1987), der afløste de tidligere bestemmelser om spildevandsanlæg i  

 miljøbeskyttelsesloven, trådte i kraft 1. januar 1988. Loven finder i henhold  

 til lovens § 11 anvendelse på betalingsvedtægter, der udarbejdes efter lovens  

 ikrafttræden.
Når en betalingsvedtægt er udarbejdet i overensstemmelse med  

 loven, bortfaldaer således tidligere betalingsvedtægter.
Af § 11, stk. 5,  

 fremgår endvidere, at uanset bestemmelser i gældende vedtægter ophæves  

 kommunalbestyrelsens forpligtelse til at yde tilskud til offentlige  

 spildevandsanlæg som udgangspunkt pr. 1. januar 1988.
Da Thisted Kommunes betalingsvedtægt er udarbejdet i 1977 og senere ændret  

 i 1987 med hjemmel i § 27 i miljøbeskyttelsesloven, finder  

 Indenrigsministeriet, at lovligheden af § 6 i vedtægten skal bedømmes ud fra  

 denne bestemmelse.
Det forhold, at vedtægten er ændret efter 1. januar 1988,  

 findes ikke at kunne føre til noget andet resultat, henset til at ændringen i  

 1989 skete som en konsekvens af den ovenfor omtalte indføjelse af  

 bestemmelsen i § 11, stk. 5, i lov om betalingsregler for spildevandsanlæg.
 § 27, stk. 1 og stk. 2, 1. pkt., i den dagældende miljøbeskyttelseslov er  

 affattet således:
 »§ 27. Udgifterne ved udførelse, drift og vedligeholdelse af  

 offentlige og fælles private spildevansanlæg, herunder udgifterne til fælles  

 ledninger, afskærende ledninger, rensningsanlæg, ejendomserhvervelser og  

 rådighedsindskrænkninger, afholdes og fordeles efter regler, der fastsættes  

 af kommunalbestyrelsen, jf. dog § 28.
Stk. 2. Ved fastsættelse af regler efter stk. 1 kan der ikke pålignes  

 grundejerne større samlet bidrag, end hvad der svarer til udgifterne ved  

 udførelse og drift, herunder vedligeholdelse, af de projekter og anlæg,  

 hvortil bidrag kræves.« I betænkning nr. 1 fra 1986 fra Miljøstyrelsen  

 »Betalingsvedtægter« er bl.a. anført:
 »3.1. Principper for betalingsregler.
 Miljøbeskyttelseslovens § 27 fastsætter ikke nærmere kriterier for,  

 hvorledes udgifterne til fælles spildevandsanlæg skal fordeles.  

 Kommunalbestyrelserne er derfor inden for rammerne af § 27 i princippet frit  

 stillet ved fastsættelse af betalingsordninger for fælles spildevandsanlæg  

 (betalingsvedtægter). ...
Det skal endelig nævnes som et ofte fremført kritikpunkt, at der ved  

 betalingen bliver diskrimineret mellem de respektive brugergrupper, bolig  

 ctr. erhverv, sommerhusbeboelse ctr. helårsbeboelse, hvilket er i strid med  

 kommunalretlige lighedsgrundsætninger.« Lov om betalingsvedtægter for spildevandsanlæg, der som overfor anført  

 afløste miljøbeskyttelseslovens bestemmelser, angiver i § 2, stk. 3 og 4, at  

 vandafledningsbidrag til anlæg og drift som udgangspunkt skal fordeles efter  

 ejendommenes vandforbrug.
Efter lovens § 2, stk. 8, kunne kommunalbestyrelsen  

 fastsætte særlige regler vedrørende ejendomme med atypisk vandforbrug eller  

 stærkt forurenende virksomheder.
Derudover indeholder lovgivningen ingen  

 regler om kommunernes fastsættelse af vandafledningsbidragene.
 Der er ikke i forarbejder m.v. grundlag for at antage, at der ved  

 udarbejdelsen af lov om betalingsregler for spildevandsanlæg var tilsigtet en  

 ændring af retstilstanden på det her omhandlede område.
 Ved lov nr. 388 af 20. maj 1992 er § 2 i lov om betalingsvedtægter for  

 spildevandsanlæg ændret, bl.a. således at bestemmelsen i stk. 8 er ophævet.  

 Loven trådte i kraft den 1. juli 1992 og finder anvendelse på alle  

 betalingsvedtægter fra den 1. januar 1993.
 Af bemærkningerne til ændringsloven fremgår, at bestemmelsen i § 2, stk.  

 8, ikke er opretholdt bl.a. med den begrundelse, at det ikke er  

 hensigtsmæssigt at have specielle takster f.eks. for et stort vandforbrug, da  

 dette vil fratage forbrugerne incitamentet til af ressourcemæssige grunde at  

 reducere vandforbruget mest muligt.
 Det vil herefter ikke være lovligt at fastsætte bestemmelser i  

 betalingsvedtægter for kloakforsyning om reduceret kloakbidrag for  

 erhvervsvirksomheder eller andre med et stort vandforbrug.
Efter Indenrigsministeriets opfattelse må det give anledning til tvivl, i  

 hvilket omfang kommuner lovligt i betalingsvedtægter udfærdiget med hjemmel i  

 miljøbeskyttelseslovens § 27 kunne graduere taksterne under hensyn til de  

 enkelte ejendommes vandforbrug.
Det må under alle omstændigheder kræves, at  

 der foreligger en saglig begrundelse for de differentierede takster, og det  

 må - i sammenhæng hermed - kræves, at den differentierede takstfastsættelse  

 ikke medfører, at bestemte grupper af ejendomme kommer til at bære en  

 uforholdsmæssig stor eller lille andel af de samlede udgifter.
 På baggrund af Miljøministeriets udtalelser i sagen er det  

 Indenrigsministeriets opfattelse, at Thisted Kommunes fastsættelse af  

 kloakbidrag i den tidligere gældende betalingsvedtægt medførte en væsentlig  

 begunstigelse af erhvervsejendomme med stort vandforbrug, uden at dette have  

 tilstrækkelig saglig begrundelse; § 6 i betalingsvedtægten har derfor efter  

 ministeriets opfattelse ikke været lovlig.
De kommunale tilsynsmyndigheder har ikke kompetence til at ændre de af  

 kommunalbestyrelsen fastsatte takster.
Det fremgår af den nugældende lov om  

 betalingsvedtægter, at det ikke er lovligt at yde mængderabat ved højt  

 vandforbrug.
 På denne baggrund og under hensyn til den usikkerhed, der foreligger med  

 hensyn til fastlæggelsen af, i hvilket omfang der lovligt har kunnet  

 foretages differentiering af kloakbidrag, foretager Indenrigsministeriet sig  

 ikke videre vedrørende den tidligere gældende betalingsvedtægt.
 Det tilføjes, at betalingsvedtægten gældende fra 1. januar 1993 er ændret,  

 hvorfor ministeriet ej heller foretager videre vedrørende denne vedtægt.
 Indenrigsministeriet skal beklage den sene besvarelse.
 Kopi af dette brev er sendt til Tilsynsrådet for Viborg Amt og  

 Miljøministeriet.
Med venlig hilsen Henrik Grunnet 2. Tilsynsrådet for Viborg Amt 3. Miljøministeriet tit. 2. st. not.
 ad j.nr. 089-99-5-90.
 tit. 3. st. not.
ad j.nr.
D 22002-0003.
