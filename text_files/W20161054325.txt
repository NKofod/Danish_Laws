Offererstatningslovens § 6 a - nedsættelse på grund af egen skyld eller accept af risiko, nævnets j.nr. 16-520-08886 Ansøger, som tidligere havde været medlem af en rocker-/bandegruppering, søgte nævnet om erstatning som følge af en episode, hvor to skadevoldere begge blev dømt for et drabsforsøg mod ansøger samt for i forening med seks andre skadevoldere at have udøvet grov vold mod ansøger.
Det fremgår af sagen, at episoden begyndte med, at ansøgers ven, som var tilknyttet en rocker-/bandegruppering, tildelte en af skadevolderne et slag, hvorefter ansøger hurtigt blandede sig i episoden ved at skubbe et antal personer væk fra vennen, der fortsat udøvede vold mod en af skadevolderne.
Fire af skadevolderne blev under straffesagen dømt til at betale erstatning og godtgørelse til ansøger, mens ansøgers øvrige erstatningskrav blev henskudt til nævnet eller eventuelt civilt søgsmål.
Nævnet meddelte i det hele afslag efter offererstatningslovens § 6 a, idet nævnet efter en samlet vurdering af oplysningerne i sagen fandt, at ansøger  uanset at han på tidspunktet for tilskadekomsten ikke længere var tilknyttet en rocker-/bandegruppering  havde udsat sig for en særlig risiko ved i et farligt miljø at have involveret sig i en konflikt, som ansøgers ven initierede ved at udøve vold mod en af skadevolderne.
Nævnet fandt således, at ansøger ved at forsøge at beskytte vennen, som ansøger vidste, var medlem af en rocker-/bandegruppering, under dennes voldsudøvelse  i stedet for at afstå fra at involvere sig eller søge at standse vennens voldsudøvelse ved verbal indgriben eller tilkald af hjælp  bevidst havde indladt sig på en risikabel adfærd, som man fra samfundets side ønsker at modvirke, og dermed havde accepteret risikoen for skadens indtræden.
 Nævnet meddelte endvidere afslag efter offererstatningslovens § 10. For nærmere herom se pkt. 7.5.2 om offererstatningslovens § 10 om medvirken til politiets opklaring af sagen.
