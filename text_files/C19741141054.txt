 I en skrivelse hertil har De som advokat for N.N. klaget over, at  

 politimesteren i ...... den 5.august 1974 har meddelt Deres klient afslag på  

 en ansøgning om tilladelse til opstilling af en spilleautomat med  

 gevinstudbetaling i forretningen »Grill-Shop«, Strandbygade 8,  

 x-by.
 De har henvist til, at den tidligere forpagter af forretningen havde fået  

 tilladelse til at opstille en spilleautomat i denne og at Deres klient ikke  

 har foretaget ændringer af lokalerne, da han overtog forpagtningen den 1.  

 september 1974.
Politimesteren i ....., har oplyst, at forretningen har et serveringsareal  

 på ca.17 kvm, hvor gæsterne stående ved høje borde kan fortære det indkøbte.  

 Efter at tilladelsen blev meddelt den forrige forpagter i februar 1973, har  

 politimesteren efter drøftelser med .... kommune bestemt, at der ikke vil  

 blive meddelt tilladelse til at opstille spilleautomater med  

 gevinstudbetaling i grillforretninger, medmindre lokalerne opfylder kravene i  

 § 1, stk 1, i handelsministeriets bekendgørelse nr. 130 af 25. marts 1970 om  

 forskrifter for restaurations- og hotellokaler m.v. eller i øvrigt fremtræder  

 som restaurationslokaler med siddepladser.
Politimesteren har derfor senere  

 meddelt tilsvarende forretninger afslag på ansøgninger om tilladelse til  

 opstille spilleautomater.
 I den anledning skal man meddele, at justitsministeriet ikke finder  

 grundlag for at ændre politimesterens afgørelse.
