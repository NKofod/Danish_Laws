Der er konstateret nogen usikkerhed omkring procedurer ved og regler for  

 overførsel af skibe fra udenlandsk flag til dansk flag.
Man har derfor fundet  

 det rimeligt at udarbejde følgende oversigt:
Procedure ved overførsel af skibe til dansk flag 1. a.
Såfremt skibet er forsynet med gyldig  

 fartshjemmel i det hidtidige hjemland, vil der ved dokumentation heraf samt  

 ved dokumentation af eventuelle klassecertifikater og - afhængig af type og  

 størrelse - foreskrevne internationale certifikater kunne gives skibet dansk  

 sejltilladelse indtil de eksisterende certifikaters udløb, dog længst 3  

 måneder fra skibets indførsel (synsbekendtgørelsens § 2, stk. d).
Såfremt skibet er i udenlandsk havn, udstedes sejltilladelsen af  

 direktoratet.
Der vil normalt før udstedelsen blive krævet afholdt kontrolsyn  

 af vedkommende klassifikationsselskab, af skibstilsynet eller evt. af  

 vedkommende udenlandske myndighed.
 Sejltilladelsen ophører ikke ved skibets eventuelle anløb af dansk havn.
 Såfremt skibet er i dansk havn, udstedes sejltilladelsen af vedkommende  

 kontor efter et kontrolsyn, der alene har til formål at sikre, at skibet er  

 egnet til sejlads i det ønskede fartsområde og ikke at sikre opfyldelse af  

 danske bestemmelser.
b.
Såfremt skibet ikke er forsynet med gyldig fartshjemmel i det hidtidige  

 hjemland, skal syn afholdes af statens skibstilsyn, enten som 1. hovedsyn  

 eller som kontrolsyn med henblik på sejltilladelse til reparationshavn.
2. Forinden sejltilladelse kan udstedes, skal skibets  

 reder ved henvendelse til direktoratet have fastsat skibets besætning.
Hvis  

 flagskiftet sker så hurtigt, at den sædvanlige høringsprocedure ikke kan  

 gennemføres, vil direktoratet foretage en midlertidig fastsættelse.
Endelig  

 fastsættelse skal have fundet sted inden for 3 måneder efter flagskiftet.
3. De 3 måneder, sejltilladelsen er gældende, skal af  

 rederen bl.a. benyttes til at fremskaffe fornøden dokumentation af skibet i  

 form af tegninger m.v.
Sådan dokumentation indsendes til direktoratet og er  

 normalt en forudsætning for direktoratets godkendelse af skibet.  

 Tegningsmateriale skal i princippet fremskaffes i henhold til den for den  

 pågældende skibsstørrelse gældende tegningsliste.
 På basis af den forelagte dokumentation afgør direktoratet, hvilke forhold  

 om bord i skibet der kan godkendes, uanset at de ikke fuldt ud opfylder  

 danske regler, og hvilke forhold der skal ændres og i givet fald med hvilken  

 frist.
 I tilfælde, hvor det helt eller delvis viser sig umuligt fuldt ud at  

 opfylde kravene til dokumentation, kan der ved forhandling mellem rederiet og  

 direktoratet evt. fastlægges anden form for dokumentation, f.eks. ved  

 afholdelse af et kontrolsyn.
4. Efter at tegningsgodkendelse er foretaget af  

 direktoratet afholdes hovedsyn på skibet.
Dette hovedsyn skal være afholdt  

 inden udløbet af den i pkt. 1.a. nævnte 3 måneders periode.
Ved synet kan det  

 tillades, at krav kan opfyldes med en nærmere angivet frist i  

 overensstemmelse med sædvanlig praksis.
Tilsvarende gælder krav, der alene er  

 begrundet i skibets overførsel til dansk flag.
 5. Der er ikke mulighed for at forlænge den i pkt.  

 1.a. nævnte sejltilladelse ud over 3 måneder, uden at hovedsyn er afholdt.  

 Det er derfor af afgørende betydning, at rederen for et indkøbt skib hurtigst  

 muligt tilvejebringer den nødvendige dokumentation, der er forudsætningen for  

 skibets endelige godkendelse.
 For at sikre en smidig sagsbehandling og for at sikre, at der inden  

 udløbet af 3-måneders perioden også afsættes fornøden tid til afholdelse af  

 hovedsyn, skal man anbefale, at der senest ved skibets overførsel til dansk  

 flag ved drøftelse mellem rederi og skibstilsyn fastlægges en tidsplan for  

 dokumentation og godkendelse.
 6. Den hidtil praktiserede ordning, hvorefter der er  

 mulighed for et vejledende syn, inden der træffes endelig beslutning om  

 indkøb af et skib under udenlandsk flag, opretholdes uændret, jf. nedenfor.
Principper for godkendelse af indkøbte skibe Hovedprincippet for behandlingen af indkøbte skibe er, såfremt disse ikke  

 er over 10-15 år gamle, at der til et sådant skib stilles krav, svarende til  

 de krav, der på indførselstidspunkt ville blive stillet til et dansk skib af  

 tilsvarende alder.
 Dette vil for skibe bygget i henhold til de på byggetidspunktet gældende  

 internationale konventioner betyde, at der i almindelighed ikke vil blive  

 stillet væsentlige konstruktionsmæssige krav på de områder, der er dækket af  

 de pågældende konventioner, såfremt konventionens krav er opfyldt.
Specielt med hensyn til konstruktiv brandsikring gælder dog, at de særlige  

 danske regler i bekendtgørelse nr. 317 af 14. juni 1977 om brandsikring af  

 lastskibe i princippet kræves opfyldt, således at skibe køllagt før 1. juli  

 1977 kræves brandsikret som eksisterende skibe i overensstemmelse med  

 bekendtgørelsen.
For skibe, køllagt efter denne dato, stilles der som  

 hovedregel krav efter bestemmelserne for nye skibe i det omfang,  

 skibstilsynet finder dette rimeligt og praktisk gennemførligt.  

 Foranstaltninger, der kan anses for at tilvejebringe en tilsvarende  

 brandsikringsgrad, vil også kunne godkendes.
 Mindre udstyrsgenstande, som f.eks. redningsbælter, der i gældende regler  

 kræves typegodkendt, vil normalt blive krævet udskiftet, hvis de ikke er af  

 en af skibstilsynet godkendt type.
For større udstyrsgenstande, som f.eks. redningsbåde og redningsflåder,  

 foretages en konkret vurdering.
Afhængig af foreliggende oplysninger om  

 f.eks. fabrikation, fabrikationskontrol, kontrol ved installation om bord  

 samt forhold, der kan konstateres af skibstilsynet ved syn, vil man i det  

 enkelte tilfælde afgøre, om den pågældende genstand vil kunne godkendes.
 Om forhold, der i henhold til gældende regler kræves dokumenteret ved  

 nærmere angivne beregninger, som f.eks. stabilitet, vil der i almindelighed  

 blive krævet fuldstændige beregninger forelagt til dokumentation af, at  

 danske regler er opfyldt.
 Indkøbte skibe vil kunne få udstedt dansk målebrev i henhold til de på  

 skibets byggetidspunkt gældende danske måleregler.
Syn forud for indkøb For at give rederier, der påtænker at indkøbe skibe indregistreret under  

 udenlandsk flag, en mulighed for at bedømme omfanget af de krav, der i det  

 konkrete tilfælde vil blive stillet ved skibets overgang til dansk flag, vil  

 skibstilsynet, såfremt man har ressourcer dertil, være indstillet på, inden  

 køb af skibet er sket, dels at foretage en vurdering på basis af foreliggende  

 tegningsmateriale m.v., dels at foretage et vejledende syn på skibet.
I begge  

 tilfælde vil man søge at angive de krav, der vil blive stillet.
Ved afholdelse af syn vil de synende skibsinspektører som hovedregel  

 notere de væsentligste forhold, der ikke er i overensstemmelse med gældende  

 regler, hvorefter det ved forhandling mellem direktoratet og vedkommende  

 rederi vil blive søgt fastlagt, hvilke krav der vil blive stillet, såfremt  

 skibet overføres til dansk flag.
Værdien af det nævnte syn vil selvsagt i  

 stort omfang afhænge af det tegningsmateriale og øvrige dokumentation, der  

 kan tilvejebringes.
Det må understreges, at det ikke kan udelukkes, at der  

 ved et evt. senere 1. hovedsyn vil kunne blive stillet krav, som ikke er  

 stillet i forbindelse med det vejledende syn.
 For de forannævnte arbejder, der udføres, før et skib bliver overført til  

 dansk flag, skal den, der rekvirerer arbejdet, refundere skibstilsynets  

 udgifter i overensstemmelse med de af industriministeriet fastsatte regler,  

 for tiden bekendtgørelse nr. 8 af 5. januar 1983.
