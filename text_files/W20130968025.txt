Ankestyrelsens principafgørelse 20-13 om sygedagpenge - refusion - § 56-ordning - delvis sygemelding Resumé:
Principafgørelsen fastslår Arbejdsgiveren har ret til refusion for delvist sygefravær efter § 56 i sygedagpengeloven, når borgeren er delvis uarbejdsdygtig efter sygedagpengelovens § 7, stk. 2, og sygefraværet er på mindst 4 timer om ugen.
 Arbejdsgivers ret til sygedagpengerefusion er en afledt ret, som er betinget af, at borgeren opfylder betingelserne for ret til sygedagpenge efter § 7.
 Selvom der er indgået en § 56-aftale, skal der foretages en konkret vurdering af, om borgeren er delvis uarbejdsdygtig.
 Fraværsrisikoen efter § 56 kan bestå af såvel hele som delvise fraværsdage, og der kan dermed også ydes refusion for delvise fraværsdage.
 Lov:
Lov om sygedagpenge - lovbekendtgørelse nr. 653 af 26. juni 2012 - § 7 og § 56 Afgørelse:
1. Baggrund for at behandle sagen Vi har behandlet sagen for at belyse praksis på sygedagpengerefusionsområdet, herunder fortolkning af § 56 sammenholdt med § 7.
2. Reglerne Lov om sygedagpenge § 56 fastslår, at en arbejdsgiver ved aftale med en lønmodtager kan opnå ret til at få refusion fra kommunen med et beløb, der svarer til de sygedagpenge, som lønmodtageren har ret til fra arbejdsgiveren i de første 30 kalenderdage af sygefraværet.
 Det er i følge lovens § 7 en betingelse for udbetaling af sygedagpenge, at den pågældende er helt eller delvist uarbejdsdygtig på grund af sygdom.
3. Andre Principafgørelser Ankestyrelsen har ikke andre Principafgørelser på området.
4. Den konkrete afgørelse Ankestyrelsens Beskæftigelsesudvalg har i møde truffet afgørelse i kommunens sag, der er antaget for at belyse praksis på sygedagpengerefusionsområdet, herunder fortolkning af § 56 sammenholdt med § 7.
 Resultatet er:
 Arbejdsgiveren har ret til sygedagpengerefusion for delvist sygefravær, når det ugentlige fravær er på mindst 4 timer Det betyder, at arbejdsgiveren har ret til refusion for sygefraværet den 3. maj 2011 og den 8. juni 2011, men at arbejdsgiveren ikke har ret til refusion for sygefraværet den 17. marts 2011.
 Vi er således kommet til samme resultat som Beskæftigelsesankenævnet i Statsforvaltningen YY.
 Der var enighed på mødet.
Begrundelsen for afgørelsen Ankestyrelsens beskæftigelsesudvalg finder, at arbejdsgiveren har ret til refusion for delvist sygefravær efter § 56 i sygedagpengeloven, når borgeren er delvis uarbejdsdygtig i henhold til sygedagpengelovens § 7, stk. 2, og sygefraværet er på mindst 4 timer om ugen.
 Vi har ved afgørelsen lagt vægt på, at en aftale efter § 56 i sygedagpengeloven har til formål at sikre, at borgere, hvis fraværsrisiko på grund af langvarig eller kronisk sygdom er væsentlig forøget, har mulighed for at opnå eller fastholde en ansættelse.
 Det er vores opfattelse, at fraværsrisikoen kan bestå af såvel hele som halve fraværsdage.
 Vi har ved afgørelsen videre lagt vægt på, at indgåelsen af en § 56-aftale medfører, at der ikke påbegyndes en ny arbejdsgiverperiode for arbejdsgiveren.
 Vi har videre lagt vægt på, at der ikke er noget krav om, at de 21 kalenderdage nævnt i § 56, stk. 2, nr. 3, skal være én sammenhængende periode, og at dage med delvist sygefravær med nedsatte sygedagpenge også tæller med som hele dage.
 Vi har videre lagt vægt på, at dage med delvist fravær tæller med som hele dage i forbindelse med vurderingen af, om der kan ske fornyelse af aftalen.
 Vi har ved afgørelsen endvidere lagt vægt på, at der efter sygedagpengeloven kan udbetales nedsatte sygedagpenge til en person, som er delvis uarbejdsdygtig.
 Der er efter vores opfattelse ikke noget i ordlyden af sygedagpengelovens § 56, der tilsiger, at der kun kan ydes refusion for hele fraværsdage. § 56 må derfor fortolkes i overensstemmelse med hovedreglen i sygedagpengelovens § 7, stk. 2.
 Vi finder, at NN må anses for delvis uarbejdsdygtig, og at arbejdsgiveren dermed har ret til refusion for delvist sygefravær, når sygefraværet er på mindst 4 timer om ugen.
 Vi har herved lagt vægt på de lægelige oplysninger, der foreligger på sagen, herunder Attest vedrørende kronisk sygdom af 15. september 2010 fra borgerens egen læge.
Borgerens læge oplyser på attesten, at borgeren lider af posttraumatisk belastningsreaktion.
Lægen oplyser blandt andet, at borgeren er henvist til behandling i foråret 2011, og at sygdommen skønnes at forøge fraværsrisikoen i væsentligt omfang.
Oplysninger i sagen Vi har afgjort sagen på grundlag af:
