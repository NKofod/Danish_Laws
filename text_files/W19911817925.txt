I forbindelse med separation blev fastsat et bidrag til klageren på  

 1.600 kr. månedlig.
Før 1988 blev det - efter aftale mellem de tidligere  

 ægtefæller - af statsamtet fastsat, at hustrubidraget skulle bortfalde,  

 medens bidrag til de hos klageren værende børn samtidig skulle forhøjes til  

 normalbidrag + 800 kr.
Fra 1. januar 1989 skulle den oprindelige aftale igen  

 sættes i kraft (blev dog senere ændret). Landsskatteretten fandt, at de af  

 statsamtet fastsatte underholdsbidrag til børnene for 1988 faldt indenfor  

 rammerne af den privatretlige forsørgelsespligt efter lov om børns  

 retsstilling, og dermed var omfattet af kildeskattelovens § 5, stk. 4, og at  

 der ikke var hjemmel til at beskatte moderen heraf.
 A klagede for indkomståret 1988 over, at de lokale skattemyndigheder havde  

 forhøjet hendes selvangivne indkomst med 19.200 kr., der udgjorde  

 ægtefællebidrag i 12 måneder a 1.600 kr.
Det var oplyst, at klageren ved separationsbevilling af 7. oktober 1987  

 blev separeret fra sin tidligere ægtefælle med vilkår om, at manden skulle  

 betale hustrubidrag fra den 15. oktober 1987, og at størrelsen af bidraget  

 skulle fastsættes af overøvrigheden.
Hustrubidraget blev af statsamtet  

 fastsat til 1.600 kr. månedligt.
Ved en tillægsaftale i februar 1988 blev det  

 - i henhold til en mellem ægtefællerne indgået aftale - ved statsamtet  

 bestemt, at hustrubidraget skulle bortfalde fra den 1. januar 1988 til den  

 31. december 1988, men igen fra den 1. januar 1989 skulle udgøre 1.600 kr.  

 månedligt.
I henhold til en mellem ægtefællerne indgået aftale, jf. børnelovens § 17,  

 blev det samme dato ved statsamtet bestemt, at faderen fra den 1. januar 1988  

 til den 31. december 1988 skulle betale normalbidrag plus 800 kr. månedligt  

 til hvert barn, men at disse bidrag fra den 1. januar 1989 igen skulle udgøre  

 det til enhver tid gældende normalbidrag.
Den sidstnævnte aftale blev  

 imidlertid ændret i januar 1989, således at statsamtet bestemte, at  

 børnebidragene indtil den 15. oktober 1992 skulle udgøre normalbidraget plus  

 800 kr. for hvert barn og derefter skulle nedsættes til normalbidragene.
 Parterne fik skilsmissebevilling i januar 1989, og det blev i forbindelse  

 hermed bestemt, at mandens bidragspligt over for hustruen skulle ophøre den  

 15. oktober 1992, hvorefter der ikke var bidragspligt for nogen af parterne,  

 og at der for tiden ikke skulle være fastsat bidrag.
 Klageren havde for indkomståret 1987 medregnet hustrubidrag i 2 1/2 måned,  

 medens hun for indkomståret 1988 ikke havde medregnet hustrubidrag.
Skattemyndighederne havde imidlertid fundet, at klageren skulle medregne  

 ægtefællebidrag for indkomståret 1988 i 12 måneder a 1.600 kr., som det var  

 bestemt i henhold til den oprindelige aftale, idet de skete ændringer i  

 bidragsresolutionerne fra ægtefællebidrag til børnebidrag i beløb og tidsrum  

 nøjagtigt svarede til den tidligere fastsatte periode og beløb for  

 ægtefællebidrag.
Man fandt derfor, at der var tale om en omgåelse.
Der var  

 endvidere henset til, at der ikke var sket en samlet reduktion af  

 bidragyderens forpligtelser ved bidragmodtagerens forøgede indtjening.
Klageren anførte, at bidragene til børnene var øget i henhold til  

 børnelovens § 17, og at disse bidrag ikke ville bortfalde i tilfælde af, at  

 hun blev samboende eller gift på ny.
Hun fandt derfor ikke, at de ekstra  

 børnebidrag kunne sidestilles med hustrubidrag.
Landsskatteretten fandt, at de af statsamtet på baggrund af parternes  

 aftale i februar 1988 fastsatte bidrag til børnene var underholdsbidrag til  

 børnene inden for rammerne af den privatretlige forsørgelsespligt efter  

 kapitel 2 i loven om børns retsstilling.
De var således omfattet af reglerne  

 i kildeskattelovens § 5, stk. 4, jf. skattedepartementets cirkulære nr. 135  

 af 4. november 1988, pkt. 31 (tidligere cirkulære nr. 198 af 27. oktober  

 1971, pkt. 31).
 Landsskatteretten fandt ikke, at der var hjemmel for at henføre  

 underholdsbidragene til beskatning hos moderen, og den påklagede ansættelse  

 blev derfor nedsat med 19.200 kr.
 LV 1990, E 3.1.
