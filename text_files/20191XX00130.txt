Skriftlig fremsættelse (13. november 2019) Social- og indenrigsministeren (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om valg til Folketinget og lov om valg af danske medlemmer til Europa-Parlamentet (Ny procedure for indsamling af vælgererklæringer m.v.) (Lovforslag nr.
L 55) Dette lovforslag skal indføre en ny procedure for indsamling af vælgererklæringer til brug for anmeldelse af nye partier, der ønsker at stille op til folketingsvalg og Europa-Parlamentsvalg.
Lovforslaget vil skabe det nødvendige lovgrundlag for, at der kan idriftsættes en ny portal til brug for indsamling af vælgererklæringer.
Mere teknisk prægede dele af den nye procedure vil blive udmøntet af social- og indenrigsministeren efter bemyndigelse fastsat i lovforslaget.
Efter lovforslaget vil de nye partiers indsamling af vælgererklæringer fremgå af en fælles og samlet oversigt på en hjemmeside på internettet (en portal). På denne portal vil vælgerne kunne vælge det parti, de ønsker at støtte, identificere sig med NemID (eller et eventuelt fremtidigt tilsvarende elektronisk identifikationsmiddel) og bekræfte deres støtte til det pågældende parti.
Efter en eftertænksomhedsperiode på 7 dage skal vælgeren på ny bekræfte sin støtte til det pågældende parti med NemID, hvis vælgeren fortsat ønsker at afgive en vælgererklæring.
Når vælgeren har gjort dette, vil der være afgivet en gyldig vælgererklæring.
Vælgerne skal fortsat kunne afgive en vælgererklæring efter en papirbaseret metode, hvis de har behov herfor.
 Derudover indeholder lovforslaget for at sikre klare regler og gennemskuelige procedurer en række teknisk prægede justeringer af reglerne for godkendelse af partinavne med henblik på opstilling til folketingsvalg eller Europa-Parlamentsvalg.
 Lovforslaget skal træde i kraft efter social- og indenrigsministerens nærmere bestemmelse herom, når den nye digitale løsning er klar til idriftsættelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
