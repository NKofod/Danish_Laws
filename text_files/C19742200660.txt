FÆLLESFAG Formålet med undervisningen er formuleret generelt som opøvelse af evnen  

 til at forstå og benytte tysk; det sproglige formål præciseres dernæst som  

 beherskelse af et centralt ordforråd og  fortrolighed med de vigtigste  

 sproglige strukturer ; endelig er der opstillet et indholdsmæssigt formål,  

 idet det materiale, der benyttes, skal give indblik i forholdene i  

 tysktalende samfund.
 Kommentar til det sproglige formål:
Man må regne med, at de studerende når længst for læse- og  

 lyttefærdighedens vedkommende; her vil der kunne opnås fortrolighed med mere  

 komplicerede, mere »fremmede« strukturer, som det ikke vil være  

 rimeligt at vænne de studerende til at bruge selv.
Det er på den anden side  

 vigtigt, at der ikke sker en adskillelse af opøvelsen af færdigheden i at  

 forstå og færdigheden i at benytte sproget, hvorfor teksterne ikke må være  

 mere krævende i strukturel henseende, end at den overvejende del af arbejdet  

 kan foregå under de studerendes aktive brug af sproget, f.eks. ved, at de  

 bliver vant til at omsætte mere krævende strukturer til sådanne, som de er  

 mere fortrolige med at bruge selv, således at forståelsen af en konstruktion  

 af f.eks. denne type, hvor der foran et navneord står et længere udvidet led:  

 »ein von allen erkanntes Problem«, fremgår af, om den studerende  

 kan omsætte den til: »ein Problem, das von allen erkannt ist«.
 Undervisningen bygger på forudsætninger, der svarer til 3 a 4 års  

 beskæftigelse med faget.
Det er oftest nødvendigt at begynde med en repetition af elementære  

 færdigheder og begreber, så at alle får chancen for at få fæstnet visse  

 nødvendige forudsætninger (udtale, færdighed i at danne enkle sætninger,  

 definition af fælles elementære begreber, som er nødvendige for at kunne  

 beskrive sproglige fænomener, og som derfor er en forudsætning for at kunne  

 komme videre).Det kan f.eks. være hensigtsmæssigt at begynde med elementær  

 sætningsanalyse.
En simpel dansk sætning analyseres led for led.
Dernæst  

 oversættes den til tysk, hvorved elementære ligheder og uligheder mellem de  

 to sprog inden for grammatik, herunder ikke mindst syntaks, skulle blive de  

 studerende bevidst.
Som variation til denne træning kan anvendes små  

 lytteøvelser, hvor vægten lægges på at opfatte gennem øret.
Her kan  

 sproglaboratorieøvelser af forskellig art være et nyttigt supplement.
Til  

 understøttelse af arbejdet skal også bånd, film o.lign. inddrages, hvorved  

 evnen til at opfatte tysk øves.
 Men ret hurtigt må der sigtes mod undervisningens egentlige formål på  

 dette trin.
Det er ikke muligt at fremme alle sprogtilegnelsens sider i samme grad,  

 men hver af færdighederne vil blive tilgodeset i større eller mindre grad i  

 en organisk sprogundervisning.
Den skriftlige udtryksfærdighed kan ikke få en  

 selvstændig plads, og undervisningen skal kun indbefatte skriftligt arbejde i  

 det omfang, der er nødvendigt for at underbygge og fæstne andre færdigheder.  

 Der advares imod at lade resultaterne inden for korrekt og spontan mundtlig  

 udtryksfærdighed være målestok for, hvad der kan opnås i henseende til læse-  

 og lytteforståelse.
Fremgangen i tekstforståelse vil vise en stejlere kurve  

 end fremgangen i udtryksfærdighed.
Hertil kommer, at der er individuelle forskelle mellem de studerende  

 m.h.t. mulighederne for at gøre fremskridt i de forskellige færdigheder,  

 hvorfor det er en overordentlig vigtig opgave for læreren at stimulere  

 forskelligartede interesser og anlæg.
I denne forbindelse er tilbuddet af  

 tekstmateriale og metoder af stor betydning.
TEKSTVALG En væsentlig motivation for sprogtilegnelsen ligger i, at de tekster, der  

 lægges til grund, er autentiske.
Endvidere ligger der en stærkt motiverende  

 faktor i samarbejde mellem lærer og de studerende omkring udvælgelsen og  

 sammensætningen af pensum.
På dette trin er det ikke tilfredsstillende for de  

 studerende blot at bruge sproget, men de ønsker at bruge det i meningsfyldte  

 sammenhænge.
Dette gælder også, når man til en begyndelse ønsker at anvende  

 sprogligt enkle tekster.
Man kan ved tekstvalget med fordel tage hensyn til de forskellige genrers  

 generelle egenskaber og disses særlige egnethed for bestemte  

 undervisningstrin og for opøvelsen af bestemte former for sproglig kunnen.  

 Således kan uddrag af bredere episke tekster ofte være egnet, fordi den for  

 sammenhængen nødvendige viden gives i selve teksten, og der således ikke  

 forudsættes særlig viden, for at udbyttet bliver acceptabelt.
Til træning af  

 lyttefærdighed vil i første omgang lettere hørespil og skoleradioudsendelser,  

 foreliggende i form af tekst og båndoptagelse, være hensigtsmæssige.
 Det er ofte værdifuldt,at der i arbejdets forløb skabes en meningsfyldt  

 sammenhæng i tekstlæsningen for de studerende.
Man kan til det formål sammenstille 2-3 tekster, der belyser et tema,  

 periode eller lignende.
Ved valg af tema, periode eller lign. er der særlig  

 gode muligheder for et samarbejde mellem de studerende og lærer.
Ofte vil en  

 lærer her blive stillet overfor ønsker fra de studerende om at læse i øvrigt  

 relevante tekster, hvis sproglige sværhedsgrad ligger noget over de  

 studerendes aktuelle sproglige kunnen.
I så tilfælde kan læreren - for at  

 lette hjemmearbejdet for de studerende - yde forhåndshjælp i form af  

 arbejdsopgaver og sproglige kommentarer.
 Kortformsgenrerne poesi, hørespil, noveller og kurzgeschichten er næppe  

 alene egnet til at give de studerende et indtryk af de tysktalende samfund.
For sagprosaens vedkommende understreges, at der også kan indgå stof om  

 andre tysktalende lande end BRD.
Dette stof skal omhandle centrale og  

 væsentlige sider af de kulturelle forhold.
Til belysning af forholdene bør  

 inddrages træk, det pågældende tysktalende land har fælles med danske  

 forhold, og fænomener, som er specifikke for det pågældende land på grund af  

 naturgivne/ historiske forudsætninger.
Der vil i mange tilfælde være  

 lejlighed til et nærmere samarbejde med andre fag.
METODER Undervisningen i en hvilken som helst tekst kan tilrettelægges ved hjælp  

 af forskelligartede metoder, som alle hver på sin måde bidrager til at belyse  

 indholdet.
 Da de studerende normalt kan opfatte mere differentierede sammenhænge, end  

 de er i stand til at udtrykke på tysk, vil brug af dansk være påkrævet, hvor  

 samtalen kommer ud over det mere refererende stade, eller hvor en  

 oversættelse af passager viser sig at være hensigtsmæssig for at få skabt den  

 rette basis for en relevant samtale på tysk.
I den enkelte time skal der tilstræbes sådanne arbejdsformer, som  

 naturligt tilgodeser formålet, d.v.s. at samtale og træning i at referere og  

 give resumee af den læste tekst øves bevidst og regelmæssigt.
Men også  

 oversættelsen har sin plads; den tjener dels til iagttagelse af  

 bøjningsmønstre og strukturer, dels er den egnet til hurtigt at sikre  

 forståelsen af det læste.
Det er i denne forbindelse væsentligt at fremhæve  

 betydningen af åbenhed overfor teksten og elevforslag.
Meningen er ikke en  

 filologisk oversættelse, men en i indholdsmæssig henseende rammende  

 gengivelse af teksten.
I det daglige arbejde hører det her naturligt med til  

 tekstarbejdet at pege på stilforskelle og forfatteregenart i teksterne, men  

 dette er ikke målet i sig selv, blot et middel til at gøre de studerende  

 fortrolige med tysk nutidssprog.
Arbejdet kan eksempelvis organiseres således: læreren giver et oplæg til  

 arbejdet f.eks. ved oplæsning og via et »opgaveark«, der også kan  

 indbefatte hjælp til at klare sværere og for sammenhængen vigtige ord og  

 passager, således at de studerende fra først af beskæftiger sig med teksten  

 under en indholdsbestemt synsvinkel.
De studerende diskuterer i grupper  

 lærerens oplæg og løser de stillede opgaver.
Også studieteknisk er det  

 vigtigt, at de studerende på denne måde motiveres til bl.a. strukturering af  

 teksten og til forsøg på at finde frem til dækkende »overskrifter«  

 til dens enkelte afsnit.
I næste time refereres arbejdet og resultaterne fra  

 den foregående time gruppevis.
Disse referater kan udmærket for en enkelt  

 gruppes vedkommende fremlægges i skriftlig form på tavlen, i overhead-  

 projector og lign.
En mekanisk opdeling af undervisningstiden i tekstlæsning og sprogtræning  

 er efter erfaringen uhensigtsmæssig, f.eks. er værdien af den traditionelle  

 daglige stiløvelse tvivlsom.
Det kan dog være hensigtsmæssigt med mellemrum  

 at bruge en halv eller en hel time til fortsat iagttagelse af tekstens  

 centrale strukturer og ordforråd i forbindelse med en mere systematisk  

 indlæring og indøvelse af vigtige grammatiske fænomener ved hjælp af varieret  

 øvelsesmateriale.
I det omfang, det er naturligt for trinnet, skal der peges  

 på fagets arbejdsmetoder og indføres i fagets hjælpemidler. (Om prøven i  

 fællesfaget, se nedenfor under mundtlig eksamen i tilvalgsfaget).
TILVALGSFAG Mens arbejdet med tekstlæsningen ligger i naturlig forlængelse af  

 undervisningen på fællesfagsniveauet, vil arbejdet med optræningen af den  

 skriftlige sprogfærdighed lægge beslag på langt mere tid end i fællesfaget.  

 Det er nødvendigt straks i begyndelsen af 3. semester gradvist at komme i  

 gang med det skriftlige arbejde, og der må følgelig vælges læsetekster, der  

 egner sig til skriftlige opgaver.
Progressionen kan f.eks. gå fra refererende  

 til kommenterende opgaver, fra resumee og version til mindre, friere opgaver  

 i tilknytning til opgaveteksten.
Versionen er en forholdsvis ny disciplin i  

 faget, i hvert fald i skriftlig form.
Det er derfor nødvendigt at betone, at  

 der ved arbejdet med og bedømmelsen af denne disciplin skal lægges større  

 vægt på den rammende meningsoversættelse end på stilistisk, syntaktisk  

 nøjagtighed.
Versionsdelen skal vælges indenfor tekstens indholdsmæssigt  

 centrale passager, der indbyder til perspektivering og fortolkning.
Herved  

 fastholdes forbindelsen med den egentlige tekstlæsning.
TEKSTLÆSNING Progressionen i forhold til fællesfaget kan tilgodeses ved læsning af  

 længere og mere krævende tekster.
De forskellige genrer, herunder sagprosa,  

 skal være repræsenteret.
Det er også på tilvalgsniveauet naturligt at benytte  

 andet tekstmateriale end det i bogform tilgængelige, således selvfølgelig  

 avismateriale, men også både film og bånd af forskellig art kan være til  

 støtte, ligesom sådanne tekstkilder kan indgå på linje med trykte tekster i  

 eksamenspensum.
Til træning af både lytte- og læsefærdigheden kan med fordel bruges taler,  

 der foreligger både på bånd og i skriftlig form.
Det er vigtigt, at de  

 studerende lærer at læse efter indholdsmæssige sammenhænge, således at de  

 forskellige dele af en tekst får den vægt, der tilkommer dem efter  

 sammenhængen.
Det bliver på denne måde den givne tekst, der bestemmer  

 læserytmen og den skiftende læseintensitet.
Der skal på dette niveau arbejdes mere intenst henimod en bredere/dybere  

 forståelse af de læste tekster, således at disse fremstår for de studerende  

 som unikke produkter i en given tid af en given forfatter med en for de  

 studerende nogenlunde tydelig profil.
Det er ikke meningen med dette at drage  

 noget skel mellem fiktive og ikke-fiktive tekster, selv om de ikke-fiktive  

 tekster helt naturligt må sættes i et samfundsmæssigt perspektiv og dermed  

 kan pege direkte mod et samarbejde med andre fag.
Det tværfaglige samarbejde  

 kan fremmes ved, at planlægningen foretages før afslutningen af 2. semester.
På tilvalgsniveauet skal der undervises i faglig metode og gives  

 orientering om fagets hjælpemidler.
En vej hertil er det laboratoriemæssige  

 arbejde, men der må løbende inddrages sådanne metodiske principper i  

 undervisningen, som skønnes egnede til i den givne tekst at fæstne de  

 studerendes forståelse af fagets arbejdsformer.
Der tænkes her på  

 ordbogsarbejde, ikke mindst arbejdet med tysk-tyske ordbøger, arbejdet med  

 problemer af f.eks. stilistisk art eller arbejdet med at skaffe sig  

 informationer, som er nødvendige for at forstå teksten.
Herved sættes den  

 studerende i stand til at arbejde med forskellige teksttyper på egen hånd.  

 Den supplerende læsning, der nævnes i bekendtgørelsen, vil forhåbentlig  

 tilskynde de studerende til at arbejde med sproget på en mere selvstændig  

 måde.
Den kan uddybe emnelæsningen, den valgfri laboratorielæsning, tjene til  

 orienterings- og baggrundsstof i et tværfagligt arbejde, samt være en støtte  

 for de kursusstuderende, der vælger at skrive semesteropgaven i tysk.
Således  

 anvendt kan den blive en værdifuld arbejdsform som forberedelse til  

 videregående studier.
LABORATORIEMÆSSIG GENNEMGANG Formålet med laboratorielæsningen er at forberede de studerende til en  

 mere selvstændig arbejdsform.
De studerende sættes ved laboratorielæsningen i  

 den situation selvstændigt at skulle bearbejde et stof, og lærerens funktion  

 vil derfor her i særlig grad være at vejlede dem med henblik på  

 hensigtsmæssige arbejdsvaner.
At teksterne læses laboratoriemæssigt  

 indebærer, at der til de studerendes rådighed står et håndbibliotek i hver  

 time indenfor det tidsrum, hvor arbejdet står på.
Håndbiblioteket skal  

 sammensættes således, at mere specielle problemer med hensyn til sprog og  

 realia kan løses af den studerende ved dets hjælp.
Som indledning til  

 arbejdet giver læreren en kort orientering i hjælpemidlernes indretning og  

 brug.
Lærerens vejledning består derefter i, at han dels står til rådighed  

 med hjælp, når en studerende har brug for det, dels koordinerer hele  

 arbejdet, således at det bevarer et centralt sigte og kan holdes indenfor en  

 rimelig tidsramme.
Laboratorielæsningen kan lægges i een eller to perioder, således at den  

 følger som en naturlig forlængelse af de studerendes arbejde med læsning af  

 supplerende stof.
Der advares mod at lægge den for sent i forløbet.
Den  

 eventuelle laboratorielæsnings omfang (se bekendtgørelsen § 34, under  

 tilvalgsfag) spænder, afhængig af stoffet, over fra 20 til 50 sider.
Der kan vælges een sammenhængende eller flere kortere tekster, evt.  

 centreret om et emne og evt. repræsenterende forskellige genrer (som f.eks.  

 sagprosa, fiktionslitteratur og breve). Der skal ved tilrettelæggelsen lægges  

 vægt på at skabe en progression fra det lettere til det sværere med hensyn  

 til De følgende faser bør være præget af en aftagende lærerstyring og stigende  

 appel til de studerendes egne forsøg på strukturering og problemløsning.
Ikke mindst ved laboratoriemæssigt arbejde er det vigtigt, at der vælges  

 indholdsmæssigt interessevækkende tekster, der opfordrer til diskussion og  

 refleksion.
Teksterne skal kunne give rimelig anledning til, at den  

 studerende selv efterforsker ord og vendinger, realia m.v. i forskellige  

 ensprogede ordbøger og andre håndbøger.
Der skal derfor fortrinsvis vælges  

 ukommenterede eller kun sparsomt kommenterede tekstudgaver.
2. ÅRSOPGAVEN Formålet med denne opgave er, at den studerende får mulighed for at  

 fordybe sig i et emneområde, som interesserer ham/hende særligt, for at  

 anvende erhvervede arbejdsmetoder samt at erkende sine evner til selvstændigt  

 arbejde.
Arbejdet indledes så tidligt som muligt med et samarbejde mellem lærer og  

 den studerende.
Dette omfatter en vejledning med henblik på bredere læsning  

 indenfor emneområdet.
 Det er vigtigt, at opgaven formuleres på realistisk måde, d.v.s.
 Et eksempel på præcis opgavestilling med rimeligt basismateriale (omfang  

 ca. 40-50 sider) er følgende:
Kæthe Kollwitz som social kunstner.
Redegør på grundlag af de nedenfor  

 nævnte dagbogsnotater og breve samt eget studium af tekster og billeder for  

 hendes kunstneriske emnevalg og baggrunden for dette samt for hendes hensigt  

 med sin kunst.
Til slut ønskes en redegørelse for hendes politiske  

 synspunkter.
 Der advares mod vage formuleringer (f.eks. »betragtninger  

 over«... eller »nogle træk af...«), mod for omfattende og for  

 svært tekstmateriale, og mod for abstrakte, »videnskabelige«  

 formuleringer i opgavestillingen.
Det må kræves at opgaven besvares på basis af materiale, som også er  

 tilgængeligt for bedømmerne og at dette materiale er originalt og  

 tysksproget.
Skal opgaven dreje sig om samfundsproblemer eller f.eks.  

 politiske forhold, skal den skrives primært på grundlag af dokumentarisk  

 materiale.
 (Yderligere eksempler i forbindelse med ovenstående kan findes i  

 »Meddelelser fra Tysklærerforeningen«, nr. 47, maj 1972).
 Ved bedømmelsen tages først og fremmest hensyn til indhold og opbygning.  

 Opgaven skrives normalt på dansk.
SELVSTUDERENDE Den selvstuderendes pensum skal være varieret, d.v.s. at det både skal  

 omfatte forskellige former for skønlitteratur og forskellige former for  

 sagprosa - og alle teksterne skal omhandle de tysktalende samfund og deres  

 kulturelle forhold, hovedsagelig i dette århundrede.
 Til prøven i fællesfag opgiver en selvstuderende ca. 130 normalsider  

 tekster, til prøven i tilvalgsfag ca. 150 normalsider. (En normalside svarer  

 til 1300 bogstaver, eller hvis det er poesi 30 verslinjer; i danske  

 skoleudgaver står i reglen anført, hvor mange normalsider teksterne  

 omfatter).
 Det anbefales selvstuderende at læse især de afsnit i vejledningen, som  

 omhandler TEKSTVALG, METODER og EKSAMEN.
Yderligere vejledning ved sammensætningen af pensum og om hjælpemidler til  

 studiet må søges hos en tysklærer på et HF-kursus.
Det er en forudsætning  

 for, at en selvstuderende kan komme op til prøve, at eksaminator og censor  

 har fået præcise oplysninger om, hvad der er pensum.
Derfor vil  

 pensaopgivelserne kun kunne godkendes, hvis det fremgår, hvor de pågældende  

 tekster kan findes (forlag, udgave), og hvad der af en større tekst hører med  

 til pensum.
EKSAMEN Ved den mundtlige prøve i ulæst tekst skal den studerende vise sin  

 færdighed i at finde frem til og redegøre for det væsentlige i en tysk tekst.  

 Ved resumeet skal han vise, hvorvidt han har skaffet sig overblik over  

 teksten som helhed, ved oversættelsen af (halvdelen af) den samme tekst,  

 hvorvidt strukturerne og ordforrådet er forstået.
Det understreges, at  

 oversættelsen kun skal bruges som et middel til at få forståelsen af det  

 tyske belyst, og at eventuelle mangelfuldheder i den danske gengivelse, som  

 ikke kan tolkes som svagheder i indholdsopfattelsen, ikke må influere på  

 karakterfastsættelsen.
Ved den mundtlige prøve i læst tekst skal den studerende vise sin grad af  

 forståelse af teksten og samtidig, hvor nuanceret han er i stand til at  

 udtrykke denne forståelse på tysk.
Også oplæsningen kan til en vis grad give  

 et indtryk af den studerendes fortrolighed med sproget (hvor sikkert helheder  

 overskues, hvor meningsfuldt betoningerne falder o.s.v.).
 Ved bedømmelsen af sprogfærdigheden skal der ses mere på, hvor nuanceret  

 den studerende udtrykker sig, end på den rent formelle korrekthed.
 Ved den skriftlige prøve i tilvalgsfaget forelægges en tysk tekst, hvorved  

 udtryksfærdigheden knyttes til et bestemt emne eller emneområde.
Den studerende skal vise sin færdighed i at gengive og redegøre for  

 tekstindhold på tysk, og i at udtrykke sig mere personligt.
Opgaverne vil  

 svarende hertil dels være af resumeagtig karakter, dels af kommenterende art  

 (kommentarer til nærmere afgrænsede problemer i teksten) eller vil lægge op  

 til stillingtagen til den forelagte tekst som helhed.
Oversættelsen til dansk af vægtige passager (version) skal klargøre i  

 hvilket omfang grundlaget for at udtrykke sig om tekstens indhold er til  

 stede.
Om bedømmelsen af denne oversættelse gælder det, der er anført ovenfor  

 i forbindelse med mundtlig eksamen.
