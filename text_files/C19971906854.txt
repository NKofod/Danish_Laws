(Til de godkendte forsikringsselskaber  

 m.fl.) Den Sociale Ankestyrelse har i et principielt ankemøde behandlet nogle  

 sager, som drejede sig om spørgsmålet om forældelse i sager om krav efter  

 arbejdsskadeforsikringslovgivningen.
 Afgørelserne er offentliggjort i SM U-8-96.
 Arbejdsskadestyrelsen har overvejet rækkevidden af afgørelserne fra Den  

 Sociale Ankestyrelse og vil på baggrund heraf tilrettelægge praksis i  

 overensstemmelse med Ankestyrelsens afgørelser.
 Ankestyrelsen har generelt fastslået, at både forældelsesreglerne i Danske  

 Lov og i 1908 - loven finder anvendelse på krav efter  

 arbejdsskadeforsikringslovgivningen.
Efter Ankestyrelsens afgørelser er det Arbejdsskadestyrelsen (og Den  

 Sociale Ankestyrelse), der skal tage stilling til, om et krav er forældet.  

 Der er intet til hinder for, at et forsikringsselskab kan indbringe en  

 afgørelse for Den Sociale Ankestyrelse med påstand om forældelse.
Der er ej  

 heller noget til hinder for, at skadelidte eller et forsikringsselskab kan  

 afprøve en afgørelse fra Ankestyrelsen om forældelse ved domstolene.
 Når et krav er forældet indebærer det, at en anmeldt skade må afvises som  

 arbejdsskade.
Er et krav ikke forældet er det derimod op til Arbejdsskadestyrelsen (og  

 Den Sociale Ankestyrelse) at afgøre om en anmeldt sag skal behandles.
Ved  

 vurderingen heraf lægges reglerne i §§ 20, 24, 27 og 34 lov om forsikring mod  

 følger af arbejdsskade om anmeldelse og genoptagelse til grund.
Denne  

 orientering drejer sig alene om forældelsesreglerne.
5 års fristen - 1908 loven 1908 - lovens primære anvendelsesområde er efter Ankestyrelsens afgørelser  

 begrænset til de tilfælde, hvor den skadelidte ikke har anmeldt eller  

 genanmeldt sin skade inden udløbet af lovens 5 års frist.
Fristen løber fra ulykkestilfældet, og ved erhvervssygdomme, fra det  

 tidspunkt, da skadelidte har fået kendskab til, at der er tale om en  

 erhvervsbetinget sygdom.
For sygdomme, der er opstået inden sygdommen er  

 optaget på fortegnelsen over erhvervssygdomme, løber fristen fra det  

 tidspunkt, hvor sygdommen optages på fortegnelsen.
Forældelsesfristen kan suspenderes, hvis skadelidte har været i  

 utilregnelig uvidenhed om sit krav.
Det kan være tilfældet, hvis følgerne af  

 ulykken eller den skadelige påvirkning først viser sig senere.
Fristen kan afbrydes ved foretagelse af retlige skridt.
Efter afbrydelse  

 af fristen løber en ny frist på 5 år.
20 års fristen - Danske Lov Når det drejer sig om erstatningsfastsættelse finder 5 års fristen i 1908  

 loven efter Ankestyrelsens afgørelser ikke anvendelse.
Det skyldes, at  

 Arbejdsskadestyrelsens anerkendelse af skaden stifter et nyt retsgrundlag.  

 Det nye retsgrundlag er alene omfattet af den 20 årige forældelsesfrist i  

 Danske Lov.
 Forældelsesfristen i Danske Lov er som udgangspunkt en absolut frist.
 Efter Danske Lov kan fristen afbrydes ved en påmindelse (anmodning om  

 genoptagelse). Efter afbrydelse af fristen begynder en ny frist på 20 år at  

 løbe.
 Det indebærer i praksis, at fristen normalt løber fra  

 Arbejdsskadestyrelsens seneste afgørelse om erstatning m.v. eller om  

 genoptagelse.
Ankestyrelsens afgørelser Arbejdsskadestyrelsen vil som omtalt ovenfor tilrettelægge den fremtidige  

 praksis ud fra de generelle retningslinier, der er lagt til grund ved de  

 principielle afgørelser fra Ankestyrelsen.
 Vi beder samtidig forsikringsselskaberne om at tilrettelægge praksis i  

 overensstemmelse hermed.
