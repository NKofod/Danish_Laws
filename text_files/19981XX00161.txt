Skriftlig fremsættelse (9. december  

 1998) Socialministeren Herved tillader jeg mig for Folketinget at  

 fremsætte:
 Forslag til lov om ændring af lov om dagpenge ved  

 sygdom eller fødsel (Ændret finansiering af kommunernes udgifter  

 til sygedagpenge efter 52 uger).
(Lovforslag nr.
L 135).
 Staten afholder i dag 100 pct. af kommunernes udgifter til  

 sygedagpenge i de første 8 uger og herefter 50 pct. af udgifterne.
 Der foreslås en ændring af finansieringen  

 således, at kommunerne fuldt ud skal afholde udgiften til de  

 sygedagpenge, der udbetales efter 52 uger regnet fra 1. fraværsdag i  

 det aktuelle sygefravær.
 En afskaffelse af den statslige medfinansiering af  

 udgifterne til sygedagpenge efter den 52. uge skal medvirke til at fremme den  

 kommunale sygedagpengeopfølgning, således at man så  

 hurtigt som muligt kan iværksætte de foranstaltninger, der er  

 nødvendige for, at den  enkelte sygedagpengemodtager kan vende tilbage  

 til arbejdsmarkedet.
 Det foreliggende forslag skal derfor ses i  

 sammenhæng med de netop foreslåede ændrede  

 finansieringsregler på førtidspensionsområdet.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til Tingets hurtige og velvillige behandling.
