Skriftlig fremsættelse (5. oktober 2022) Transportministeren (Trine Bramsen):
 Herved tillader jeg mig for Folketinget at fremsætte:
Forslag til lov om ændring af lov om private fællesveje (Etablering af en tilladelsesordning for kabler m.v. til brug for elektroniske kommunikationsnet i private fællesveje på landet) (Lovforslag nr.
L 19) Som et led i aftale af 21. december 2021 om En markedsbaseret og teknologineutral telepolitik indgået mellem Regeringen (Socialdemokratiet) og Venstre, Dansk Folkeparti, Socialistisk Folkeparti, Radikale Venstre, Enhedslisten, Konservative Folkeparti, Liberal Alliance og Alternativet indgår et initiativ om, at der indføres bedre graveadgang på private fællesveje.
 Lovforslaget skal være med til at udmønte initiativet om bedre graveadgang på private fællesveje.
 Det foreslås, at der i lov om private fællesveje indsættes en ny bestemmelse, som skal give kommunalbestyrelsen hjemmel til at meddele tilladelse til at placere kablerne ved private fællesveje på landet.
Som reglerne er i dag i lov om private fællesveje beror det alene på privatretlige aftaler.
Der er imidlertid eksempler på, at det ikke har været muligt at opnå en aftale, hvilket har medført, at udbredelsen af bl.a. bredbånd visse steder har været svært at gennemføre.
Det er fortsat hensigten, at en ledningsejer først skal forsøge at indgå en aftale.
I det tilfælde, hvor det ikke er muligt, skal lovforslaget give en mulighed for at kommunalbestyrelsen kan give en tilladelse til placeringen.
Ved en eventuel tilladelse vil en grundejer ikke kunne modsætte sig nedgravningen af kablet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
