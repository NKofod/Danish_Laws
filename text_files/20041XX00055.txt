Skriftlig fremsættelse (27. oktober 2004) Finansministeren  

  

 (Thor Pedersen):
 Herved tillader jeg mig for Folketinget at fremsætte:
Forslag til lov om  

 ændring af lov om statens tjenestemænd i Grønland og lov om pension til  

 statens  

 tjenestemænd m.v. i Grønland (Løn ved nedrykning, tjenestefrihed, kongelig  

 udnævnelse, åremålsansættelse og ansættelse af personer uden dansk  

 indfødsret) (Lovforslag nr.
L 51).
 Formålet med lovforslaget er at ajourføre og forenkle  

 lovgivningen om statens tjenestemænd i Grønland og at skabe parallelitet til  

 tjenestemandslovgivningen i Danmark.
Forslaget indebærer, at tjenestemænds ret til i forbindelse  

 med overgang til en lavere lønnet stilling at bevare lønnen i den hidtidige  

 stilling kun skal omfatte de tilfælde, hvor tjenestemanden har pligt til at  

 overtage den lavere lønnede stilling.
Samtidig foreslås det at tilpasse denne  

 bestemmelse og øvrige bestemmelser i den grønlandske tjenestemandslovgivning,  

 således at de er dækkende i det nuværende lønsystem, og også vil være  

 dækkende,  

 i tilfælde af at der indføres nye lønsystemer i Grønland.
 Forslaget ændrer endvidere åremålslovens bestemmelser om  

 forlængelse af åremålsansættelsen og genansættelse i åremålsstillingen, og  

 det  

 ændrer reglerne om kongelig udnævnelse, således at regler om, hvilke  

 tjenestemænd der udnævnes af kongen, fastsættes administrativt, uanset  

 hvornår  

 stillingen er oprettet.
 Reglerne om åremålsansættelse og kongelig udnævnelse ændres  

 tillige, således at Lønningsrådet ikke skal høres i forbindelse med  

 oprettelse  

 af åremålsstillinger og fastsættelse af administrative forskrifter om, hvilke  

 tjenestemænd der skal udnævnes af kongen.
 Reglerne om tjenestefrihed og nedsat tjenestetid forenkles  

 og moderniseres.
 Endelig indskrives reglerne om kongelig udnævnelse og  

 åremålsansættelse af statens tjenestemænd i lov om statens tjenestemænd i  

 Grønland og lov om pension til statens tjenestemænd m.v. i Grønland på samme  

 måde, som de blev indskrevet i den danske tjenestemandslovgivning i 2003.
 De foreslåede ændringer svarer til gennemførte ændringer i  

 tjenestemandslovgivningen i Danmark.
 Idet jeg i øvrigt henviser til lovforslagets bemærkninger,  

 tillader jeg mig at anbefale lovforslaget til velvillig behandling i det høje  

 Ting.
