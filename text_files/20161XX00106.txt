Skriftlig fremsættelse (9. november 2016) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
 Forslag til lov om ændring af lov om bæredygtige biobrændstoffer og om reduktion af drivhusgasser fra transport (Indførelse af krav om anvendelse af 0,9 pct. avancerede biobrændstoffer i brændstof til landtransport, ændret definition af hvilke virksomheder, der er omfattet af loven, bemyndigelse til fastsættelse af regler til efterlevelse af MRV-forordning om fremme af reduktion af CO2-emissioner fra søtransport og regler om adgang til skibe).
(Lovforslag nr.
L 67) Lovforslaget indeholder ændringer i biobrændstofloven og hjemmel til fastsættelse af et sanktionssystem for overtrædelse af MRV-forordningen om fremme af reduktion af CO2-emissioner fra søtransport.
 Lovforslaget skal blandt andet implementere Europa-Parlamentets og Rådets direktiv (EU) 2015/1513 af 9. september 2015 om ændring af direktiv 98/70/EF om kvaliteten af benzin og dieselolie og om ændring af direktiv 2009/28/EF om fremme af anvendelsen af energi fra vedvarende energikilder (ILUC-direktivet), der blandt andet indeholder et krav om iblanding af avancerede biobrændstoffer.
ILUC-direktivets iblandingskrav for avancerede biobrændstoffer er på minimum 0,5 pct. i alt brændstof til landtransport.
Regeringen indgik den 9. juni 2016 aftale om modernisering af planloven med Socialdemokraterne, Dansk Folkeparti og Det Konservative Folkeparti om Et Danmark i bedre balance  Bedre rammer for kommuner, borgere og virksomheder i hele landet.
Af aftalens punkt 6.2 fremgår, at regeringen vil fremsætte lovforslag om anvendelse af 0,9 pct. avancerede biobrændstoffer i brændstof til landtransport.
Det er således aftalt at øge EU's iblandingskrav fra 0,5 procentpoint til 0,9 pct. avancerede biobrændstoffer i alt brændstof til landtransportsektoren.
Lovforslaget udmønter denne aftale.
 Lovforslaget giver ministeren mulighed for at nedsætte kravet om iblanding af 0,9 pct. avancerede biobrændstoffer, såfremt disse bliver uforholdsmæssigt dyre.
 Iblandingskravet vil antageligt medføre, at prisen på diesel falder ca. 3 øre og prisen på benzin stiger ca. 8 øre.
Lovforslaget ændrer endvidere definitionen på virksomhed.
Den gældende biobrændstoflov omfatter virksomheder, som importerer eller producerer benzin, gas eller dieselolie.
Fremover foreslås det, at virksomheder som betaler energiafgift efter mineralolieafgiftsloven, som fremover vil være omfattet  det ændrer ikke markant på gruppen af omfattede virksomheder.
 Lovforslaget skal desuden sikre opfyldelse af Europa-Parlamentets og Rådets forordning (EU) 2015/757 af 29. april 2015 om overvågning, rapportering og verifikation af CO2-emissioner fra søtransport og om ændring af direktiv 2009/16/EF (MRV-forordningen).
Efter MRV-forordningen skal EU's medlemsstater fastsætte supplerende nationale regler med henblik på kontrol med samt sanktioner for manglende efterlevelse af MRV-forordningen.
Lovforslaget giver energi- forsynings- og klimaministeren mulighed for at fastsætte regler om et sanktionssystem for overtrædelse af MRV-forordning.
Søfartsstyrelsen udfører efter havnestatskontroldirektivet stikprøvevis inspektion af udenlandske skibe, der ligger i en havn under dansk jurisdiktion.
Det er efter aftale, Søfartsstyrelsen som vil udføre kontrol med overholdelse af MRV-forordningens krav om gyldigt overensstemmelsesdokument på energi-, forsynings- og klimaministerens vegne.
 Idet der i øvrigt henvises til lovforslaget med bemærkninger, anbefales forslaget til Folketingets velvillige behandling.
