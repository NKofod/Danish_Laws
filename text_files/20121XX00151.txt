Skriftlig fremsættelse (15. november 2012) Miljøministeren: (Ida Auken):
 Herved tillader jeg mig for Folketinget at fremsætte:
Forslag til lov om ændring af lov om Kort- og Matrikelstyrelsen (Fri anvendelse af visse data samt varetagelse af søopmåling) (Lovforslag nr.
L 71) Formålet med lovforslaget er at give miljøministeren mulighed for at stille Kort- og Matrikelstyrelsens grunddata frit til rådighed for andre offentlige myndigheder, virksomheder og borgere til kommerciel og ikke-kommerciel anvendelse.
Regeringen og KL har i regi af den fællesoffentlige digitaliseringsstrategi indgået aftale om at gøre en række centrale offentlige datasamlinger til grunddata.
Grunddata er data, der bruges igen og igen på tværs af hele den offentlige sektor.
De er fundamentet for, at myndighederne kan varetage deres opgaver korrekt og effektivt.
Aftalen betyder bl.a., at de offentlige grunddata skal stilles frit til rådighed for myndigheder, private virksomheder og borgere.
På Kort- og Matrikelstyrelsens område omfatter aftalen topografiske kort, grundlæggende landkortdata, matrikelkortet og Danmarks Højdemodel.
 Målet med frie grunddata er, at den offentlige sektor fremover kan basere sig på et fælles, digitalt forvaltningsgrundlag af høj kvalitet, som kan understøtte moderniseringen og effektiviseringen af den offentlige sektor og den fortsatte digitale udvikling af Danmark.
Lovforslaget skal sikre, at Kort- og Matrikelstyrelsens grunddata fremover kan udveksles frit mellem myndigheder, borgere og virksomheder.
Dermed kan de bruges frit f.eks. i digitale selvbetjeningsløsninger og i kommunikationen mellem myndigheder, borgere og virksomheder i forbindelse med sagsbehandling, høringer mv.
Det vil understøtte digitaliseringen og bl.a. medvirke til at skabe en mere effektiv offentlig sektor og samtidig gøre det lettere for borgere og virksomheder.
Fælles frie grunddata vil endvidere medvirke til at skabe gennemsigtighed og bedre service for borgerne, fordi alle myndigheder anvender samme forvaltningsgrundlag i deres sagsbehandling.
Lovforslaget vil give helt nye muligheder i den private sektor for videreudvikling og forædling af Kort- og Matrikelstyrelsens data til en lang række formål, der kan give grundlag for nye forretningsmuligheder.
Disse forretningsmuligheder vurderes at være af et betydeligt omfang, som langt overstiger omkostningerne ved at stille grunddata frit til rådighed.
Frie grunddata vil endvidere betyde, at data vil blive brugt bredere end i dag, af f.eks.
NGOere som Danmarks Naturfredningsforening og Dansk Cyklistforbund samt i Offentlige-Private Partnerskaber indenfor eksempelvis turismebranchen.
At stille Kort- og Matrikelstyrelsens grunddata frit til rådighed er blot ét af initiativerne i den samlede aftale om grunddata mellem regeringen og KL.
Aftalen betyder bl.a., at også grunddata hos andre myndigheder stilles frit til rådighed.
Når grunddatainitiativerne er fuldt indfasede i 2020, forventes de samfundsmæssige gevinster at være ca. 800 mio. kr. om året for hele grunddatapakken, hvoraf det forventes, at gevinsten i den private sektor vil være på op mod 500 mio. kr. om året.
Heraf forventes gevinsten for den private sektor ved, at Kort- og Matrikelstyrelsens grunddata stilles frit til rådighed, at udgøre op mod 100 mio. kr. om året.
Hertil kommer de besparelser og effektiviseringsgevinster, som vil blive opnået i den offentlige sektor.
 Herudover foreslås loven ændret som en konsekvens af, at Miljøministeriet, Kort- og Matrikelstyrelsen har overtaget ansvaret for søopmålingen.
 Det er målet, at lovændringen skal træde i kraft den 1. januar 2013.
 Idet jeg i øvrigt kan henvise til lovforslaget med tilhørende bemærkninger, skal jeg anbefale forslaget til Folketingets velvillige behandling.
