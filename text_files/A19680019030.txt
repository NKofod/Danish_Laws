 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Storman, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
 Ikrafttræden.
 § 1.  Lov nr. 100 af 31. marts 1967 om opkrævning af  

 indkomst- og formueskat for personer m.v. (Kildeskat) træder i kraft den 1.  

 januar 1970.
 Stk. 2.  For personer bortfalder opkrævningen af  

 almindelig indkomstskat til staten, formueskat og folkepensionsbidrag for  

 andet halvår af skatteåret 1969-70. Skattebeløbene for første halvår af dette  

 skatteår kan efter vedkommende kommunes bestemmelse opkræves med lige store  

 beløb over de terminer, hvis sidste rettidige betalingsdag ligger før den 1.  

 januar 1970.
 § 2.  Hvor betegnelsen indkomstår i det følgende  

 anvendes på et bestemt kalenderår, omfattes også indkomstår, der træder i  

 stedet for det pågældende kalenderår.
 Overgangsbestemmelser om skattepligten.
§ 3.  Personer, der har bopæl her i landet, men hvis  

 skattepligt på grund af varigt ophold i udlandet er bortfaldet før den 1.  

 januar 1970, bliver først skattepligtige efter kildeskattelovens § 1, nr. 1,  

 når de tager ophold her i landet.
Der bortses herved fra kortvarige ophold på  

 grund af ferie eller lignende.
 Stk. 2.  Ved anvendelse af kildeskattelovens § 1, nr. 2,  

 bortses fra bopæl her i landet før den 1. januar 1970.
 Stk. 3.  Indtræden eller ophør af skattepligt efter  

 reglerne i kildeskattelovens afsnit II sker tidligst den 1. januar 1970.
Stk. 4.  Medlemmer af det kongelige hus, som ikke er  

 fritaget for skattepligt til staten efter § 3, stk. 1, i kildeskatteloven,  

 fritages for at betale indkomst- og formueskat til staten samt  

 folkepensionsbidrag.
Det samme gælder de pågældendes ægtefæller.
Bestemmelsen  

 omfatter alene personer, der den 1. april 1968 var medlemmer af det kongelige  

 hus.
§ 4.  Dødsboer efter personer, der er afgået ved døden  

 inden den 1. januar 1970, omfattes ikke af kildeskattelovens § 1, nr. 6, om  

 boer, der skiftes offentligt her i landet, eller § 2, stk. 1, om boer, der  

 behandles i udlandet.
Afgår en i uskiftet bo hensiddende ægtefælle ved døden  

 efter den 1. januar 1970, er boet som helhed skattepligtigt efter  

 kildeskattelovens regler.
Genoptages behandlingen af et dødsbo efter den 1.  

 januar 1970, beskattes den del af boet, der omfattes af genoptagelsen, efter  

 kildeskattelovens regler.
 Stk. 2.  Kildeskattelovens § 15, stk. 2, anvendes ikke,  

 hvis det uskiftede bo er taget under offentlig skiftebehandling inden den 1.  

 januar 1970.
 Stk. 3.  Ved anvendelse af stk. 1, 3. punktum, og stk. 2  

 anses et bo ikke for at være taget under offentlig skiftebehandling, før  

 skifteretten har truffet beslutning herom eller afholdt  

 begyndelsesforretning, eller før eksekutorbevilling er udfærdiget.
Stk. 4.  Boer, der efter stk. 1 eller stk. 2 ikke  

 omfattes af kildeskattelovens bestemmelser, svarer for skatteåret 1969-70 og  

 følgende skatteår indkomst- og formueskat til staten i overensstemmelse med  

 de for skatteåret 1969-70 gældende regler.
Beløb, som et sådant dødsbo  

 udbetaler som renter eller udbytte af boslod, arvelod eller legat, skal  

 uanset kildeskattelovens § 28, 1. punktum, henregnes til modtagerens  

 skattepligtige indkomst.
Overgangsbestemmelser om opgørelsen af  

 indkomst og formue og § 5.  Reglerne i kildeskattelovens afsnit III om  

 opgørelsen af den skattepligtige indkomst og formue og reglerne i §§ 80-81 om  

 selvangivelse m.v. anvendes første gang ved indkomst- og formueopgørelsen for  

 indkomståret 1970.
 Stk. 2.  Når en person skal ansættes til skat for  

 skatteåret 1969-70 eller en del af dette skatteår på grundlag af sin  

 forventede indkomst, jfr. ligningslovens § 2, stk. 3, 4 og 6, samt  

 sømandsskattelovens § 18, tages kun indkomsten i tiden indtil den 31.  

 december 1969 i betragtning.
 § 6.  Reglerne i kildeskattelovens afsnit IV om  

 beregning af indkomst- og formueskatten anvendes første gang ved  

 skatteberegningen for indkomståret 1970.
 Stk. 2.  Anvender den skattepligtige et indkomstår, der  

 udløber inden udgangen af det kalenderår, som går forud for den endelige  

 ligning, beregnes indkomst- og formueskat til staten og folkepensionsbidrag  

 for indkomståret 1970 efter de regler, der gælder for kalenderåret 1970. Den  

 skattepligtige svarer alene skat m.v. med så stor en del af de beregnede  

 beløb, som forholdsmæssigt svarer til den del af indkomståret, der falder  

 inden for kalenderåret 1970.
Overgangsbestemmelser om opkrævningen af  

 indkomst- og formueskat, § 7.  Reglerne i kildeskattelovens afsnit V om  

 opkrævning af indkomst- og formueskat m.v. anvendes første gang ved  

 beskatningen af indkomst og formue for indkomståret 1970. Det samme gælder  

 hæftelses- og inddrivelsesbestemmelserne i kildeskattelovens afsnit VII,  

 straffebestemmelserne i afsnit VIII og reglerne i § 84 og §§ 86-90. Reglerne  

 i kildeskattelovens § 73 anvendes ved inddrivelse efter den 1. januar 1970 af  

 skatter pålignet for skatteåret 1969-70 og tidligere skatteår.
 § 8.  Reglerne i kildeskattelovens afsnit VI om  

 indeholdelse i aktieudbytte m.v. anvendes, når udbyttet erhverves den 1.  

 januar 1970 eller senere.
 § 9.  Reglerne i kildeskattelovens § 85 om registre  

 over de indeholdelsespligtige kan bringes i anvendelse inden den 1. januar  

 1970.
 Beskatning af overført indkomst.
 § 10.  Personer svarer for indkomståret 1969 skat af  

 indkomst, som er overført til dette år ved ændring af fremgangsmåden ved  

 indkomstopgørelsen eller ved andre foranstaltninger knyttet til  

 regnskabsførelsen eller indkomstopgørelsen, f.eks. formindskelse af  

 afskrivninger på driftsmidler og varelagre.
 Stk. 2.  Beskatning som anført i stk. 1 finder også sted  

 af indkomst, der er overført til indkomståret 1969 ved udlodning eller ved  

 udbetaling af løn, tantieme og lignende fra de af selskabsskatteloven  

 omfattede selskaber m.v. ud over, hvad der efter selskabets hidtidige forhold  

 må anses for det normale.
 Stk. 3.  Skat svares ikke af overført indkomst, når  

 denne udgør mindre end 10.000 kr.
 § 11.  Skatten af overført indkomst beregnes således:
 1. Ved anvendelse af de udskrivningsregler, der gælder  

 for skatteåret 1969-70, beregnes almindelig indkomstskat til staten,  

 folkepensionsbidrag, indkomstskat til kommunen og kirkelige afgifter af den  

 ansatte skattepligtige indkomst for indkomståret 1969. Ved beregningen af  

 kommuneskat og kirkelige afgifter anvendes reglerne for den kommune, i  

 hvilken den skattepligtige ansættes til statsskat.
 2. Skatten af overført indkomst udgør så stor en del  

 af de således beregnede skattebeløb, som svarer til forholdet mellem den  

 overførte indkomst og den ansatte skattepligtige indkomst.  

 Kommuneskattebeløbet tilfalder den i punkt 1 nævnte kommune.
§ 12.  Skatten af overført indkomst forfalder til  

 betaling med en femtedel af beløbet den 1. i hver af månederne juli, august,  

 september, oktober og november 1970 med sidste rettidige betalingsdag den 20.  

 i forfaldsmåneden.
Falder sidste rettidige betalingsdag på en helligdag eller  

 en lørdag, forlænges fristen til den følgende hverdag.
I øvrigt anvendes de regler, der gælder for skatteåret 1969-70, med hensyn  

 til forrentning og opkrævning af skatten.
Kommunerne indbetaler den  

 statskassen tilfaldende andel af skatten senest den 15. december 1970.
 Beskatning af overskydende indkomst.
 § 13.  Personer, der den 1. april 1970 er selvstændigt  

 skattepligtige her i landet efter kildeskattelovens § 1, nr. 1 eller nr. 2,  

 eller § 2, stk. 1, litra c eller d, svarer for indkomståret 1969 skat af  

 overskydende indkomst opgjort efter reglerne i §§ 14-16.
 Stk. 2.  Skat af overskydende indkomst skal endvidere  

 svares af:
 1. Kvinder, der ved skilsmisse eller separation i  

 tiden fra den 1. april til den 31. december 1970 bliver selvstændigt  

 skattepligtige efter en af de i stk. 1 nævnte bestemmelser i  

 kildeskatteloven, og hvis indkomst som følge af § 16, stk. 1, ikke medregnes  

 ved beregningen af ægtefællens overskydende indkomst.
 2. Kvinder, der sambeskattes med deres ægtefælle for  

 indkomståret 1967 eller 1969, men hvis indkomst som følge af § 16, stk. 1,  

 ikke medregnes ved beregningen af ægtefællens overskydende indkomst.
 Stk. 3.  Skat af overskydende indkomst svares ikke af:
1. personer, hvis skattepligt er indtrådt efter den 1.  

 juli 1968 ved tilflytning fra udlandet, 2. personer, der er afgået ved døden inden udgangen af  

 året 1970, samt 3. enker, hvis selvstændige skattepligt er indtrådt  

 efter den 1. januar 1969.
 § 14.  Overskydende indkomst udgør det beløb, hvormed  

 den ansatte skattepligtige indkomst for indkomståret 1969, bortset fra  

 overført indkomst beskattet efter kapitel 5, overstiger  

 sammenligningsindkomsten.
Stk. 2.  Sammenligningsindkomsten er den ansatte  

 skattepligtige indkomst for indkomståret 1970 forhøjet med 20 pct., dog  

 mindst med 15.000 kr.
Den skattepligtige kan kræve, at  

 sammenligningsindkomsten i stedet beregnes på grundlag af den ansatte  

 skattepligtige indkomst for indkomståret 1967. Begæring herom må være fremsat  

 inden udløbet af fristen for indgivelse af selvangivelse for indkomståret  

 1970. Vedrører indkomstansættelsen ikke hele året, omregnes den inden  

 forhøjelsen således, at den kommer til at svare til et helt års indkomst.
 Stk. 3.  Ved opgørelsen af sammenligningsindkomsten  

 bortses fra beløb, der er indkomstskattepligtige for indkomståret 1970 i  

 henhold til § 20.
§ 15.  Er den skattepligtiges hustru særskilt ansat  

 efter kildeskattelovens § 4, stk. 2, lægges den særskilt ansatte indkomst til  

 hans ansatte indkomst, forinden sammenligningsindkomsten beregnes.
Er  

 ægtefællerne blevet gift i tiden fra den 1. januar til den 31. marts 1970,  

 gælder det samme, for så vidt angår hustruens indtægt i tiden fra årets  

 begyndelse til ægteskabets indgåelse.
§ 16.  Er den skattepligtige ikke den 1. april 1970  

 sambeskattet med en ægtefælle, eller finder sådan sambeskatning kun sted for  

 en del af tiden fra den 1. april til den 31. december 1970, medregnes  

 ægtefællens indkomst ikke ved opgørelsen af overskydende indkomst.
Det samme  

 gælder, hvis indkomsten i indkomståret 1967 anvendes som grundlag for  

 opgørelsen af sammenligningsindkomsten og den skattepligtige for kun det ene  

 af indkomstårene 1967 og 1969 er sambeskattet med ægtefællen.
 Stk. 2.  Skal der som følge af stk. 1 ske opdeling af  

 sambeskattet indkomst, fordeles de fradrag, der ikke vedrører  

 indkomsterhvervelsen, mellem skatteyderen og ægtefællen efter forholdet  

 mellem deres indkomster.
§ 17.  Skatten af overskydende indkomst beregnes med  

 30 pct.
Forinden beregningen afrundes indkomsten nedad til det nærmeste  

 kronebeløb, der kan deles med 100.
Stk. 2.  Skatten forfalder til betaling med en femtedel  

 af beløbet den 1. i hver af månederne juli, august, september, oktober og  

 november 1971 med sidste rettidige betalingsdag den 20. i forfaldsmåneden.  

 Falder sidste rettidige betalingsdag på en helligdag eller en lørdag,  

 forlænges fristen til den følgende hverdag.
Ophører skattepligten ved død  

 eller fraflytning i tiden fra den 1. april til den 31. oktober 1971,  

 forfalder den eller de resterende rater til betaling straks.
Udgør skatten af  

 overskydende indkomst under 200 kr., opkræves den ikke.
 I øvrigt anvendes de regler, der gælder for skatteåret 1969-70, med hensyn  

 til forrentning og opkrævning af skatten, dog at opkrævningen foretages af  

 den kommune, i hvilken den skattepligtige skal ansættes til statsskat for  

 indkomståret 1970. Kommunerne indbetaler den statskassen tilfaldende andel af  

 skatten senest den 15. december 1971.
 § 18.  En tredjedel af skatten af overskydende  

 indkomst tilfalder den kommune, i hvilken den skattepligtige skal ansættes  

 til statsskat for indkomståret 1970.
 Stk. 2.  Ved eventuel nedsættelse eller ved delvis  

 uerholdelighed fordeles reduktionen forholdsmæssigt på de statskassen og  

 kommunen tilfaldende andele af skatten.
 Andre bestemmelser.
§ 19.  Skattepligtige personer indgiver selvangivelse  

 for indkomståret 1969, og der foretages ansættelse af den skattepligtige  

 indkomst og formue efter tilsvarende regler, som var gældende for skatteåret  

 1969-70. De skattepligtige skal efter finansministerens nærmere bestemmelse  

 give de oplysninger, der er nødvendige for påligningen af skat af overført  

 eller overskydende indkomst.
Om afgivelsen af disse oplysninger finder  

 reglerne om selvangivelse tilsvarende anvendelse.
Ansættelse af overført og  

 overskydende indkomst sker efter de regler, der er gældende for foretagelsen  

 af den endelige ligning, herunder om klage til skatterådet og  

 landsskatteretten.
Ansættelsen af overskydende indkomst foretages i den  

 kommune, i hvilken den skattepligtige skal ansættes til statsskat for  

 indkomståret 1970.
 § 20.  Hvis et beløb hævet på en kapitalbindingskonto  

 i indkomståret 1969 er indkomstskattepligtigt efter § 5 i lov om indskud på  

 kapitalbindingskonti, skal det medregnes ved opgørelsen af kontohaverens  

 skattepligtige indkomst for indkomståret 1970 og ikke for indkomståret 1969.
 § 21.  Finansministeren fastsætter de nærmere regler,  

 der er nødvendige til lovens gennemførelse.
 § 22.  Samtidig med kildeskattelovens ikrafttræden  

 ophæves § 1, nr. 1)-4), §§ 2-3, § 4, stk. 2, § 6, stk. 2, §§ 7-11, § 13, stk.  

 2, §§ 15-16, § 23, stk. 8, §§ 35-36, § 38, stk. 1, stk. 2, 1-3 punktum, og  

 stk. 3-5, § 39 og § 42, stk. 5-6, i lov nr. 149 af 10. april 1922 om  

 indkomst- og formueskat til staten.
 Stk. 2.  De gældende bestemmelser om rangskat ophæves  

 med udgangen af finansåret 1969-70.
 § 23.  Loven gælder ikke for Færøerne og Grønland.
 Givet på Amalienborg, den 31. maj 1968.
 Under Vor Kongelige Hånd og Segl.
 FREDERIK R.
 Poul Møller.
