Nr BSF 13 Forslag til folketingsbeslutning om private forsikringer af landbrugets  

 afgrøder Fremsat af Niels Højland (FP) Aage Brusgaard (FP) Annette Just (FP) Pia  

 Kjærsgaard (FP) Ernst B.
Schmidt (FP) den 3. november 1992 Folketinget opfordrer landbrugsministeren til at fremsætte lovforslag med følgende indhold:
 - Det gøres muligt for private forsikringsselskaber at etablere  

 forsikringsordninger for landbrug og gartnerier mod tab på grund af  

 usædvanligt vejrlig, eller der gives alternativt muligheder for at etablere  

 en privat katastrofefond, eventuelt under landbrugets egne organisationer,  

 som kan udbetale erstatning i tilfælde af usædvanligt vejrlig.
 - Lovforslaget skal indeholde en styrkelse af landbrugets incitament til  

 at indgå private forsikringsordninger frem for statslige støtteordninger.
Bemærkninger til forslaget 1. Baggrund Landmændene og gartneriejerne har været ramt af den værste tørke i mands  

 minde.
Ikke siden Meteorologisk Institut i slutningen af forrige århundrede  

 begyndte målinger, har der været registreret så lidt nedbør i en forårs- og  

 sommerperiode.
Selvsagt har det ramt de fleste landmænd og gartnerier hårdt.  

 I ingen andre erhverv har vejrguderne så stor indflydelse på produktionen som  

 i landbruget og gartneriet.
 Sommeren 1992 vil af de fleste blive husket som en rigtig solrig, tør og  

 varm sommer, men vil lige så sikkert af de fleste landmænd og gartneriejere  

 blive husket som en sommer, hvor tørken bevirkede store økonomiske tab for  

 disse erhverv.
Dybest set ønsker landmænd at kunne forsørge sig og sine.
Mange landmænd  

 føler det nedværdigende, at når landbrugserhvervet bliver ramt af krise, så  

 har erhvervet i gode år ikke haft ordentlig mulighed for at konsolidere sig  

 og tegne forsikringer mod uventet høsttab, men har alene Folketinget at gå  

 til.
 Der er tidligere ydet hjælp til landmændene og gartneriejerne i  

 forbindelse med usædvanligt vejrlig, og det er derfor på baggrund af de med  

 års mellemrum tilbagevendende vejrlige problemer, at dette beslutningsforslag  

 om en permanent løsning skal ses.
2. Historie - Tidligere høsttabsordninger Folketinget er tidligere blevet anmodet om at yde hjælp til landbruget i  

 forbindelse med ugunstigt vejrlig.
 Der er siden 1975 ydet høsttabshjælp fire gange; i 1975 grundet tørke, i  

 1976 grundet tørke, i 1983 grundet regn i såtiden og senerehen tørke og i  

 1987 grundet regn i høsttiden.
 1975-ordningen, jf. lov nr. 655 af 24. december 1975 om  

 statsgaranti for lån til tørkeramte landmænd:
Ifølge loven bemyndiges landbrugsministeren til i tiden indtil den 1.  

 august 1976 på statskassens vegne at yde statsgaranti for lån i  

 pengeinstitutter til tørkeramte landmænd inden for en samlet beløbsramme på  

 150 mio. kr.
Statsgarantien kunne som hovedregel ydes, såfremt udbyttet i  

 1975 af korn, rodfrugter og græs lå under 60 pct. af det gennemsnitlige  

 udbytte i 1973 og 1974.
Lånene løb i 6 år, hvoraf det første var afdragsfrit.
Der kunne maksimalt  

 ydes lån på 75.000 kr. pr. bedrift.
 1976-ordningen, jf. lov nr. 536 af 17. november 1976 om  

 statsgaranti for lån og rentetilskud til tørkeramte landmænd:
 Ved loven bemyndiges landbrugsministeren til i tiden indtil den 1. august  

 1977 på statskassens vegne at yde garanti for lån, der inden for en samlet  

 beløbsramme på 200 mio. kr. optages af landmænd, hvis høstudbytte var nedsat  

 som følge af tørken i 1976.
Efter ansøgning ydes desuden tilskud af statskassen til delvis betaling af  

 renten på lånene.
Rentetilskuddet ydes i de første 7 år af lånenes løbetid.  

 Tilskuddet udgjorde 5 pct. p.a. af den til enhver tid værende restgæld på  

 lånene.
 For at blive betragtet som tørkeramt landmand i lovens forstand skulle  

 ansøgeren bl.a. opfylde følgende betingelser:
1) have erhvervet eller overtaget brugen af en landbrugsejendom før den 1.  

 august 1976, 2) have kvæg- eller svinebesætning på ejendommen eller have kartofler som  

 væsentlig salgsproduktion, 3) i 1976 have haft et udbytte på ejendommen af korn, rodfrugter og græs,  

 der udgjorde under 60 pct. af gennemsnittet af udbyttet af de nævnte afgrøder  

 i 1973 og 1974 og 4) af de oven for nævnte årsager være kommet i økonomiske vanskeligheder.
 1983-ordningen, jf. lov nr. 531 af 16. november 1983 om ændring af  

 lov om statsgaranti for lån og rentetilskud til visse landmænd:
 Ifølge loven åbnes der mulighed for gennem gældssaneringsloven at yde  

 støtte til landmænd, der i 1983 på grund af vejrforholdene havde lidt  

 høsttab.
 Der kunne ydes støtte til landmænd, der i 1983 havde haft et høsttab på  

 over 30 pct. i forhold til gennemsnitsudbyttet i årene 1978-82. Støtten ville  

 kunne ydes til tab på det samlede høstudbytte.
Landmænd med et høsttab på 30 pct. og derover, og som i øvrigt opfyldte  

 gældssaneringslovens betingelser, herunder om gældsprocent, kunne få  

 statsgaranti for lån og rentetilskud efter lovens almindelige regler.
Disse  

 landmænd ligestilles således med ansøgere, der havde erhvervet ejendom eller  

 foretaget væsentlige investeringer i årene 1972-80.
 Dersom høsttabet var større end 40 pct., kunne der ydes et forhøjet  

 rentetilskud til så stor en del af gældssaneringslånet, der svarede til  

 værdien af tabet, der oversteg 40 pct.
Landmænd, der ikke opfyldte gældssaneringslovens krav om gældsprocent, men  

 som havde en gældsprocent på over 45, kunne få støtte, dersom de havde lidt  

 et høsttab på 40 pct. og derover.
Støtten ville blive ydet i 5 år i form af  

 et særligt tilskud.
Dersom landmanden ikke selv kunne finansiere høsttabet  

 ved optagelse af realkreditlån, kunne der inden for visse grænser ydes  

 statsgaranti for et sådant lån.
Statsgarantien blev ydet på lovens  

 almindelige vilkår, idet maksimum for lånet dog var 200.000 kr.
 1987-ordningen, jf. lov nr. 867 af 23. december 1987 om  

 statsgaranterede høsttabslån med rentetilskud til landmænd:
Efter loven kunne der indtil 31. marts 1988 inden for en ramme på 400 mio.  

 kr. søges om garanti for lån til landmænd, der på grund af dårlige  

 høstresultater i 1987 i særlig grad var bragt i likviditetsmæssige  

 vanskeligheder.
Statsgarantien udgjorde 80 pct. af lån, der blev optaget i  

 pengeinstitutter.
 Garantiordningen omfattede landmænd, der i 1987 havde haft et  

 mindreudbytte af korn, ærter, frø eller raps på mindst 25 pct. i forhold til  

 gennemsnitsudbyttet på bedriften for årene 1985 og 1986. Landbrugsministeren  

 kunne beslutte, at andre afgrøder, hvor der konstateres høsttab af  

 tilsvarende omfang, skulle omfattes af ordningen.
 Det var en betingelse for garanti, at landmanden havde en gæld, der  

 udgjorde mere end 65 pct. af de samlede aktiver og i øvrigt måtte anses for  

 overlevelsesdygtig.
Lånet måtte højst udgøre 80 pct. af det opgjorte høsttab.
Der kunne for  

 hver ansøger og bedrift højst ydes garanti for et lånebeløb på i alt 500.000  

 kr.
Der blev ikke ydet garanti for lån under 25.000 kr.
 Udgjorde høsttabet mindst 40 pct., kunne der ydes rentetilskud til lånet.  

 Rentetilskuddet udgjorde 5 pct. pr. år i de første tre år, og lånets løbetid  

 blev beregnet af restgælden.
3. Danske hjælpeordninger og forsikringsordninger for landbruget I tilfælde af usædvanligt vejrlig kan regeringen vedtage særlige  

 programmer for landbruget.
 Der findes ingen særlig lovgivning om afgrødeforsikring.
De vigtigste risici, som der traditionelt forsikres mod, er haglskade og  

 brandskade.
Traditionelt har man forsikret markafgrøder, især korn.
Desuden  

 er man begyndt at forsikre drivhusafgrøder.
Haglskadeforsikringer er ret udbredt og omfatter ca. 50 pct. af  

 landbrugsproduktionen.
Betingelserne for at tegne nævnte forsikringer er  

 frivillige.
4. Parallel lovgivning Som en parallel til den private forsikringsordning som forslagsstillerne  

 ønsker med dette beslutningsforslag, kan ses den lovgivning, der ligger til  

 grund for loven om erstatning efter stormflod.
Folketinget har ved lov nr. 340 af 6. juni 1991 om erstatning for skader  

 forårsaget af stormflod vedtaget at oprette en særlig katastrofefond, som i  

 særlige tilfælde kan udbetale erstatninger som følge af stormflod.
Der kan  

 ydes erstatning inden for alle sektorer, herunder den private sektor.
 Katastrofefonden modtager ikke offentlige midler, men finansieres gennem  

 en lille forhøjelse af brandforsikringspræmierne på al fast ejendom.
Lovgivningen om erstatning for stormflodsskader omfatter alle bygninger,  

 indbo samt afgrøder.
Lovgivningen administreres af Stormflodsrådet, der er  

 nedsat af industriministeren.
Forsikringsselskaberne anslår skadernes omfang  

 og forelægger Stormflodsrådet erstatsningskravene.
Rådets sekretariat  

 varetages af forsikringsselskabernes sammenslutning.
Som nævnt anslås skaderne af forsikringsselskaberne på Stormflodsrådets  

 vegne.
I lovgivningen om stormflodsskader fastsættes der mulighed for fradrag  

 på 5 pct. (mindst 5.000 kr.) for den private sektor og 10 pct. (mindst 10.000  

 kr.) for erhvervssektorer.
Der findes ingen bestemmelser om  

 maksimumserstatning.
 Alle Folketingets partier stemte for stormflodsloven.
5. Internationale erfaringer EF's økonomiske og sociale udvalg har den 20. januar 1992 udgivet en  

 Informationsrapport om EF-ordninger for afgrødeforsikringer i landbruget  

 (ISBN 92-77-41334-4). Rapporten omhandler forsikringsordninger for landmænd i  

 EF, der rammes af usædvanlige klimatiske begivenheder.
 Af rapporten fremgår det, at der i de andre EF-lande findes  

 forsikringsordninger for skader på afgrøder ligefra: abrikoser, bananer,  

 blommer, blomster, bælgplanter, citrusfrugter, druer, ferskner, frugter,  

 grønsager, græskar, humle, kartofler, korn, meloner, oliven, paprika, pærer,  

 sukkerroer, tobak, tomater, vin, æbler m.v., mens der for dansk vedkommende  

 alene er omtalt førnævnte haglskadeforsikring.
 Det er forslagsstillernes opfattelse, at nævnte rapport med fordel kan  

 indgå i overvejelserne og udformningen af de danske regler på området.
6. Beslutningsforslaget udformning Det er forslagsstillernes opfattelse, at lovforslaget kan udformes enten:
1) som et lovforslag, der gør det muligt for de private  

 forsikringsselskaber at udforme, etablere og administrere  

 forsikringsordninger for landbrugets afgrøder og høst, eller 2) som et lovforslag, der etablerer en katastrofefond efter nogenlunde  

 samme model som for stormflodsforsikringerne, jf. punkt 4., nemlig ved  

 oprettelse af en privat katastrofefond for landbruget.
 Uanset hvilken model der vælges, skal tegning af forsikringer for  

 afgrøderne dog være frivillig og være uafhængig af offentlige midler.
Forslagsstillerne understreger dog, at det ved ordningens ikrafttræden  

 bekendtgøres, at fremtidige hjælpeprogrammer fra statens side ikke kan komme  

 på tale.
Kun derved sikres det, at landbrugserhvervet fremover forsikrer  

 deres afgrøder.
 Oprettes der en katastrofefond, gerne under landbrugets egne  

 organisationer, kunne samme model, som ligger til grund for  

 stormflodsforsikringer, benyttes.
Finansiering Finansieringen af de private forsikringsordninger eller katastrofefonden  

 kunne ske ved en præmie på x antal kroner pr. dyrket hektar, eventuelt  

 fordelt på forskellige afgrøder, f.eks. korn, raps, græs, roer m.v.
 Forslagsstillerne er åbne over for andre måder at finansiere de private  

 forsikringer eller katastrofefonde på.
Udbetaling Der fastsættes i forsikringsordningen regler for udbetaling af den private  

 forsikring eller fra katastrofefonden.
Her kunne det forekomme rimeligt, at  

 høsttabet skal overstige en vis procentdel, og endvidere kunne man ligeledes  

 i en kommende forsikringsordning indlægge en vis selvrisiko, der vil bevirke,  

 at kun de hårdest ramte får forsikringen udbetalt.
Der henvises i øvrigt til  

 lovforslag nr.
L 38 (Forslag til lov om statsgaranti og ydelsestilskud  

 vedrørende høsttabslån til tørkeramte jordbrugere), fremsat den 7. oktober  

 1992 af landbrugsministeren.
Efter L 38 skal kun landmænd med et tab på mere  

 end 30 pct. af gennemsnittet af udbyttet af salgs- og foderafgrøder for årene  

 1990 og 1991 kunne komme i betragtning.
På den måde vil forsikringspræmien heller ikke blive særlig dyr, hvilket  

 erfaringerne fra andre lande viser.
Når banan-, frugt-, græskaravlere m.v. i  

 de sydlige lande kan indkalkulere en forsikringspræmie i deres priser, som i  

 forvejen er blandt de laveste i EF, så kan dygtige danske landmænd også.
 Der skal efter forslagsstillernes mening indhentes erfaringer fra andre  

 lande, når forslaget om forsikringsordninger til landbruget endeligt skal  

 udformes.
 Ligeledes skal danske forsikringsselskaber naturligvis inddrages i hele  

 arbejdet med udformningen af ordningen.
 Forslagsstillerne er i øvrigt åbne over for, hvordan de nærmere  

 forsikringsbetingelser udarbejdes.
7. Argumenter for beslutningsforslaget Det er på baggrund af tidligere tiders hjælpeprogrammer  

 bemærkelsesværdigt, at landbrugets egne organisationer ikke forlængst har  

 overvejet forsikringsordninger.
Det virker mest af alt, som om Folketinget og  

 dermed skatteyderne bare automatisk skal yde støtte til landbruget, når disse  

 rammes af økonomiske problemer.
Staten og dermed skatteyderne må for fremtiden være »forsikret«  

 imod ønsker om hjælp fra landbruget.
Ligesom staten heller ikke yder hjælp  

 til legetøjsforhandlere, hoteller og andre erhverv, der igennem en årrække  

 har været ramt af »tørke i kassen« (lavkonjunktur), skal staten  

 heller ikke fremover hjælpe landbruget.
Landbruget må også selv være  

 interesseret i, at erhvervet selv kan klare erhvervets problemer.  

 Landbrugserhvervet må have mulighed for at blive befriet fra staten.
At kornhøsten i år tegner til at blive et sted imellem 20 og 30 pct.  

 mindre, bør ikke umiddelbart udløse store krav om hjælp.
Landbruget skal  

 naturligvis som alle andre erhverv kunne tåle udsving i  

 »omsætningen« på op til en snes procent.
Mange andre erhverv, som  

 f.eks. de forretningsdrivende, har de sidste år oplevet en kraftig nedgang i  

 omsætningen.
Landbruget har været vant til rekordhøst år efter år, og når det  

 så pludseligt går den anden vej, er det opfattelsen, at Folketinget skal  

 træde til.
 Når der kan etableres private forsikringsordninger i alle andre lande i  

 EF, så burde det også være muligt at etablere lignende ordninger på det  

 danske marked.
 Forslagsstillerne ønsker med beslutningsforslaget at der nu og een gang  

 for alle etableres private forsikringsordninger for landbrugets høst, så  

 erhvervet kan klare deres problemer selv.
8. Andre argumenter for beslutningsforslaget Forslagsstillerne har tidligere på sommeren rejst ideen om private  

 forsikringsordninger over for de store forsikringsselskaber, og flere var  

 positive.
Ligeledes har forslagsstillerne stillet spørgsmål (S 983 1991-92) til  

 landbrugsministeren, og i svaret hedder det bl.a. »at de samme  

 principper som i dag gælder for haglskadeforsikringer også kunne gælde for en  

 kommende høstforsikring«.
Haglskadeforsikringer har fungeret i mange år  

 uden nævneværdige problemer.
Næstformanden for Dansk Forening for Skadeforsikring oplyser til  

 Berlingske Tidende den 4. juli d.å., at de danske forsikringsselskaber er  

 klar til at forhandle om en forsikringsordning, hvis der kommer en  

 henvendelse fra Landbrugsrådet.
Landbrugsrådets præsident vil ikke afvise  

 tanken om forsikringer mod tørke, men er dog ikke umiddelbart begejstret.
9. Indvendinger mod beslutningsforslaget Landbrugsrådets indvendinger har hidtil været, at forsikringspræmien  

 ville blive for dyr for landbruget, der har omkostninger nok i forvejen.
Men forslagsstillerne mener, at det naturligvis også indgår i  

 forsikringsselskabernes overvejelser, at det ikke er hvert år landbruget  

 rammes af vejrmæssige katastrofer.
Tørke eller for meget regn rammer  

 landbruget med 5 til 10 års mellemrum, og en tørke, som den vi har haft i år,  

 er jo ikke set mangen til, siden de første vejrmålinger startede for over 100  

 år siden.
Derfor er det ude af proportion, når der fra flere sider omtales  

 forsikringspræmier på helt op til 500 kr. pr. hektar.
Skulle tabene på dette  

 års høst fordeles ud på de dyrkede arealer og dækkes ind 100 pct., ville det  

 formentlig blive et beløb i den størrelsesorden.
Etableres der en katastrofefond under landbrugets egne organisationer, vil  

 der i år uden høsttab kunne opspares betydelige midler, der i længden vil  

 bevirke, at renteafkastet dels vil kunne anvendes til at styrke  

 katastrofefonden, dels eventuelt smitte af på forsikringspræmien i form af  

 lavere forsikringspræmier.
Ligeledes er en forsikringsordning også  

 fradragsberettiget driftsomkostning for den enkelte landmand, og forsikringen  

 påvirker derfor kun landmandens driftoverskud med halvdelen af  

 forsikringspræmien.
 Det er forslagsstillernes håb, at landbrugsministeren vil lægge pres på  

 Landbrugsrådet og få dem ind i forhandlinger med de private  

 forsikringsselskaber om oprettelse af private forsikringsordninger eller en  

 katastrofefond, når en eventuel tørkehjælp til landbruget skal diskuteres.
