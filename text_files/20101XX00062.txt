Skriftlig fremsættelse (13. oktober 2010) Økonomi- og erhvervsministeren (Brian Mikkelsen) Herved tillader jeg mig for Folketinget at fremsætte:
 Forslag til lov om beskikkede bygningssagkyndige m.v.
(Lovforslag nr.
L 29) Et udvalg nedsat af Justitsministeriet har vurderet den samlede huseftersynsordning og på den baggrund fremsat forslag til forbedringer af ordningen.
Som et led i sit arbejde har udvalget anbefalet at oprette et samlet disciplinær- og klagenævn for beskikkede bygningssagkyndige.
Formålet med lovforslaget er at oprette et samlet disciplinær- og klagenævn.
Nævnet vil overtage Erhvervs- og Byggestyrelsens behandling af disciplinærsager og behandlingen af forbrugerklager over tilstandsrapporter fra Ankenævnet for Huseftersyn.
Ved at samle behandlingen af de to sagstyper i én enkelt, uafhængig instans sikres større ensartethed og sammenhæng mellem forbrugerklager og disciplinærsager, hvilket medfører øget forbrugerbeskyttelse og bedre kvalitet af tilstandsrapporterne.
Systemet vil samtidig blive mere logisk og gennemskueligt for brugerne af ordningen.
Med lovforslaget opstilles de overordnede rammer for et samlet disciplinær- og klagenævn for beskikkede bygningssagkyndige, herunder om sammensætning og kompetence.
Nævnet skal have de samme sanktionsmuligheder over for de beskikkede bygningssagkyndige, som Erhvervs- og Byggestyrelsen har i dag, hvilket vil sige påtale, advarsel med offentliggørelse eller frakendelse af retten til at udøve virksomhed som bygningssagkyndig.
Nævnet skal endvidere, ligesom det nuværende ankenævn, have mulighed for at tilkende erstatning i forbrugerklagesager.
Med lovforslaget gives nævnet hjemmel til at pålægge bygningssagkyndige en bøde på op til 100.000 kr.
Bødemuligheden vil eksempelvis kunne anvendes ved gentagne overtrædelser, som ikke samlet set skal udløse frakendelse af retten til at udøve virksomhed som bygningssagkyndig.
Formålet er at opnå en øget præventiv effekt af disciplinære sanktioner overfor de bygningssagkyndige.
Med lovforslaget udskilles reguleringen af erhvervet som beskikket bygningssagkyndige i en selvstændig lov.
Lovforslaget indeholder således hjemmel til at fastsætte regler om beskikkelse som bygningssagkyndig.
Det vil ligesom i dag være økonomi- og erhvervsministeren, der udsteder beskikkelser, hvilket sikrer opretholdelsen af et højt fagligt niveau blandt de bygningssagkyndige.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
