Ved købekontrakt af 12/1 1990 blev en virksomhed E solgt til  

 virksomheden F.
Samme dag opsagdes samtlige arbejdere i E, herunder en  

 tillidsrepræsentant og en sikkerhedsrepræsentant.
Fra arbejderside blev det  

 gjort gældende, at tillids- og sikkerhedsrepræsentanterne ikke kunne  

 afskediges, før sagen havde været behandlet efter nærmere regler i  

 overenskomsten.
Arbejdsretten lagde efter bevisførelsen til grund, at overdragelsen af  

 virksomheden blev foretaget den 12/1 1990, uanset at det i købekontrakten var  

 anført, at overdragelsen fandt sted den 15/1 1990, og at tillids- og  

 sikkerhedsrepræsentanterne på overdragelsestidspunktet var i uopsagte  

 stillinger.
F var herefter indtrådt i E's forpligtelser over for tillids- og  

 sikkerhedsrepræsentanterne.
For ikke at have opfyldt disse forpligtelser  

 pålagdes der F en bod på 300.000 kr, heri indeholdt ca. 255.000 kr i  

 manglende betaling til tillids- og sikkerhedsrepræsentanterne.
Under denne sag har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Danske Vognmænd, Hovedorganisationen af 1985, for Frode Laursen A/S for  

 Arbejdsretten.
Klagerne har nedlagt følgende påstand:
 Indklagede, Frode Laursen A/S, tilpligtes til Specialarbejderforbundet i  

 Danmark at betale en efter rettens skøn fastsat bod indeholdende 255.867,85  

 kroner i manglende betaling til forbundets medlemmer Jan Bay Sørensen og Per  

 Markussen.
 De indklagede har påstået frifindelse.
 Lønmodtagernes Garantifond er indtrådt i sagen som biintervenient til  

 støtte for klagernes påstand.
 Sagens omstændigheder er følgende:
 Ejstrupholm Godstransport A/S, der var en mindre virksomhed, som ejede 6-7  

 lastvogne og havde 8 chauffører ansat, og Frode Laursen A/S, Vitten, der er  

 en væsentlig større virksomhed, underskrev den 12. januar 1990 sålydende  

 købekontrakt:
 »§ 1.
 Sælger har på de nedenfor anførte vilkår til køber afhændet aktiver  

 tilhørende Ejstrupholm Godstransport A/S.
 § 2.
 Overdragelsen finder sted den 15. januar 1990, hvilken dato i enhver  

 henseende danner skæringsdag.
 § 3.
 Under overdragelsen medfølger navnet og retten til at drive virksomhed  

 under navnet Ejstrupholm Godstransport.
 § 4.
 Under overdragelsen medfølger herudover de i bilag indeholdte  

 driftsmidler.
 Driftsmidlerne, som er besigtiget af køber, overdrages i den stand de er  

 og forefindes.
 Driftsmidlerne overtages af køber som frie og ubehæftede, og købesummen  

 vil derfor være at deponere indtil dette vilkår er opfyldt.
 Et mindre lager af driftsinventar, overdrages til et særskilt aftalt  

 beløb, men omfattes af den ovennævnte fortegnelse efter særskilt optælling.  

 Beløbet er indeholdt i købesummen, jfr. § 5.
 § 5.
Købesummen er fastsat til kr. 1.245.000,00, skriver kroner en million to  

 hundrede firetifem tusinde 00/100, hvilken købesum betales kontant.
Det er  

 aftalt, at der tillige betales moms af den del af overdragelsessummen, der er  

 momspligtig, jfr. nedenfor.
 Købesummen fordeler sig således:
Driftsmidler og driftsinventar kr. 1.195.000,00 Goodwill, jfr. § 3 - 50.000,00 i alt købesum kr. 1.245.000,00 Købesummen deponeres i Sydbank A/S, og frigives til køber, når  

 driftsmateriellet er frigjort for eventuelle leasings- og pantforpligtelser,  

 samt momsreguleringsforpligtelser, i hvilken forbindelse køber kan vælge helt  

 eller delvis at indtræde i de eksisterende leasingaftaler mod sælgers  

 betaling af den kontraktsmæssige tilbagekøbspris. Ønsker køber at indtræde,  

 skal meddelelse herom ske straks ved påkrav.
 § 6.
 Det påhviler køber selv efter købesummens berigtigelse og fra  

 overtagelsestidspunktet at drage omsorg for, at det overdragne er behørigt  

 forsikret.
 Det sælgende selskab forpligter sig til fra overdragelsens tidspunkt at  

 opgive navnet på det sælgende selskab, idet navnet Ejstrupholm Godstransport  

 og deraf afledede sammensætninger og forbindelse til vognmandsvirksomhed i  

 enhver henseende, jfr. § 3, overdrages køber, jfr. tillige § 12, stk. 1.
 § 7.
 Sælgers virksomhed er drevet fra lejede lokaler, og køber er gjort bekendt  

 med den af sælger indgåede lejekontrakt med Niels Aage Hansen personligt om  

 lokaliteter i Ejstrupholm.
 § 8.
 Overdragelsen omfattes ikke af lov om Lønmodtageres Retsstilling ved  

 Virksomhedsoverdragelser.
 § 9.
 Køber og sælger hver for sig og i forening underretter kunder og  

 leverandører og medkontrahenter om overdragelsen, jfr. § 6, sidste afsnit.
 § 10.
 Køber overtager ikke, ud over hvad der er nævnt i nærværende kontrakt,  

 nogen forpligtelser, som tidligere eller aktuelt påhviler sælger.
 § 11.
 Køber er forpligtet til selv i henhold til sælgers herved meddelte  

 bemyndigelse at foretage anmeldelse og afholde omkostningerne ved anmeldelse  

 til Erhvervs- og Selskabsstyrelsen af de af nærværende aftale nødvendiggjorte  

 ændringer vedrørende navn og formål etc.
Køber betaler samtlige omkostninger ved oprettelse af nærværende kontrakt,  

 herunder omkostninger til egen advokat og revisor.« Købekontrakten blev den 12. januar 1992 kl. 14.15 underskrevet af Frode  

 Laursen A/S's direktør Thorkil Andersen.
Ejstrupholm Godstransport A/S opsagde den 12. januar 1990 samtlige  

 chauffører.
Opsigelsesskrivelsen til Jan Bay Sørensen er sålydende:
 »Grundet selskabets økonomiske forhold opsiges De hermed til omgående  

 fratrædelse af Deres stilling som chauffør i Ejstrupholm Godstransport A/S.
 De anmodes således om straks at ophøre med Deres arbejde og De bedes  

 aflevere nøgler m.v. på kontoret.
 Deres løn for fratrædelsestiden indtil fredag den 19. januar 1990  

 forudbetales samtidig hermed vedlagt pr. check.
Pr. dags dato er De fritstillet fra Deres forpligtelser overfor selskabet  

 og De skal således ikke være til disposition fremover.
De kan frit søge andet  

 arbejde straks.
Deres feriekort for 1990 vedlægges.« Advokat Jens Christensen, advokatfirmaet Krøigaard, Koch og Christensen,  

 havde ved telefax af 11. januar 1990 udbedt sig advokat Niels Schous  

 bemærkninger til den konciperede opsigelsesskrivelse.
Ejstrupholm Godstransport A/S og Frode Laursen A/S udsendte den 15. januar  

 1990 kundemeddelelser om overdragelsen.
Der er fremlagt to eksemplarer heraf.  

 Det ene eksemplar er sålydende:
 »Ejstrupholm Godstransport A/S (EG) har overdraget sine aktiviteter  

 til Frode Laursen A/S i Vitten pr. 15/1 1990.
 Overdragelsen kommer ikke til, at betyde ændringer i betjeningen af Dem,  

 idet Deres leveringsaftaler med EG fortsætter uændret.
Fordelen for Dem ved den ny situation bliver naturligvis en reduktion i  

 antallet af aflæsninger på Deres lager.
Det er vores mål, at indgå aftaler  

 med flere leverandører således, at denne udvikling fortsætter.
 I forbindelse med overdragelsen er Niels Aage Hansen fra EG ansat hos  

 Frode Laursen A/S, og De er velkommen til, at kontakte ham på tlf. nr.  

 86985522.
Vi ser frem til et fortsat godt samarbejde.« Det andet eksemplar er sålydende:
 »Ejstrupholm Godstransport A/S (EG) har overdraget sine aktiviteter  

 til Frode Laursen A/S i Vitten pr. 15/1 1990.
Overdragelsen kommer ikke til at betyde ændringer i betjeningen af Dem som  

 kunde.
For det første vil distributionen af Deres gods blive udført på samme  

 høje niveau som hidtil.
Desuden vil Deres aftaler med EG naturligvis fortsætte uændret og Deres kontaktperson vil også fremover være Niels Aage Hansen, der pr. ovennævnte dato er ansat hos Frode Laursen A/S.
 Vi vil kontakte Dem i løbet af dagen, for at aftale et møde, hvor vi vil  

 orientere Dem nærmere om overdragelsen.
 De kan rette henvendelse til Niels Aage Hansen vedrørende Deres  

 distributionsafvikling på telefon 86985522.
Vi glæder os til et fortsat godt samarbejde.« Sagen blev den 25. april 1990 behandlet på et mæglingsmøde.
Referatet  

 herfra er sålydende:
 »På mødet henviste SiD til, at firmaet Ejstrupholm Godstransport A/S  

 groft har tilsidesat Hovedoverenskomstens § 16, stk. 11 og 12, hvorfor der  

 rejstes krav om overholdelse af overenskomsten af henholdsvis Ejstrupholm  

 Godstransport A/S og Frode Laursen A/S.
Fra DVs side blev det erkendt, at Ejstrupholm Godstransport A/S ved  

 afskedigelsen af tillidsmand Jan B.
Sørensen samt sikkerhedsrepræsentant Per  

 Markussen har tilsidesat overenskomstens § 16, stk. 11 og 12.
I den anledning tilpligtes Ejstrupholm Godstransport A/S til tillidsmand  

 Jan B.
Sørensen at betale kr. 131.392,78 og til sikkerhedsrepræsentant Per  

 Markussen at betale kr. 124.475,07. Herudover tilpligter DV firmaet, at  

 betale en bod til SiD på kr. 20.000,00.
 Fra DVs side blev det bestridt, at firmaet Frode Laursen A/S var  

 forpligtet over for de pågældende i medfør af overdragelsesloven eller  

 overenskomst.
 SiD fastholdt, at da den pågældende sikkerhedsrepræsentant og tillidsmand  

 efter overenskomstens klare tekst, ikke kan fratræde før sagen har været  

 behandlet i henhold til § 16, stk. 11 og 12, må de pågældende fortsat anses  

 som værende ansatte med den virkning, at Frode Laursen A/S hæfter for  

 forpligtelsen efter overenskomstens § 16, stk. 11 og 12, jf. lov om  

 virksomhedsoverdragelse.
Da der således ikke kunne opnåes enighed i sagen forbeholdt SiD sig  

 uopholdeligt, at videreføre sagen for Arbejdsretten.« Sagen blev den 6. juli 1990 behandlet på et fællesmøde.
Referatet herfra  

 er sålydende:
 »Sagen forhandledes.
 Parterne er enige om, at der mellem Ejstrupholm Godstransport A/S og Frode  

 Laursen A/S er foretaget en overdragelse, der er omfattet af lov om  

 lønmodtageres retsstilling ved virksomhedsoverdragelse.
Fra lønmodtagerside fastholdt man, at da sikkerhedsrepræsentanten og  

 tillidsmanden efter overenskomstens klare tekst ikke kan fratræde, før sagen  

 har været behandlet i henhold til § 16, stk. 11 og 12 i overenskomsten, må de  

 pågældende fortsat anses for værende ansatte med den virkning, at Frode  

 Laursen A/S hæfter for forpligtelsen efter overenskomstens § 16, stk. 11 og  

 12, jf. lov om virksomhedsoverdragelse.
Der henvistes i øvrigt til  

 mæglingsreferat af 25. april 1990.
 Fra arbejdsgiverside gjorde man gældende, at de pågældende lønmodtagere  

 ikke er omfattet af lov om lønmodtageres retsstilling ved  

 virksomhedsoverdragelse.
Fra lønmodtagerside forbeholdt man sig at indbringe sagen for  

 Arbejdsretten.« Der er under domsforhandlingen afgivet forklaring af daværende chauffør og  

 tillidsrepræsentant i Ejstrupholm Godstransport A/S Jan Bay Sørensen,  

 direktør i Frode Laursen A/S Thorkil Andersen, advokat Niels Schou, Århus, og  

 afdelingsformand i Specialarbejderforbundet i Danmarks Nr.
Snede afdeling  

 Jens Dynes Larsen.
Jan Bay Sørensen har forklaret, at han den 12. januar 1990 havde været  

 ansat som chauffør i Ejstrupholm Godstransport A/S i 12 1/2 år, og at han  

 havde været tillidsmand i 10 år.
Udover chaufførerne var der i virksomheden  

 ansat 1 direktør og 1 kontordame.
Den 12. januar 1990 var en fredag.
Da  

 chaufførerne kl. 16 kom hjem fra deres ture, kaldte direktør Niels Hansen dem  

 ind på kontoret, hvor de fik besked om at vente på, at den anden direktør  

 kom.
Da han kom, fortalte han, at virksomheden var lukket og solgt.
Han  

 udleverede fyresedlerne til dem.
De skulle ikke gøre noget ved det gods, der  

 var på bilerne.
Frode Laursen A/S hentede alt det købte lørdag den 13. januar  

 1990 om formiddagen.
Chaufførerne fik da at vide, at de ikke kunne blive  

 ansat af køberen af virksomheden.
Direktør Thorkil Andersen har forklaret, at han siden 1988 har været  

 direktør for Frode Laursen A/S, som på tidspunktet for købet af Ejstrupholm  

 Godstransport A/S havde en årlig omsætning på omkring 120 millioner kroner,  

 100-110 lastbiler og omkring 170 ansatte.
Da han havde fået det indtryk, at  

 Ejstrupholm Godstransport A/S havde en dårlig økonomi, kontaktede han før  

 julen 1989 den ene af virksomhedens direktører, John Nielsen, med henblik på  

 eventuelt køb af virksomheden.
Det, der interesserede ham som køber, var  

 alene kundeporteføljen.
Han havde derimod ikke brug for flere ansatte.
Januar  

 er en stille måned, og køberen kunne derfor uden yderligere personale opsluge  

 Ejstrupholm Godstransport A/S.
Advokat Niels Schou var da formand for  

 bestyrelsen.
Han blev mellem julen 1989 og nytåret 1990 kontaktet om købet.  

 Han sagde da til Schou, at han ikke var interesseret i lønmodtagerne.
Han  

 købte fredag den 12. januar 1990. Advokaten sagde fredag aften, at aftalen  

 var i orden, og det købte blev derefter hentet lørdag den 13. januar 1990 om  

 formiddagen.
Advokat Niels Schou har forklaret, at Thorkil Andersen og virksomhedens  

 økonomichef den 29.-30. december 1989 bad ham holde sig parat til at medvirke  

 ved købet af Ejstrupholm Godstransport A/S.
Fredag den 5. januar 1990 blev  

 han bedt om at lave købekontrakt, der ikke måtte medføre skjulte  

 forpligtelser.
Specialarbejderforbundet i Danmark og de ansatte havde inden  

 købet tiltrådt, at chaufførerne blev fritstillede.
Det oplyste sælgeren, og  

 det har advokaten dokumentation for.
Afdelingsformand Jens Dynes Larsen har forklaret, at han siden den 14.  

 januar 1989 har været formand for afdelingen i Nr.
Snede.
Han blev først  

 kontaktet af chaufførerne, efter at de den 12. januar 1990 var blevet sagt  

 op.
Der blev derefter aftalt et møde den 13. januar 1990.
 Klagerne har gjort gældende, at overdragelsen af Ejstrupholm Godstransport  

 A/S til Frode Laursen A/S skete den 12. januar 1990, at denne overdragelse er  

 omfattet af loven om lønmodtageres retsstilling ved virksomhedsoverdragelse,  

 og at Jan Bay Sørensens og Per Markussens ansættelsesforhold bestod på  

 overdragelsestidspunktet.
 De indklagede har gjort gældende, at Jan Bay Sørensens og Per Markussens  

 ansættelsesforhold er definitivt ophørt den 12. januar 1990, og at Frode  

 Laursen A/S først har overtaget Ejstrupholm Godstransport A/S den 15. januar  

 1990.
 Biintervenienten har uddybet de synspunkter, klagerne har anført til  

 støtte for sin påstand.
 Arbejdsretten skal udtale:
Efter bevisførelsen må det lægges til grund, at den i købekontrakten  

 nævnte overdragelse fra Ejstrupholm Godstransport A/S til Frode Laursen A/S  

 blev foretaget den 12. januar 1990 kl. 14.15 og - uanset købekontraktens § 2  

 - til omgående overtagelse, og at Jan Bay Sørensen og Per Markussen på  

 overdragelsestidspunktet var i uopsagte stillinger som chauffører hos  

 Ejstrupholm Godstransport A/S.
Frode Laursen A/S er herefter indtrådt i  

 Ejstrupholm Godstransport A/S's forpligtelser over for Jan Bay Sørensen og  

 Per Markussen.
Frode Laursen A/S har ved ikke at have opfyldt disse  

 forpligtelser forskyldt en bod, der fastsættes til 300.000 kroner.
Boden  

 indeholder 255.867,85 kroner i manglende betaling til Jan Bay Sørensen og Per  

 Markussen.
 T h i k e n d e s f o r r e t :
 Indklagede Frode Laursen A/S, skal til Specialarbejderforbundet i Danmark  

 betale en bod på 300.000 kr. indeholdende manglende betaling til Jan Bay  

 Sørensen og Per Markussen.
 Indklagede, Dansk Arbejdsgiverforening, skal betale 2.000 kr. i  

 sagsomkostninger til Arbejdsretten.
 (* 1) Henvisninger: Svenning Andersen s. 45 ff, s.103 ff, s.136 ff, K.  

 90.023 (A 1990, s.138), K.91.086 (A 1991, S.131), K. 89.319 (A 1990, s. 79),  

 Østre Landsrets dom i Ugeskrift for Retsvæsen 1991 s.743.
