Nr BSF 92 Forslag til folketingsbeslutning om oprettelse af et forsøgsråd vedrørende  

 selvforvaltning og demokrati i folkeskolen, gymnasieskolen m.v., på tekniske  

 skoler og handelsskoler samt institutioner, der varetager kortere  

 videregående uddannelser Fremsat af Aage Frandsen (SF) Birgitte Husmark (SF) Hanne Thanning  

 Jacobsen (SF) Jørn Jespersen (SF) Rahbæk Møller (SF) Holger K.
Nielsen (SF)  

 Stillinger (SF) Ebba Strange (SF) den 26. januar 1988 Folketinget opfordrer regeringen til inden udgangen af 1988 at fremsætte lovforslag, der indebærer oprettelse af et forsøgsråd vedrørende selvforvaltning og demokrati.
 1. Forsøgsrådets formål er:
a. at opmuntre til forsøg gennem vejledning m.v., b. at indstille forsøg til godkendelse eller eventuelt godkende forsøg, c. at fordele begrænsede økonomiske midler, hvor det skønnes rimeligt, og d. at evaluere de afholdte forsøg med henblik på, at der skal kunne udarbejdes konkrete lovforslag om selvforvaltning og demokrati inden for uddannelsessektoren.
2. Forsøgsrådet skal fungere som overordnet organ for de forsøgsordninger som foreslås etableret i henhold til de med dette beslutningsforslag samtidig fremsatte fire beslutningsforslag om selvforvaltning og demokrati i folkeskolen, gymnasieskoler m.v., på tekniske skoler og handelsskoler samt institutioner, der varetager kortere videregående uddannelser.
(Beslutningsforslag nr.
B 88, B 89, B 91 og B 92).
3. Forsøgsrådet skal sammensættes sådan, at de forskellige implicerede parter - lærerorganisationer, organisationer for øvrige ansatte, elevorganisationer, Studerendes Råd, Amtsrådsforeningen, Kommunernes Landsforening, de berørte direktorater m.fl. er repræsenteret.
Bemærkninger til forslaget For at der ikke skal være mere bureaukrati end højst nødvendigt, skal der kun være eet forsøgsråd, der skal virke for alle de typer af forsøg, som foreslås startet i de ovenfor nævnte beslutningsforslag.
Da det samtidig er nødvendigt, at forsøgsrådet repræsenterer de forskellige implicerede parter, kan man ikke undgå, at forsøgsrådet får en vis størrelse.
Dette kan nødvendiggøre, at der af forsøgsrådet nedsættes et forretningsudvalg.
Da det ikke er tanken, at forsøgene i almindelighed skal koste penge, er det kun et forholdsvis mindre beløb, der bør afsættes, f.eks. til støtte af elevrådsarbejdet, til information om forsøgsmuligheder og til evaluering.
Da det med forsøgene er tanken, at der udformes konkrete lovforslag, er det vigtigt, at forsøgene evalueres grundigt, og at der bliver udarbejdet fyldige rapporter.
