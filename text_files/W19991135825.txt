Landsskatteretskendelse Støtteforening til friskole - diverse arrangementer - momsfritagelse Reference:
ML § 13. stk. 1, nr. 18 Støtteforeningen A's klage til Landsskatteretten  

 skyldtes, at Told- og Skattestyrelsen ved afgørelse af 5. oktober 1998  

 ikke havde imødekommet foreningens ansøgning om momsfritagelse  

 i forbindelse med afholdelse af en række arrangementer med salg af  

 diverse hjemmelavede effekter.
Det var oplyst, at der i tilknytning til skolen var  

 etableret en støtteforening, som blandt andet havde til formål  

 at indsamle midler til skolen.
Indsamling af midler skete i forbindelse med  

 afholdelse af skolefester, julebod, adventsfest m.v.
Støtteforeningens  

 overskud fra arrangementerne blev doneret til skolen og anvendtes fuldt ud  

 til at støtte og videreudvikling af den pædagogiske linie  

 på friskolen.
Det var oplyst, at foreningen ved ansøgning dateret  

 den 6. januar 1998 havde ansøgt om momsfritagelse til følgende  

 5 arrangementer: adventsfest på skolen den 6. december 1997, julebod  

 den 8. - 10. december 1997, skolefest den 27. marts 1998, minimarked på  

 skolen den 26. september 1998, adventsfest på skolen den 5. december  

 1998. Af ansøgningen fremgik, at der ved de nævnte arrangementer  

 ville ske salg af diverse hjemmelavede effekter, samt at der ikke blev  

 serveret spise- og drikkevarer.
Videre fremgik, at overskuddet fuldt ud  

 skulle bruges til generel støtte til videreudvikling af den  

 pædagogiske linie på skolen.
 Den 12. januar 1998 traf Told- og Skatteregionen  

 afgørelse om, at de omhandlede arrangementer ikke kunne momsfritages  

 efter momslovens § 13, stk. 1, nr. 18.
Told- og Skattestyrelsen havde ved afgørelse af 5.  

 oktober 1998 stadfæstet regionens afgørelse.
Det var som  

 begrundelse herfor anført, at den i ansøgningen angivne  

 anvendelse af overskuddet ikke i henhold til praksis kunne anses for omfattet  

 af fritagelsesreglen i momslovens § 13, stk. 1, nr. 18, da der ikke  

 forelå det fornødne element af velgørenhed.
Styrelsen  

 havde herved bl.a. lagt vægt på, at anvendelsen af overskuddet  

 kun kom skolens elever til gode, og dermed ikke en videre kreds af personer.  

 Derudover opfattede styrelsen uddannelse og undervisning som et integreret  

 element i skolens drift, og bidrag til den ordinære drift af skoler var  

 ikke omfattet af bestemmelsen.
På baggrund af en anmodning fra den klagende  

 forening om en revurdering af afgørelsen under henvisning til artikel  

 13, afsnit A, stk. 1, litra o, i 6. momsdirektiv, havde Told- og  

 Skattestyrelsen herefter den 1. december 1998 tilskrevet foreningen med  

 meddelelse om, at man fastholdt den trufne afgørelse.
Det var heri  

 anført, at artikel 13, afsnit A, stk. 1, litra o, efter styrelsens  

 opfattelse ikke var direkte anvendelig.
Forudsætningen herfor var, at  

 bestemmelsen var konkret, judiciabel og umiddelbart anvendelig.
Den  

 anførte bestemmelse opfyldte som udgangspunkt forudsætningerne  

 om klarhed og detaljeringsgrad, men bestemmelsen var på trods heraf  

 ikke umiddelbart anvendelig, hvorfor den danske praksis ikke sås at  

 være stridende med den pågældende regel.
Styrelsens  

 opfattelse var begrundet i, at artiklen ikke var tilstrækkelig konkret,  

 da bestemmelsen gav medlemslandene ret til at indføre enhver  

 nødvendig begrænsning.
Det var på denne baggrund  

 styrelsens opfattelse, at den danske praksis vedrørende  

 velgørende arrangementer var i overensstemmelse med EU-reglerne.
 Den klagende forenings repræsentant havde over for  

 Landsskatteretten nedlagt påstand om, at der blev godkendt  

 momsfritagelse for de omhandlede velgørende arrangementer.
Det var til støtte herfor gjort gældende, at  

 støtteforeningen med hjemmel i momslovens § 13, stk. 1, nr. 18, kunne  

 opnå tilladelse til at afholde arrangementer mv. til fordel for  

 friskolen som momsfritagne arrangementer.
Det fremgik klart af den  

 bagvedliggende bestemmelse i 6. momsdirektiv, artikel 13, litra A, stk. 1,  

 o., at indsamling til fordel for skoler ansås for et  

 velgørende/almennyttigt formål.
Der var ikke i momsloven eller  

 momsbekendtgørelsen foretaget begrænsninger, der kunne  

 føre til en anden opfattelse.
Det fremgik da også af  

 direktivteksten, at begrænsninger navnlig forudsattes indføjet  

 for så vidt angik antallet af arrangementer og størrelsen af  

 indkomne beløb.
I momsbekendtgørelsens § 1 var fastsat  

 begrænsninger for så vidt angik antallet af arrangementer,  

 derimod var der ikke fastsat begrænsninger i relation til  

 beløbsstørrelsen, hvilket i praksis betød, at der ikke  

 gjaldt begrænsninger herom.
Det måtte på samme måde  

 antages, at en eventuel begrænsning for så vidt angik  

 overskudsanvendelsen skulle være udtrykkeligt nævnt i lovteksten  

 for at have virkning.
Det var imidlertid korrekt, at der ikke var  

 overensstemmelse i formuleringen af de anførte bestemmelser i  

 momsloven og momsdirektivet, som var formuleret mere konkret med hensyn til  

 de formål, som berettigede til momsfritagelse.
Der var imidlertid ikke  

 grundlag for, at denne forskel førte til en indskrænkende  

 fortolkning i forhold til direktivteksten.
 Landsskatteretten udtalte:
 Varer og ydelser, der blev leveret i forbindelse med  

 afholdelsen af velgørende arrangementer, kunne efter forudgående  

 ansøgning fritages for moms efter momslovens § 13, stk. 1, nr. 18,  

 under visse nærmere angivne betingelser.
 Begrebet velgørende arrangementer var i  

 bestemmelsen defineret som arrangementer af kortere varighed, hvis overskud  

 fuldt ud anvendtes til velgørende eller på anden måde  

 almennyttige formål.
 Henset til den i ansøgningen om momsfritagelse  

 angivne anvendelse af overskud vedrørende de omhandlede arrangementer  

 kunne Landsskatteretten tiltræde, at betingelserne for momsfritagelse  

 af de af Told- og Skattestyrelsen anførte grunde ikke var opfyldt.
Af bemærkningerne til momslovens § 13 fremgik, at  

 fritagelserne var fastsat i overensstemmelse med 6. momsdirektiv og svarede  

 til direktivets artikel 13 om afgiftsfritagelser i indlandet.
Af den for  

 nærværende sag relevante direktivbestemmelse, artikel 13, afsnit  

 A, stk. 1, litra o, fremgik følgende:
 "tjenesteydelser og levering af goder, der præsteres  

 af organer, hvis transaktioner er fritaget i overensstemmelse med litra b),  

 g), h), i), l), m) og n) i forbindelse med indsamlingsarrangementer, der  

 foretages til egen fordel, under forudsætning af at denne fritagelse  

 ikke vil kunne fremkalde konkurrencefordrejning.
Medlemsstaterne kan indføre enhver nødvendig  

 begrænsning navnlig med hensyn til antallet af de arrangementer eller  

 størrelsen af de indkomne beløb, for hvilke der kan meddeles  

 fritagelse," Artikel 13, afsnit A, stk. 1, litra i, omhandlede  

 uddannelse af børn og unge, skole- og universitetsundervisning, faglig  

 uddannelse eller omskoling samt tjenesteydelser og levering af goder med  

 nær tilknytning hertil, som præsteredes af offentligretlige  

 organer med disse formål eller af andre organer, der var anerkendt af  

 den pågældende medlemsstat som havende tilsvarende  

 formål.
Landsskatteretten fandt, at der i artikel 13, afsnit A,  

 stk. 1, litra o, var tillagt medlemsstaterne en beføjelse til at  

 foretage begrænsninger eller fastsætte betingelser, der  

 vedrørte de ellers i medfør af artiklen afgiftsfritagne  

 indsamlingsarrangementer.
Som følge heraf var der ikke anledning til  

 at anse momslovens § 13, stk. 1, nr. 18, for stridende mod direktivteksten,  

 ligesom den af foreningen påberåbte direktivbestemmelse ikke var  

 umiddelbart anvendelig, idet bestemmelsen ikke i fornødent omfang var  

 ubetinget og klar.
 Den påklagede afgørelse blev  

 stadfæstet.
