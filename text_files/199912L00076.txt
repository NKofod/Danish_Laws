Fremsat den 27. oktober 1999 af justitsministeren (Frank  

 Jensen) Forslag til Lov om ændring af lov om  

 svangerskabsafbrydelse (Sene provokerede aborter) § 1 I lov om svangerskabsafbrydelse, jf. lovbekendtgørelse nr. 633 af  

 15. september 1986, som senest ændret ved lov nr. 389 af 14. juni 1995,  

 foretages følgende ændring:
 1. I § 3 indsættes som stk. 3:
»Stk. 3. Må fosteret antages at være levedygtigt,  

 kan tilladelse til svangerskabsafbrydelse kun gives, såfremt de i  

 stk. 1, nr. 3, nævnte omstændigheder med afgørende  

 vægt taler for det.« § 2 Loven træder i kraft den 1. januar 2000.
Bemærkninger til lovforslaget Almindelige bemærkninger 1. Lovforslagets formål og baggrund.
 Lovforslaget indebærer en regulering af adgangen til  

 at få foretaget visse sene provokerede aborter.
 Der foreslås således en skærpelse af  

 lovens betingelser for tilladelse til svangerskabsafbrydelse i  

 tilfælde, hvor det pågældende foster må antages at  

 være levedygtigt.
I sådanne tilfælde er det efter forslaget ikke  

 tilstrækkeligt, at de almindelige betingelser er opfyldt.
Tilladelse  

 kan kun gives, hvis der er fare for, at barnet på grund af arvelige  

 anlæg eller beskadigelse eller sygdom i fostertilstanden vil få  

 en alvorlig legemlig eller sjælelig lidelse, og disse  

 omstændigheder med afgørende vægt taler for, at der  

 foretages svangerskabsafbrydelse.
Lovforslaget fremsættes på baggrund af den  

 senere tids debat i bl.a.
Folketinget om etiske spørgsmål i  

 forbindelse med sene aborter.
 2. Gældende ret.
 2.1. Lovgivningen.
 Efter § 1 i lov om svangerskabsafbrydelse har en  

 kvinde, som har bopæl her i landet, ret til at få sit svangerskab  

 afbrudt, hvis indgrebet kan foretages inden udløbet af 12.  

 svangerskabsuge, og kvinden efter at være blevet vejledt om  

 mulighederne for støtte til gennemførelse af svangerskabet m.v.  

 fastholder sit ønske herom.
 Efter lovens § 2 kan en kvinde endvidere uden  

 særlig tilladelse få sit svangerskab afbrudt, hvis indgrebet er  

 nødvendigt for at afværge fare for hendes liv eller for en  

 alvorlig forringelse af hendes legemlige eller sjælelige helbred, og  

 denne fare udelukkende eller ganske overvejende er lægeligt  

 begrundet.
 I andre tilfælde - dvs. hvor 12. svangerskabsuge er  

 udløbet, og der ikke foreligger omstændigheder som nævnt i  

 § 2 - kan der kun foretages svangerskabsafbrydelse med særlig  

 tilladelse, jf. lovens § 3. Bestemmelsen har følgende ordlyd:
 »§ 3. Er 12. svangerskabsuge udløbet,  

 kan en kvinde, som har bopæl her i landet, få tilladelse til  

 svangerskabsafbrydelse, hvis:
1)	Svangerskabet, fødslen eller omsorgen for barnet  

 medfører fare for forringelse af kvindens helbred på grund af  

 foreliggende eller truende legemlig eller sjælelig sygdom eller  

 svækkelsestilstand eller som følge af hendes øvrige  

 livsforhold, 2)	graviditeten skyldes omstændigheder som nævnt i  

 borgerlig straffelovs § 210 eller §§ 216-224, 3)	der er fare for, at barnet på grund af arvelige anlæg  

 eller beskadigelse eller sygdom i fostertilstanden vil få en alvorlig  

 legemlig eller sjælelig lidelse, 4)	kvinden på grund af legemlig eller sjælelig lidelse  

 eller svag begavelse ikke formår at drage omsorg for barnet på  

 forsvarlig måde, 5)	kvinden på grund af ung alder eller umodenhed ikke for tiden  

 formår at drage omsorg for barnet på forsvarlig måde,  

 eller 6)	svangerskabet, fødslen eller omsorgen for barnet må  

 antages at ville medføre en alvorlig belastning af kvinden, som ikke  

 kan afværges på anden måde, således at det af hensyn  

 til kvinden, til opretholdelsen af hjemmet eller omsorgen for familiens  

 øvrige børn må anses for påkrævet, at  

 svangerskabet afbrydes.
Ved afgørelsen tages hensyn til kvindens  

 alder, arbejdsbyrde og personlige forhold i øvrigt samt til familiens  

 boligmæssige, økonomiske og helbredsmæssige  

 forhold.
Stk. 2. Tilladelse til svangerskabsafbrydelse  

 må kun gives, hvis de forhold, der begrunder ansøgningen herom,  

 har en sådan vægt, at det findes berettiget at udsætte  

 kvinden for den forøgede helbredsmæssige risiko, som indgrebet  

 nu indebærer.« Tilladelse efter bestemmelsen gives af de regionale  

 abortsamråd.
Et samråds afslag på en ansøgning om  

 tilladelse kan indbringes for Ankenævnet i sager om  

 svangerskabsafbrydelse og sterilisation (Abortankenævnet), jf.  

 nærmere lovens § 4, stk. 2. Tilladelse kan efter § 4,  

 stk. 3, kun gives, hvis der er enighed herom i samrådet eller  

 ankenævnet.
Den gældende lov fastsætter ikke nogen  

 grænse for, hvor sent i graviditeten der kan gives tilladelse til  

 svangerskabsafbrydelse.
I betænkning nr. 522/1969 om adgang til  

 svangerskabsafbrydelse anføres således (side 117), at der i  

 overensstemmelse med gældende ret ikke foreslås fastsat nogen  

 »tidsgrænse opad.« Det anføres endvidere i betænkningen  

 (side 92), at afgørelsen om meddelelse af tilladelse beror på  

 »et skøn, hvor der især tages hensyn til indikationens styrke  

 sammenholdt med den forøgede risiko og belastning, som indgrebet  

 må antages at ville medføre for den pågældende  

 kvinde.« Efter lovens § 10, stk. 2, skal læger,  

 sygeplejersker, jordemødre og sygehjælpere, for hvem det strider  

 mod deres etiske eller religiøse opfattelse at foretage eller medvirke  

 til svangerskabsafbrydelse, efter anmodning fritages herfor.
Tilsvarende  

 gælder for personer, der er under uddannelse til et af de nævnte  

 erhverv.
Bestemmelsen finder anvendelse, uanset på hvilket stadium i  

 graviditeten der er tale om at foretage svangerskabsafbrydelse.
 2.2. Praksis i abortsamrådene og Abortankenævnet.
 Selv om der principielt ikke gælder nogen  

 tidsmæssig grænse for, hvor sent der kan gives tilladelse til  

 svangerskabsafbrydelse, følger det af lovens § 3, stk. 2, om  

 hensynet til risikoen for kvindens helbred, at der skal stilles øgede  

 krav til indikationens styrke, jo længere fremme i graviditeten kvinden  

 er.
Også i øvrigt har Abortankenævnet  

 været meget tilbageholdende med at give tilladelse i tilfælde,  

 hvor kvinden har været langt henne i graviditeten.
I nævnets  

 høringssvar af 19. december 1997 over Det Etiske Råds rapport om  

 sene provokerede aborter (jf. nedenfor pkt. 4.2) anføres bl.a.,  

at tilladelse til abort efter udløbet af 12. svangerskabsuge  

 kræver stigende styrke i indikationen, desto senere i graviditeten  

 indgrebet ønskes foretaget, at der kun meget sjældent  

 gives tilladelse efter udløbet af 22. svangerskabsuge, og at  

 der efter udløbet af 24. svangerskabsuge praktisk talt kun foretages  

 abort i tilfælde, der er omfattet af lovens § 2, og hvor der  

 således ikke kræves tilladelse.
 I høringssvaret anfører nævnet  

 endvidere bl.a. følgende om praksis på området:
»Ankenævnet har i sine retningslinier tillagt begge  

 forhold [hensynet til kvindens og barnets rettigheder] betydning.
Dels  

 kvindens ret til at bestemme over eget liv og dels barnets muligheder i  

 tilfælde af, at det bliver født.
Denne afvejning er  

 foregået på den måde, at der med stigende  

 graviditetslængde stilles krav om stigende tyngde af en social-  

 psykiatrisk indikation, medens påviste invaliderende misdannelser hos  

 fosteret har givet kvinden adgang til at vælge abort op til 22. uge og  

 i meget sjældne tilfælde op til 24. uge.
Efter 22. uge er  

 tilladelsen stort set kun givet, hvis der ikke var udsigt til, at barnet  

 kunne overleve eller kun kunne overleve med svær sygdom eller stor  

 sandsynlighed for at dø kort efter fødslen.« Som bilag 2 til lovforslaget er der optaget en oversigt  

 over tilladelser til svangerskabsafbrydelse i 1996-98. Det fremgår  

 heraf bl.a., at der i de nævnte år er givet henholdsvis 562, 584  

 og 562 tilladelser.
De fleste af disse tilladelser er givet inden  

 udløbet af 18. svangerskabsuge.
Efter dette tidspunkt er der i de  

 nævnte år givet henholdsvis 141, 134 og 138 tilladelser.
Efter  

 udløbet af 22. svangerskabsuge er de tilsvarende tal 15, 8 og 13, og  

 efter udløbet af 24. uge 5, 1 og 4.
Det fremgår endvidere bl.a., at de tilladelser, der  

 i de nævnte år er givet efter udløbet af 24.  

 svangerskabsuge, alle er givet efter bestemmelsen i § 3, stk. 1,  

 nr. 3, om tilfælde, hvor der er fare for, at barnet på grund af  

 arvelige anlæg eller beskadigelse eller sygdom i fostertilstanden vil  

 få en alvorlig legemlig eller sjælelig lidelse.
Det samme  

 gælder stort set de tilladelser, der er givet efter 22. uge.
I de fire sager, hvor der i 1998 blev givet tilladelse til  

 svangerskabsafbrydelse efter udløbet af 24. svangerskabsuge, var der i  

 det første tilfælde (25. uge) tale om et tvillingepar med  

 blodtransfusions-syndrom.
Det måtte anses for tvivlsomt, om fostrene  

 var levedygtige, og de ville under alle omstændigheder komme til at  

 lide af svære hjerneskader.
I det andet tilfælde (28. uge) blev  

 der ved ultralydsscanning påvist sådanne defekter ved fosteret,  

 at det ikke kunne anses for levedygtigt.
I det tredje tilfælde (29.  

 uge) var der ved ultralydsscanning påvist en nyrelidelse, som  

 måtte anses for uforenelig med liv.
I det fjerde tilfælde (29.  

 uge) var det ved ultralydsscanning påvist, at fosteret ikke havde nogen  

 hjerne, og at det var uden udsigt til liv.
 3. Retsstillingen i Norge og Sverige.
 3.1. Retsstillingen i Norge.
 Adgangen til at få foretaget abort i Norge er  

 reguleret i lov nr. 50 af 13. juni 1975 om svangerskabsavbrudd.
 Efter lovens § 2 er der fri adgang til  

 svangerskabsafbrydelse indtil udgangen af 12. svangerskabsuge, medmindre  

 tungtvejende medicinske grunde taler imod.
Afbrydelse af svangerskabet efter udgangen af 12.  

 svangerskabsuge kræver tilladelse fra abortnævnet.
Tilladelse kan  

 gives under nærmere angivne betingelser, som efter deres karakter  

 svarer til dem, der er anført i den danske lovs § 3.
 Efter udgangen af 18. svangerskabsuge kan abort ikke  

 foretages, medmindre der foreligger særligt tungtvejende grunde, jf.  

 § 2, stk. 6, 1. pkt.
Endvidere fremgår det af bestemmelsens 2. pkt., at  

 abort ikke kan tillades, såfremt der er grund til at antage, at  

 fosteret er levedygtigt.
Der er tale om en skønsmæssig vurdering  

 i forhold til det enkelte foster.
Vurderingen foretages af abortnævnet.  

 Der kan ikke dispenseres.
Det antages i forarbejderne til loven, at levedygtighed  

 normalt indtræder i tidsrummet mellem 24. og 28. svangerskabsuge.
Det  

 er imidlertid senere antaget, at levedygtighed kan indtræde efter  

 udgangen af 22 uge.
 Medfører svangerskabet overhængende fare for  

 kvindens liv eller helbred, kan der foretages abort uden tilladelse, jf.  

 lovens § 10. Dette gælder, selv om fosteret må anses for  

 levedygtigt.
 3.2. Retsstillingen i Sverige.
 I Sverige er reglerne om svangerskabsafbrydelse indeholdt  

 i Abortlag nr. 1974:595 med senere ændringer.
Efter lovens § 1 er der fri adgang til  

 svangerskabsafbrydelse indtil udgangen af 18. svangerskabsuge.
Det  

 gælder dog ikke, hvis svangerskabsafbrydelsen på grund af sygdom  

 hos kvinden kan antages at medføre alvorlig fare for hendes liv eller  

 helbred.
Efter udgangen af 18. svangerskabsuge kan abort kun  

 udføres med Socialstyrelsens tilladelse.
Meddelelse af tilladelse  

 forudsætter, at der foreligger særlige grunde, jf. lovens  

 § 3, stk. 1. Spørgsmålet om, hvornår der  

 foreligger sådanne grunde, er ikke udtrykkeligt reguleret i loven, men  

 fastlagt i Socialstyrelsens praksis.
Efter lovens § 3, stk. 2, kan der ikke foretages  

 svangerskabsafbrydelse, hvis der er grund til at antage, at fosteret er  

 levedygtigt.
Der er ligesom i Norge tale om en individuel bedømmelse  

 af det enkelte foster.
I praksis giver Socialstyrelsen normalt ikke  

 tilladelse efter udgangen af 22. svangerskabsuge, medmindre fosteret lider af  

 så alvorlig sygdom m.v., at det alligevel ikke kan antages at  

 være levedygtigt.
 Uanset den nævnte grænse kan der senere i  

 graviditeten foretages svangerskabsafbrydelse, såfremt der foreligger  

 alvorlig fare for kvindens liv eller helbred, jf. lovens § 6,  

 stk. 2.
 4. Den offentlige debat m.v.
 4.1. Indledning.
 Der har i den senere tid været ført en  

 omfattende debat om de etiske problemstillinger, som er forbundet med  

 gennemførelse af sene provokerede aborter.
 Debatten har navnlig angået tilfælde, hvor det  

 pågældende foster må anses for levedygtigt i den forstand,  

 at det ville kunne overleve, hvis det på tidspunktet for den  

 ønskede svangerskabsafbrydelse kom til verden ved en naturlig  

 fødsel.
 Fra debatten kan bl.a. fremhæves Det Etiske  

 Råds rapport af oktober 1997 om sene provokerede aborter (nedenfor pkt.  

 4.2) og Kristeligt Folkepartis beslutningsforslag af 8. december 1998 om  

 forbud mod provokeret abort på levedygtige fostre (nedenfor pkt.  

 4.3).
 4.2. Det Etiske Råds rapport.
 Det Etiske Råd afgav i oktober 1997 - efter  

 anmodning fra Justitsministeriet - en rapport om sene provokerede aborter.  

 Rapporten indeholder en nærmere belysning af de etiske  

 problemstillinger og dilemmaer, der er forbundet med sådanne aborter.  

 Bl.a. omtales spørgsmålet om forholdet mellem kvindens og det  

 ufødte barns rettigheder, spørgsmålet om, hvorvidt det  

 ufødte barns etiske ret til at leve stiger i takt med dets fysiske  

 udvikling, spørgsmålet om hensyn til de etiske dilemmaer, der  

 kan opstå for det sundhedsfaglige personale, og  

 spørgsmålet om, hvilken betydning sene aborter har for det  

 samfundsmæssige menneskesyn.
 Endvidere anføres i rapporten bl.a., at sene  

 provokerede aborter i videst muligt omfang bør undgås.  

 Rådet peger i den forbindelse på behovet for en opprioritering af  

 det opsøgende og oplysende arbejde, således at der i videst  

 muligt omfang ydes støtte og rådgivning til kvinder, som  

 ønsker at få foretaget svangerskabsafbrydelse.
 Med hensyn til indførelse af en øvre  

 tidsmæssig grænse i loven anføres i rapporten  

 følgende (side 10):
»En øvre grænse for sene, provokerede aborter? Det Etiske Råd er delt, når det gælder  

 ønsket om at fastsætte en øvre grænse for sene,  

 provokerede aborter.
Ingen øvre grænse for sene, provokerede aborter For de medlemmer, som ikke ønsker en grænse  

 (Pelse Helms Kaae, Lene Koch, Sigurd Olesen, Lars-Henrik Schmidt, Sven Asger  

 Sørensen, Marianne Wangsted), har det været afgørende, at  

 en øvre grænse vil betyde, at der ikke vil være mulighed  

 for at tage hensyn til de specielle tilfælde, hvor den enkelte kvinde  

 og familie befinder sig i en så belastende og sårbar situation,  

 at det gør abort velbegrundet.
Begrundelsen kan både omfatte  

 medicinske og sociale indikationer for sene, provokerede aborter.
Denne  

 position skal ses i sammenhæng med en opprioritering af  

 rådgivning, oplysning og støtte under graviditeten og efter  

 fødslen.
Indførelse af en øvre grænse for sene, provokerede  

 aborter For de medlemmer, som ønsker en øvre  

 grænse for sene provokerede aborter, er der enighed om at knytte denne  

 grænse til et levedygtighedskriterium.
En bestemmelse om, at tilladelse  

 til abort på levedygtige fostre ikke må gives, bør optages  

 i lovgivningen, mens det bør overlades til Sundhedsstyrelsen at give  

 nærmere vejledning under respekt af denne lovbestemmelse; dette kan  

 enten ske ved fastsættelse af detaljerede retningslinier eller  

 fastsættelse af en ugegrænse.
Nogle af disse medlemmer (Niels Henrik Arendt, Erling  

 Tiedemann, Marina Cecilie Roné, Karen Schousboe, Mikael Rørth,  

 Inga Steiner Sørensen og Frederik Christensen) er af den opfattelse,  

 at det er etisk uacceptabelt at tillade abort på levedygtige fostre.
I  

 lighed med, hvad der allerede er gældende i Norge og Sverige,  

 bør abortsamrådenes/Abortankenævnets adgang til at meddele  

 tilladelse efter lovens § 3 (se side 5) derfor bortfalde, når  

 fosteret har nået en alder, hvor det med de til enhver tid  

 værende lægelige, jordemoderfaglige og plejemæssige  

 muligheder må anses for at ville være levedygtigt, hvis det kom  

 til verden ved en for tidlig fødsel.
Så lidt som i Norge og  

 Sverige bør lovgivningen give mulighed for tilladelse efter lovens  

 § 3 til abort af levedygtige fostre; noget sådant vil være i  

 strid med den intuition og umiddelbare etiske sans, som i overvejende grad  

 findes i befolkningen.
Andre af disse medlemmer (Søren Holm og Linda  

 Nielsen) mener, at der uanset levedygtighedskriteriet børe være  

 mulighed for, at Abortsamrådet kan give dispensation i helt  

 ekstraordinære tilfælde, særligt hvis fosteret ikke vil  

 være levedygtigt efter fødslen eller barnets liv vil være  

 forbundet med uafhjælpelig svær lidelse.« Efter modtagelsen af Det Etiske Råds rapport  

 gennemførte Justitsministeriet en høring over rapporten.
Høringssvarene afspejler betydelige forskelle i  

 opfattelserne af det rejste spørgsmål, herunder med hensyn til,  

 om der bør fastsættes en øvre tidsmæssig  

 grænse.
Et gennemgående træk i udtalelserne er dog, at der  

 - såfremt der fastsættes en sådan grænse - bør  

 være mulighed for efter omstændighederne at give dispensation.  

 Det fremhæves endvidere i en række af høringssvarene, at  

 der er et væsentligt behov for at yde rådgivning og vejledning af  

 kvinder, som ønsker svangerskabsafbrydelse.
 Særligt om spørgsmålet om en  

 levedygtighedsgrænse anføres i Sundhedsstyrelsens  

 høringssvar af 16. februar 1998 sammenfatningsvis bl.a.  

 følgende:
 »På ovenstående baggrund konkluderer  

 Sundhedsstyrelsen, at en lovfæstet »levedygtighedsgrænse«,  

 såfremt den tænkes fastsat som det tidligste tidspunkt, hvor  

 undtagelsesvis overlevelse af levendefødte er set (18.-20. uge), ville  

 indebære et markant brud såvel med abortlovens nuværende  

 bestemmelser, som med mangeårig praksis i abortsamrådene, men at  

 en sådan absolut grænse heller ikke ville være forenelig  

 med en sædvanlig opfattelse af levedygtighed, hvor der  

 forudsættes en vis realistisk udsigt til at kunne leve.
Såfremt der ved levedygtighed derimod skal  

 forstås, at fostret ud fra en mere omfattende vurdering af hvert enkelt  

 tilfælde, må antages med en vis rimelig sandsynlighed at ville  

 kunne overleve i det mindste i en kortere periode (mindst 7 dage) efter  

 fødslen uden for moderen, ville et forbud mod abort af levedygtige  

 fostre efter Sundhedsstyrelsens vurdering have været foreneligt med den  

 samrådspraksis, vi kender i Danmark, og som formentligt ikke adskiller  

 sig nævneværdig fra praksis i Norge og Sverige.
Der tages her  

 forbehold for, at en nøjere fastlæggelse af kriterierne for  

 levedygtighed i sidste ende ville være væsentligt politisk  

 bestemt, særligt hvor stor en statistisk sandsynlighed der måtte  

 forlanges for at tale om »levedygtighed« i konkrete tilfælde.« Det tilføjes, at der i Sundhedsministeriets  

 handlingsplan af 13. oktober 1999 for nedbringelse af antallet af provokerede  

 aborter bl.a. lægges op til en styrkelse af den rådgivende  

 indsats over for kvinder, der overvejer abort, herunder en forbedring af de  

 professionelle rådgiveres faglige kompetence.
 4.3. Kristeligt Folkepartis beslutningsforslag.
 I december 1998 fremsatte Kristeligt Folkeparti et forslag  

 til folketingsbeslutning om forbud mod provokeret abort på levedygtige  

 fostre (beslutningsforslag B 69 af 8. december 1998).
Forslaget indebærer, at regeringen skal  

 fremsætte forslag om ændring af lov om svangerskabsafbrydelse,  

 således at der indføres et forbud mod abort på levedygtige  

 fostre.
Forbudet skal efter forslaget sikre fostre mod at blive udsat for  

 provokeret abort, hvis de har »samme alder som tidligere eksempler på  

 levedygtige ekstremt tidligt fødte.« Det foreslås i den  

 forbindelse, at sundhedsministeren årligt skal fastsætte »den  

 gældende aktuelle grænse for fostres levedygtighed.« I  

 bemærkningerne til forslaget er det forudsat, at grænsen for  

 tiden må antages at ligge omkring 18.-20. svangerskabsuge.
Der skal efter beslutningsforslaget ikke være  

 mulighed for dispensation fra forbudet.
Der skal dog fortsat kunne foretages  

 svangerskabsafbrydelse i tilfælde som nævnt i lovens  

 § 2.
 Beslutningsforslaget blev 1. behandlet i Folketinget den  

 21. januar 1999. Justitsministeren oplyste i den forbindelse, at der ville  

 blive udarbejdet et lovudkast om sene provokerede aborter med henblik  

 på udsendelse i høring i foråret 1999. Der henvises til  

 Folketingstidende 1998/99, side 3163 ff.
 5. Justitsministeriets overvejelser.
 5.1. Indledende bemærkninger.
Det spørgsmål, som har været rejst i  

 den offentlige debat, er, om der bør være en grænse for,  

 hvor sent i graviditeten tilladelse til svangerskabsafbrydelse kan gives.  

 Spørgsmålet er aktualiseret som følge af udviklingen i de  

 lægevidenskabelige muligheder for at redde tidligt fødte  

 børn.
I princippet vil der således efter de gældende  

 regler kunne foretages abort af fostre, der, såfremt de på  

 tidspunktet for indgrebet var blevet født på naturlig  

 måde, kunne have været reddet.
 Det er dette dilemma, der er udgangspunktet for Det Etiske  

 Råds rapport, jf. ovenfor pkt. 4.2.
 Det må antages, at der på årsplan er  

 tale om et meget lille antal svangerskabsafbrydelser, hvor  

 spørgsmålet om levedygtighed med mening kan rejses, jf.  

 nærmere ovenfor pkt. 2.2 og 4.2. En lovregulering vil derfor i det  

 højeste have betydning i nogle ganske få sager om  

 året.
 Der er imidlertid tale om en principiel og etisk  

 væsentlig problemstilling, som den gældende lov - i  

 modsætning til, hvad der f.eks. gælder i Norge og Sverige - ikke  

 udtrykkeligt forholder sig til.
På den baggrund finder Justitsministeriet det  

 rigtigst, at der sker en lovmæssig stillingtagen til  

 spørgsmålet.
En sådan stillingtagen indebærer en  

 afklaring af, på hvilket stadium i graviditeten en grænse i givet  

 fald bør sættes (nedenfor pkt. 5.2), og af, om der, uanset at  

 grænsen er overskredet, i særlige tilfælde alligevel  

 bør være mulighed for at tillade svangerskabsafbrydelse  

 (nedenfor pkt. 5.3).
 5.2. Indførelse af en levedygtighedsgrænse.
 Et flertal i Det Etiske Råd (ni ud af 15 medlemmer)  

 har anbefalet, at der indføres en øvre tidsmæssig  

 grænse for tilladelser til svangerskabsafbrydelse, og at denne  

 grænse sættes ved hjælp af et levedygtighedskriterium, jf.  

 ovenfor pkt. 4.2.
Justitsministeriet er enig i dette synspunkt.
Det må  

 anses for rigtigt og naturligt i selve loven at markere, at der er en  

 principiel forskel mellem tilfælde, hvor der udføres  

 svangerskabsafbrydelse på et foster, som, hvis det kom til verden ved  

 en naturlig fødsel, alligevel ikke ville kunne overleve, og  

 tilfælde, hvor der er tale om et levedygtigt foster.
En lovmæssig  

 markering vil også svare til, hvad der bl.a. gælder i Norge og  

 Sverige.
Justitsministeriet finder ikke, at der bør  

 fastsættes en bestemt ugegrænse.
Der er herved bl.a. lagt  

 vægt på, at det vil være meget vanskeligt præcist at  

 fastlægge, på hvilket stadium i graviditeten levedygtighed  

 indtræder, og at der ikke vil være mulighed for løbende at  

 indrette praksis i overensstemmelse med en eventuel yderligere udvikling i de  

 lægevidenskabelige muligheder for at redde tidligt fødte  

 børn.
Hertil kommer, at en ugegrænse ikke tager højde for  

 den situation, hvor grænsen er overskredet, men hvor det  

 pågældende foster - f.eks. fordi det ikke har nogen hjerne -  

 alligevel ikke kan anses for levedygtigt.
Efter Justitsministeriets opfattelse må vurderingen  

 af levedygtighed derfor på samme måde som i Norge og Sverige ske  

 i forhold til det enkelte foster.
Det afgørende bør være,  

 om der er en realistisk udsigt til, at barnet ville kunne overleve i hvert  

 fald i nogle uger, såfremt det på tidspunktet for det  

 påtænkte indgreb kom til verden ved en naturlig fødsel.
I  

 så fald bør fosteret anses for levedygtigt og dermed omfattet af  

 den foreslåede skærpelse.
Der er tale om en lægefaglig vurdering i det enkelte  

 tilfælde.
Som forholdene er i dag, må det antages, at  

 grænsen i praksis vil ligge omkring udgangen af 24.  

 svangerskabsuge.
 5.3. Spørgsmålet om dispensation.
Et væsentligt spørgsmål er, om et  

 forbud mod abort på levedygtige fostre skal være absolut, eller  

 om der fortsat i særlige tilfælde bør være mulighed  

 for at give tilladelse til svangerskabsafbrydelse.
Der ses i den forbindelse  

 bort fra tilfælde som nævnt i lovens § 2 om fare for  

 kvindens liv m.v.
Her bør der under alle omstændigheder - og som  

 hidtil uden særlig tilladelse - være adgang til  

 svangerskabsafbrydelse.
Det flertal i Det Etiske Råd, der har anbefalet en  

 øvre tidsmæssig grænse, har været delt i  

 spørgsmålet om dispensation.
Syv medlemmer af flertallet har  

 foreslået, at grænsen skal være ufravigelig, mens to  

 medlemmer - herunder rådets formand - har anbefalet, at der gives  

 mulighed for dispensation i helt ekstraordinære tilfælde,  

 herunder hvor barnets liv »vil være forbundet med uafhjælpelig  

 svær lidelse«, jf. ovenfor pkt. 4.2.
Efter Justitsministeriets opfattelse kan problemstillingen  

 - bl.a. i lyset af den foreliggende praksis, jf. ovenfor pkt. 2.2 -  

 begrænses til tilfælde efter lovens § 3, stk. 1, nr. 3,  

 hvor der er fare for, at barnet på grund af arvelige anlæg eller  

 beskadigelse eller sygdom i fostertilstanden vil få en alvorlig  

 legemlig eller sjælelig lidelse.
Det bemærkes i den forbindelse,  

 at der i tilfælde, der er omfattet af de øvrige bestemmelser i  

 § 3, stk. 1, og hvor afbrydelse af svangerskabet samtidig er  

 nødvendig for at afværge fare for moderens liv eller for en  

 alvorlig forringelse af hendes legemlige eller sjælelige helbred m.v.,  

 vil kunne foretages svangerskabsafbrydelse uden tilladelse, jf. den  

 nævnte bestemmelse i lovens § 2. Dette vil bl.a. kunne forekomme,  

 hvor graviditeten skyldes en sædelighedsforbrydelse, herunder incest,  

 jf. § 3, stk. 1, nr. 2.
 Justitsministeriet finder det på den baggrund  

 rigtigt og forsvarligt at afskære muligheden for tilladelse til  

 svangerskabsafbrydelse på levedygtige fostre i tilfælde omfattet  

 af § 3, stk. 1, nr. 1-2 og 4-6.
Med hensyn til tilfælde omfattet af § 3,  

 stk. 1, nr. 3, kan der efter Justitsministeriets opfattelse næppe  

 udelukkes særlige situationer, hvor en samlet afvejning af  

 modstående hensyn må føre til, at der bør gives  

 tilladelse til svangerskabsafbrydelse.
Justitsministeriet finder derfor, at  

 loven fortsat bør holde en mulighed åben for at give tilladelse  

 i sådanne tilfælde.
Tilladelse må dog forudsætte, at  

 de omstændigheder, der er nævnt i bestemmelsen, med  

 afgørende vægt taler for det.
Der er tale om en skærpelse i forhold til de strenge  

 krav, som efter loven allerede gælder i dag.
Tilladelse til  

 svangerskabsafbrydelse vil herefter kun kunne gives i tilfælde af  

 invaliderende misdannelser m.v. hos fosteret, hvor afgørende hensyn  

 taler for ikke at tvinge kvinden til at gennemføre svangerskabet.
 5.4. Sammenfatning.
 Lovforslaget bygger på den opfattelse, at muligheden  

 for at give tilladelse til svangerskabsafbrydelse efter lovens § 3  

 bør afskæres i tilfælde, hvor det pågældende  

 foster må anses for levedygtigt, og at dette bør gælde  

 ubetinget i tilfælde som nævnt i § 3, stk. 1, nr. 1-2  

 og 4-6.
I tilfælde som nævnt i § 3, stk. 1,  

 nr. 3 (vedrørende fare for alvorlig legemlig eller sjælelig  

 lidelse hos barnet) bør der fortsat holdes en mulighed åben for  

 at give tilladelse.
Tilladelse bør her forudsætte, at de  

 omstændigheder, der er nævnt i bestemmelsen, med afgørende  

 vægt taler for, at der foretages svangerskabsafbrydelse.
 Kan det pågældende foster ikke anses for  

 levedygtigt, skal ansøgninger om tilladelse til svangerskabsafbrydelse  

 fortsat bedømmes efter de regler, der gælder i dag, og der vil  

 under alle omstændigheder - uden tilladelse - kunne foretages  

 svangerskabsafbrydelse i tilfælde som nævnt i lovens § 2,  

 hvor der er fare for kvindens liv eller for en alvorlig forringelse af hendes  

 legemlige eller sjælelige helbred.
 Der vil fortsat skulle være enstemmighed i  

 abortsamrådet eller Abortankenævnet for, at tilladelse kan gives,  

 og det sundhedsfaglige personale m.v. vil ligeledes som hidtil kunne fritages  

 for at medvirke ved bl.a. de omhandlede svangerskabsafbrydelser.
 6. Økonomiske og administrative konsekvenser m.v.
 Lovforslaget har ingen økonomiske eller  

 administrative konsekvenser for det offentlige.
 Lovforslaget har ingen erhvervsmæssige eller  

 miljømæssige konsekvenser og indeholder ikke EU-retlige  

 aspekter.
 7. Hørte myndigheder m.v.
 Lovforslaget har været sendt til høring hos  

 Sundhedsstyrelsen, Amtsrådsforeningen, Kommunernes Landsforening,  

 Københavns Kommune, Frederiksberg Kommune, Abortankenævnet,  

 Nævnet for Etnisk Ligestilling, Ligestillingsrådet, Det Etiske  

 Råd, Det Danske Center for Menneskerettigheder, Den Almindelige Danske  

 Lægeforening, Dansk Selskab for Almen Medicin,  

 Embedslægeforeningen, Praktiserende Lægers Organisation,  

 Foreningen af Speciallæger, Foreningen af Yngre Læger, Dansk  

 Psykolog Forening, Dansk Psykiatrisk Selskab, Dansk Selskab for Obstetrik og  

 Gynækologi, Dansk Præsteforening, Den Almindelige Danske  

 Jordemoderforening, Dansk Sygeplejeråd, Børnerådet, Dansk  

 Kvindesamfund, Mødrehjælpen, Foreningen Far til Støtte  

 for Børn og Forældre, Foreningen Sex og Samfund, Landsforeningen  

 Spædbarnsdød, Landsbevægelsen Respekt for Menneskeliv,  

 jordemoder Bente Torp og jordemoder Kirsten Lyck.
Samlet vurdering af lovforslagets  

 konsekvenser Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og   

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter Bemærkninger til lovforslagets  

 enkelte bestemmelser Til § 1 Den foreslåede bestemmelse indebærer en  

 regulering af adgangen til at give tilladelse til svangerskabsafbrydelse i  

 tilfælde, hvor det pågældende foster må anses for  

 levedygtigt.
 I sådanne tilfælde vil der ikke længere  

 kunne gives tilladelse efter lovens § 3, stk. 1, nr. 1-2 og 4-6.  

 Endvidere vil der kun kunne gives tilladelse efter nr. 3, såfremt de  

 omstændigheder, der nævnes i bestemmelsen, med afgørende  

 vægt taler for det.
 Der henvises til de almindelige bemærkninger, pkt.  

 5.
Til § 2 Det foreslås, at loven træder i kraft den 1.  

 januar 2000.
Bilag 1 Lovforslaget sammenholdt med gældende lov Gældende formulering Lovforslaget I lov om svangerskabsafbrydelse, jf. lovbekendtgørelse nr. 633 af  

 15. september 1986, som senest ændret ved lov nr. 389 af 14. juni 1995,  

 foretages følgende ændring:
 § 3. Er 12. svangerskabsuge udløbet, kan en kvinde, som  

 har bopæl her i landet, få tilladelse til svangerskabsafbrydelse,  

 hvis:
 1. I § 3 indsættes som stk. 3:
1)	svangerskabet, fødslen eller omsorgen for barnet  

 medfører fare for forringelse af kvindens helbred på grund af  

 foreliggende eller truende legemlig eller sjælelig sygdom eller  

 svækkelsestilstand eller som følge af hendes øvrige  

 livsforhold, 2)	graviditeten skyldes omstændigheder som nævnt i  

 borgerlig straffelovs § 210 eller §§ 216- 224, 3)	der er fare for, at barnet på grund af arvelige anlæg  

 eller beskadigelse eller sygdom i fostertilstanden vil få en alvorlig  

 legemlig eller sjælelig lidelse, 4)	kvinden på grund af legemlig eller sjælelig lidelse  

 eller svag begavelse ikke formår at drage omsorg for barnet på  

 forsvarlig måde, 5)	kvinden på grund af ung alder eller umodenhed ikke for tiden  

 formår at drage omsorg for barnet på forsvarlig måde,  

 eller 6)	svangerskabet, fødslen eller omsorgen for barnet må  

 antages at ville medføre en alvorlig belastning af kvinden, som ikke  

 kan afværges på anden måde, således at det af hensyn  

 til kvinden, til opretholdelsen af hjemmet eller omsorgen for familiens  

 øvrige børn må anses for påkrævet, at  

 svangerskabet afbrydes.
Ved afgørelsen tages hensyn til kvindens  

 alder, arbejdsbyrde og personlige forhold i øvrigt samt til familiens  

 boligmæssige, økonomiske og helbredsmæssige forhold.
 Stk. 2. Tilladelse til svangerskabsafbrydelse må kun  

 gives, hvis de forhold, der begrunder ansøgningen herom, har en  

 sådan vægt, at det findes berettiget at udsætte kvinden for  

 den forøgede helbredsmæssige risiko, som indgrebet nu  

 indebærer.
»Stk. 3. Må fosteret antages at være levedygtigt,  

 kan tilladelse til svangerskabsafbrydelse kun gives, såfremt de i  

 stk. 1, nr. 3, nævnte omstændigheder med afgørende  

 vægt taler for det.« Bilag 2 Oversigt over tilladelser til svangerskabsafbrydelse i  

 perioden 1996-98 Tilladelser i 1996  

 Hjemmel/fosterets alder Uge  

 13/ 14 Uge  

 15/ 16 Uge  

 17/ 18 Uge  

 19/ 20 Uge  

 21/ 22 Uge  

 23/ 24 Uge  

 25/ 26 Uge  

 27 - Ialt § 3, stk. 1, nr. 1:
1 - 1 1 1 - - - 4 § 3, stk. 1, nr. 3:
42 38 61 60 20 9 - 5 235 § 3, stk. 1, nr. 4:
- 1 - 1 - - - - 2 § 3, stk. 1, nr. 5:
5 8 3 2 1 - - - 19 § 3, stk. 1, nr. 6:
87 76 42 12 2 - - - 219 § 3, stk. 1, nr. 1 og 4:
- - 1 - - - - - 1 § 3, stk. 1, nr. 1 og 5:
- - 1 - 1 - - - 2 § 3, stk. 1, nr. 1 og 6:
5 7 7 3 9 - - - 31 § 3, stk. 1, nr. 4 og 5:
- - - 1 - - - - 1 § 3, stk. 1, nr. 4 og 6:
- - 2 2 - - - - 4 § 3, stk. 1, nr. 5 og 6:
8 12 10 4 3 1 - - 38 § 3, stk. 1, nr. 1, 3 og 6:
1 - - - - - - - 1 § 3, stk. 1, nr. 1, 5 og 6:
1 - - 1 1 - - - 3 § 3, stk. 1, nr. 3, 5 og 6:
- - - 1 - - - - 1 § 3, stk. 1, nr. 4, 5 og 6:
- - 1 - - - - - 1 I alt:
150 142 129 88 38 10 0 5 562 Tilladelser i 1997  

 Hjemmel/fosterets alder Uge  

 13/14 Uge  

 15/16 Uge  

 17/18 Uge  

 19/20 Uge  

 21/22 Uge  

 23/24 Uge  

 25/26 Ialt § 3, stk. 1, nr. 1:
1 3 2 3 - - - 9 § 3, stk. 1, nr. 3:
46 36 73 57 24 4 1 241 § 3, stk. 1, nr. 4:
6 2 1 - - - - 9 § 3, stk. 1, nr. 5:
4 1 2 2 - - - 9 § 3, stk. 1, nr. 6:
101 72 36 11 2 1 - 223 § 3, stk. 1, nr. 1, 3 og 6:
1 - - 1 1 - - 3 § 3, stk. 1, nr. 1, 4 og 5:
1 - - - - - - 1 § 3, stk. 1, nr. 1 og 4:
- - 1 - - - - 1 § 3, stk. 1, nr. 1, 5 og 6:
1 - 2 1 - - - 4 § 3, stk. 1, nr. 1 og 6:
7 7 6 12 4 1 - 37 § 3, stk. 1, nr. 2 og 6:
1 - 2 - - - - 3 § 3, stk. 1, nr. 3, 4 og 6:
- - 1 - - 1 - 2 § 3, stk. 1, nr. 3, 5 og 6:
- - - 1 - - - 1 § 3, stk. 1, nr. 4 og 5:
- - - 1 - - - 1 § 3, stk. 1, nr. 4 og 6:
2 2 - - - - - 4 § 3, stk. 1, nr. 5 og 6:
10 8 12 5 1 - - 36 I alt:
181 131 138 94 32 7 1 584 Tilladelser i 1998  

 Hjemmel/fosterets alder Uge  

 13/ 14 Uge  

 15/ 16 Uge  

 17/ 18 Uge  

 19/ 20 Uge  

 21/ 22 Uge  

 23/ 24 Uge  

 25/ 26 Uge  

 27 - Ialt § 3, stk. 1, nr. 1:
5 4 1 2 3 - - - 15 § 3, stk. 1, nr. 3:
49 37 62 62 27 7 1 3 248 § 3, stk. 1, nr. 4:
- 2 1 1 - - - - 4 § 3, stk. 1, nr. 5:
6 5 3 1 - - - - 15 § 3, stk. 1, nr. 6:
90 65 22 8 3 - - - 188 § 3, stk. 1, nr. 1 og 3:
- - - 1 1 - - - 2 § 3, stk. 1, nr. 1 og 4:
1 - - - - - - - 1 § 3, stk. 1, nr. 1 og 5:
- 1 - 1 1 - - - 3 § 3, stk. 1, nr. 1 og 6:
8 4 9 4 3 2 - - 30 § 3, stk. 1, nr. 3 og 6:
- 1 1 - - - - - 2 § 3, stk. 1, nr. 4 og 5:
- - - 1 - - - - 1 § 3, stk. 1, nr. 4 og 6:
2 3 1 1 1 - - - 8 § 3, stk. 1, nr. 5 og 6:
15 11 11 4 - - - - 41 § 3, stk. 1, nr. 1, 3 og 6:
1 1 - - - - - - 2 § 3, stk. 1, nr. 1, 5 og 6:
1 - - - - - - - 1 § 3, stk. 1, nr. 1, 3, 4 og 6:
- - 1 - - - - - 1 I alt:
