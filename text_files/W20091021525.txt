Erstatningsansvarslovens § 26, stk. 1 og 2  tortgodtgørelse ved frihedsberøvelse, nævnets j.nr. 09-520-14224 N.j.nr. 09-520-14224 Ansøger blev på grund af en tvist om betaling for et kolonihavehus opsøgt af 3 skadevoldere.
De tvang ham ind i en bil og kørte ham til en lejlighed, hvor han blev frarøvet smykker og telefon og tildelt lussinger og knytnæveslag.
De truede ham også med at brække hans arm samt tvang ham til at klæde sig af og tørre sit eget blod op.
Skadevolderne blev dømt efter straffelovens § 260, stk. 1 (ulovlig tvang) og § 288, stk. 1 (røveri). Nævnet tilkendte som ansøgt 10.000 kr. i tortgodtgørelse.
Nævnet lagde ved afgørelsen vægt på, at ansøger måtte anses som frihedsberøvet i 1 time.
Nævnet lagde endvidere vægt på det krænkende i, at ansøger var blevet tvunget til at klæde sig af og tørre sit eget blod op.
