 I anledning af de forlydender, der i de seneste dage har været i  

 dagspressen vedrørende det nye danske pas, skal justitsministeriet herved  

 anmode om, at der sker omgående indberetning til ministeriet, såfremt  

 politiet bliver bekendt med konkrete problemer i forbindelse med benyttelsen  

 af det nye danske pas.
 I forbindelse med omtalen i dagspressen har justitsministeriet udsendt en  

 pressemeddelelse, som vedlægges til orientering.
 P.M.V.
 E.B.
Chr.
Trønning Cirkulærskrivelse til samtlige politimestre og politidirektøren i  

 København.
PRESSEMEDDELELSE Foranlediget af dagspressens omtale af det nye danske pas har mange i de  

 senere dage henvendt sig til paskontorene og justitsministeriet, idet de er  

 bekymrede for at anvende det nye pas.
I den forbindelse finder justitsministeriet anledning til at udtale, at  

 man står uforstående overfor, at der skulle være problemer forbundet med  

 anvendelsen af det nye pas.
Passet, der den 1. januar 1985 er indført i  

 Danmark, skulle tværtimod komme til at indebære en lettelse ved rejser i  

 udlandet.
I meget få tilfælde umiddelbart efter indførelsen har benyttelsen  

 af det nye pas givet anledning til problemer, hvilket skyldtes ukendskab til  

 passet ved enkelte grænseovergangssteder.
I disse tilfælde er de pågældende  

 landes myndigheder straks blevet gjort opmærksom på problemet, og der er  

 derfor ikke grund til at tro, der fremover vil opstå problemer ved  

 benyttelsen af det nye pas.
