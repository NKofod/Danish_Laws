 1. Lovgrundlag m.v.
De gældende forhandlingsregler findes dels i lov af 18. juni 1969 om  

 tjenestemænd i staten, folkeskolen og folkekirken kapitel 10 (§§ 45-49) dels  

 i den af lønnings- og pensionsministeren den 27. oktober 1969 indgåede  

 hovedaftale med tjenestemændenes centralorganisationer (bilag 1-2). Med disse  

 bestemmelser må endvidere sammenholdes bestemmelsen i § 32, stk. 6 i lov om  

 folkekirkens lønningsvæsen m.m., hvorefter tjenestemandsorganisationerne har  

 forhandlingsret overfor alle vedkommende kirkelige myndigheder i spørgsmål  

 vedrørende kirkefunktionærer, der er ansat som tjenestemænd eller på  

 tjenestemandslignende vilkår.
Der er ikke ved sidstnævnte bestemmelse og ej  

 heller ved den af lønnings- og pensionsministerens indgåede hovedaftale gjort  

 forskel med hensyn til forhandlingsreglerne mellem tjenestemandsansatte  

 kirkefunktionærer og kirkefunktionærer ansat på tjenestemandslignende vilkår.  

 Den følgende fremstilling finder derfor anvendelse på begge disse  

 personalegrupper.
Efter tjenestemandslovens forhandlingsregler skal der om visse forhold  

 indgås egentlige aftaler mellem finansministeren og centralorganisationerne -  

 eller efter bemyndigelse kirkeministeren og tjenestemandsorganisationen.
Det  

 vil sige, at der skal opnås enighed mellem ministeren og organisationen om et  

 forhandlingsspørgsmål.
Dette gælder i hovedsagen regler om løn- og  

 ansættelsesvilkår.
Herunder hører:
 a . Klassificeringsspørgsmål (lønramme).
 b . Tillægsordninger (rådighedstillæg, kvalifikationstillæg m.m.).
 c . Regler om overarbejdsgodtgørelse, befordringsgodtgørelse,  

 telefongodtgørelse og andre godtgørelser.
 d . Regler om ferie og fridag.
 e . Regler om arbejdstidens længde m.v.
Alle andre spørgsmål er omfattet af organisationernes forhandlingsret.  

 Forhandlingsretten indebærer, at organisationen har ret til at forlange  

 forhandling om disse spørgsmål, men egentlig aftale kan ikke indgås herom.  

 Det vil sige, at vedkommende myndighed er pligtig til at udveksle synspunkter  

 med organisationen.
På det grundlag, der derved er fremkommet, træffer  

 myndigheden selv sin afgørelse (jfr. dog om sagens indbringelse for højere  

 myndighed pkt. 5d), men det er naturligvis ønskeligt og ligger i  

 forhandlingsreglernes hensigt, at der såvidt muligt skal nås en afgørelse,  

 der tilfredsstiller såvel myndigheden som organisationen.
 2. De kirkelige myndigheder.
 Ret til at indgå aftale med tjenestemandsorganisationerne indehaves alene  

 af kirkeministeren - og endda kun i spørgsmål, hvor finansministeren har  

 givet kirkeministeren bemyndigelse til at indgå aftale.
 Aftaleret tilkommer således i intet tilfælde menighedsråd, provstiudvalg  

 eller stiftsøvrigheder.
Derimod har menighedsråd og provstiudvalg pligt til at forhandle med  

 organisationerne i en lang række spørgsmål.
Det er om denne pligts indhold og  

 omfang, denne vejledning handler.
3. Tjenestemandsorganisationerne Efter tjenestemandsloven og hovedaftalen udøves forhandlingsretten for  

 folkekirkens tjenestemænd af følgende centralorganisationer:
Statstjenestemændenes centralorganisation I (CO I) Statstjenestemændenes centralorganisation II (CO II) Akademikernes centralorganisation (AC) Disse centralorganisationer har givet de tilsluttede  

 tjenestemandsorganisationer bemyndigelse til at forhandle spørgsmål  

 tjenestemandsorganisationerne vedrørende.
Sådan bemyndigelse er givet i alle  

 spørgsmål, som er omfattet af menighedsrådenes forhandlingspligt, til  

 tjenestemandsorganisationerne for de i folkekirken ansatte.
Disse  

 tjenestemandsorganisationer og deres nuværende adresse (formand) er angivet i  

 bilag 3.
 Efter ikrafttrædelsen den 1. september 1980 af aftale om løn- og  

 ansættelsesvilkår for stillinger som graver, vil forhandlingsretten for  

 gravere tilkomme Landsbygraverforeningen for Danmark, der tilsluttes COI.
 4. Forhandlingspligtens omfang.
 Organisationernes forhandlingsret omtales nedenfor i nogle hovedgrupper af  

 sagsarter:
 A . Stillingsoprettelse og stillingsændring.
En tjenestemandsorganisation har forhandlingsret med hensyn til, om der  

 ved en kirke eller kirkegård bør oprettes en stilling under organisationens  

 område.
For såvidt en stillingsgruppe dækkes af flere organisationer - hvad  

 der er tilfældet med hensyn til kirkegårdsleder - har samtlige organisationer  

 forhandlingsret, hvorfor menighedsrådene kan komme ud for  

 forhandlingsanmodninger fra flere organisationer om stillingsoprettelse.
Et  

 menighedsråd er i sådanne tilfælde forpligtet til at imødekomme samtlige  

 forhandlingsbegæringer.
Forhandlingen vil ved stillingsoprettelse navnlig omfatte  

 stillingsindholdet (arbejdsforpligtelserne) for og afgrænsning af ansøgere  

 (uddannelseskrav) til en ny stilling.
Med hensyn til lønvilkår m.v. henvises  

 til pkt.
B.
Forhandlingspligten ved stillingsændringer vil omfatte - menighedsrådets  

 eller organisationens - forslag om indlæggelse eller udskillelse af  

 arbejdsopgaver fra en bestemt stilling.
Ved ledighed i en stilling kan  

 forhandlingspligten tillige omfatte uddannelseskravet til ansøgere ved  

 stillingens genbesættelse.
 Specielt skal nævnes, at et menighedsråd er forpligtet til at imødekomme  

 en tjenestemandsorganisations anmodning om forhandling om, hvorvidt f.eks. en  

 honorarlønnet stilling bør ændres til en stilling med tjenestemandslignende  

 løn- og ansættelsesvilkår.
 Spørgsmålet om stillingsindhold er sammenhængende med  

 stillingsregulativet, jfr. om fremgangsmåden ved oprettelse og ændring af  

 stillingsregulativer kirkeministeriets cirkulære af 15. juli 1975.
Opmærksomheden henledes på bestemmelsen i § 32, stk. 3 i lov om  

 folkekirkens lønningsvæsen m.m., hvorefter kirkeministeren i det enkelte  

 tilfælde fastsætter - på grundlag af indstilling fra vedkommende menighedsråd  

 - om en stilling kan oprettes som en tjenestemandsstilling.
Menighedsrådet  

 har pligt til på begæring at forhandle med organisationen, om positiv eller  

 negativ indstilling om oprettelse af tjenestemandsstilling skal afgives af  

 menighedsrådet.
B.
Løn og ansættelsesvilkår.
Som nævnt i afsnit 1 træffes afgørelse om løn- og ansættelsesvilkår i  

 henhold til gældende aftaler eller ved en særlig aftale.
Sådanne aftaler  

 indgås af finansministeren eller kirkeministeren og ikke af menighedsrådene,  

 men for såvidt indstilling om lønvilkårenes fastsættelse afgives af  

 menighedsrådet, har organisationen forhandlingsret med hensyn til  

 indstillingens indhold.
Også fastsættelse af lønkvota for en stilling som kirketjener, kordegn og  

 organist, der ikke skønnes at give fuldtidsbeskæftigelse, foretages af  

 kirkeministeren, jfr. cirkulære af 24. marts 1980 om oprettelse og  

 klassificering af stillinger ved kirker og kirkegårde med  

 tjenestemandslignende ansættelsesvilkår m.v.
Organisationen har  

 forhandlingsret overfor menighedsrådet med hensyn til, om indstilling skal  

 indgives til ministeriet om ændring af en lønkvota.
Om en række ansættelsesvilkår (ferie, fridage, kontorholdsgodtgørelse,  

 telefongodtgørelse, tjenestedragt, flyttegodtgørelse o.s.v.) er der ved  

 aftaler fastsat generelle regler.
Organisationen har forhandlingsret overfor  

 menighedsråd med hensyn til fortolkning og praktisering af disse regler.
Generel aftale er ikke indgået om højeste arbejdstid (bortset fra for  

 kirkegårdsassistenter) og om arbejdstidens placering.
Kirkeministeriet har  

 generelt udtalt, at arbejdstiden må søges fastsat således, at den på årsbasis  

 holdes indenfor sædvanlig ugentlig arbejdstid - for tiden 40 timer ugentlig.  

 Konkrete spørgsmål herom og om eventuelle medhjælpsordninger må  

 menighedsrådene på begæring forhandle med tjenestemandsorganisationerne.  

 Ligeledes må menighedsrådene efterkomme anmodninger om forhandling om  

 arbejdstidens placering.
C.
Arbejdsforhold.
Tjenestemandsorganisationerne har forhandlingsret overfor menighedsråd med  

 hensyn til et hvert fagligt spørgsmål for deres medlemmer.
Herved forstås et  

 hvert spørgsmål, der har forbindelse med medlemmets udførelse af sin tjeneste  

 ved kirke eller kirkegård.
Efter sagens natur kan disse spørgsmål være mangeartede.
Som eksempler kan  

 nævnes spørgsmål om anskaffelse af mekaniske hjælpemidler for kirketjeneren,  

 korspørgsmål og orgelspørgsmål for organisten, kontorforhold for kordegnen.
 D . Disciplinære forhold.
 Om behandling af disciplinære forseelser gælder forskellige regler for  

 tjenestemænd og ansatte med tjenestemandslignende vilkår.
a . Tjenestemænd.
Disciplinære straffe kan kun bringes i anvendelse af  

 kirkeministeriet på grundlag af indberetning fra menighedsrådet.
Såfremt en  

 tjenestemandsorganisation anmoder et menighedsråd om forhandling om  

 tjenestemandens forhold, forinden sådan indberetning indgives til  

 ministeriet, skal anmodningen imødekommes.
b . Ansatte med tjenestemandslignende vilkår.
Disciplinære straffe -  

 herunder afsked - bringes for disse ansatte i anvendelse ved menighedsrådets  

 beslutning.
Sådan straf må ikke bringes i anvendelse, forinden den ansatte  

 selv og den ansattes tjenestemandsorganisation har haft lejlighed til at  

 forhandle sagen med menighedsrådet.
Menighedsrådet har altså i disse  

 spørgsmål et selvstændigt initiativ til at bringe en forhandling i stand med  

 tjenestemandsorganisationen inden beslutning om disciplinær straf tages.
 Man henleder også opmærksomheden på cirkulære af 28. december 1979 om  

 opsigelsesvarsler m.m. for kirke- og kirkegårdsfunktionærer, der er ansat på  

 tjenestemandslignende vilkår, § 7, der forudsætter forhandlingsret for  

 organisationen også efter, at beslutning om afskedigelse er taget.
 E . Afsked.
a . Tjenestemænd.
Ved afskedigelse af tjenestemænd på grund af alder vil  

 der sjældent opstå forhandlingsspørgsmål.
Der vil ej heller normalt kunne  

 opstå forhandlingsspørgsmål for menighedsråd i forbindelse med afskedigelse  

 af tjenestemænd på grund af sygdom, idet der i så henseende alene påhviler  

 menighedsrådet en indberetningspligt, jfr. cirkulære af 30. maj 1980 om  

 forhold i forbindelse med sygdomsforfald m.v. for de ved kirker og kirkegårde  

 ansatte tjenestemænd m.fl.
Med hensyn til afsked af disciplinære grunde  

 henvises til det under D omtalte.
b . Ansatte med tjenestemandslignende ansættelsesvilkår.
Ej heller for  

 disse ansatte vil afskedigelser på grund af alder sædvanligvis give anledning  

 til forhandling.
Med hensyn til forhandlingspligten ved afskedigelse af  

 helbredsgrunde henvises til § 10, stk. 2, i det under a. nævnte cirkulære af  

 30. maj 1980, efter hvilken bestemmelse menighedsrådet har et selvstændigt  

 initiativ til at søge forhandling med organisationen etableret.
Med hensyn  

 til afsked på grund af disciplinære årsager henvises til det under D anførte.
 5. Forhandlingernes gennemførelse.
 Forhandlingsretten for en tjenestemandsorganisation indebærer, at  

 organisationens anmodning om forhandling skal imødekommes af menighedsrådet.  

 Derimod har menighedsrådet kun pligt til selv at anmode en  

 tjenestemandsorganisation om forhandling i de tilfælde, som foran er omtalt.  

 Dette er naturligvis ikke hinder for, at et menighedsråd, som finder en  

 forhandling med tjenestemandsorganisationen om et bestemt forhold  

 hensigtsmæssig, er berettiget til at begære sådan forhandling med  

 organisationen.
Forhandlingsreglerne er baseret på den opfattelse, at det er ønskeligt, at  

 organisationernes synspunkter kan indgå i myndighedernes beslutningsproces.  

 Opfyldelse heraf forudsætter, at myndigheden ikke har bundet sig til en  

 endelig stillingtagen i et forhandlingsspørgsmål på forhånd, således at  

 forhandlingen bliver en skinforhandling, og at forhandlingerne gennemføres  

 således, at der gives organisationen tilfredsstillende lejlighed til at  

 fremkomme med sine synspunkter.
Med henblik på at sikre, at disse formål  

 opnås i videst muligt omfang, er der i hovedaftalen fastsat visse regler om  

 forhandlingernes gennemførelse.
a . Form.
Forhandlinger kan gennemføres mundtligt eller skriftligt.  

 Modtager et menighedsråd en skriftlig henvendelse fra en  

 tjenestemandsorganisation, skal denne henvendelse også besvares skriftligt af  

 menighedsrådet.
Såfremt menighedsrådet eller tjenestemandsorganisationen  

 fremsætter ønske om en mundtlig forhandling af et spørgsmål, skal en sådan  

 mundtlig forhandling finde sted.
Eventuelt kan en mundtlig forhandling  

 forlanges inden skriftlig svar afgives.
 Såfremt parterne ikke enes om andet, skal forhandlingen finde sted hos  

 vedkommende menighedsråd.
b . Referat skal optages af mundtlige forhandlinger.
Referatet optag es på menighedsrådets foranstaltning.
Referatet underskrives af parterne  

 forinden forhandlingen afsluttes.
c . Forhandlingernes gennemførelse.
En forhandling skal påbegyndes senest  

 3 uger efter, at menighedsrådet har modtaget anmodning om forhandling,  

 medmindre menighedsrådet med tjenestemandsorganisationerne blive enige om en  

 udskydelse udover 3 uger.
En forhandling kan udsættes på ny forhandling.
Forhandlingspligten er opfyldt, når en af parterne har meddelt den anden  

 part, at forhandlingen anses for afsluttet.
Det er naturligvis en  

 forudsætning for, at et menighedsråd kan erklære en forhandling for  

 afsluttet, at tjenestemandsorganisationen har haft tilfredsstillende  

 lejlighed til at fremkomme med sine synspunkter.
 Når der er forløbet 3 måneder fra den sidste forhandling om en sag, og  

 skridt ikke er taget til fortsættelse af forhandlingerne, betragtes  

 forhandlingspligten som opfyldt og forhandlingerne for afsluttede.
d . Indankning af en forhandling for kirkeministeren, jfr. hovedaftalens  

 § 14 (bilag 2). En tjenestemandsorganisation kan overfor et menighedsråd  

 fremsætte begæring om, at en påbegyndt forhandling udsættes, indtil en  

 erklæring fra kirkeministeren er indhentet i sagen.
Fremsættes en sådan  

 begæring af tjenestemandsorganisationen, er menighedsrådet udelukket fra at  

 erklære forhandlingerne for sluttet, forinden kirkeministerens erklæring  

 foreligger.
 Virkningen af en sådan indankning af forhandlingen for kirkeministeren vil  

 i spørgsmål, hvor menighedsrådet træffer den endelige afgørelse, normalt være  

 den, at ministeriet, såfremt de formelle forhandlingsregler iøvrigt af  

 menighedsrådet er opfyldt, vil søge gennemført et forligsmøde mellem  

 menighedsrådet og organisationen.
 6. Menighedsrådslovens § 15. stk. 6.
 Ifølge denne bestemmelse kan et menighedsråd ikke afgøre sager, der  

 vedrører en kirkefunktionærs forhold, forinden kirkefunktionæren har haft  

 lejlighed til at udtale sig.
 Denne bestemmelse omfatter såvel tjenestemandsansatte kirkefunktionærer og  

 ansatte med tjenestemandslignende ansættelsesvilkår som kirkefunktionærer med  

 honoraraflønning eller anden aflønningsform.
 Bestemmelsen gælder selvstændigt ved siden af de foran omhandlede særlige  

 forhandlingsregler for tjenestemandsorganisationerne, hvorfor menighedsrådene  

 må være opmærksomme på, at kravene såvel i menighedsrådslovens § 15, stk. 6,  

 som i hovedaftalen af 27. oktober 1969 skal opfyldes for ansatte med  

 tjenestemands- eller tjenestemandslignende vilkår.
 7. Tvivlsspørgsmål.
 Om tvivlsspørgsmål vedrørende forhandlingsrettens omfang og de gældende  

 forhandlingsregler vil ministeriets udtalelse kunne indhentes.
Kirkeministeriet, den 30. maj 1980 P.M.V.
 E.B.
