Nr BTL 101 Betænkning over Forslag til lov om ændring af lov om visse  

 forbrugeraftaler og lov om forsikringsaftaler (Fortrydelsesret ved  

 bestillingskøb og i forsikringsaftaler)   

 Nr L 101 1992-93, 1. samling Afgivet af Retsudvalget Afgivet: 19930422 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Assurandør-Socieetetet, Den Danske Forlæggerforening, Detailhandelens Fællesråd, Finansrådet, Forbrugerrådet og Forsikringsmæglernes Brancheforening.
 Der er af justitsministeren, et flertal og et mindretal stillet  

 ændringsforslag, hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med det af  

 justitsministeren og de af et flertal under nr. 2 og 3 stillede  

 ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til vedtagelse med de af mindretallet og det af  

 justitsministeren stillede ændringsforslag.
Ændringsforslag Til § 1Af et mindretal (FP):
 1) Nr. 1 affattes således:
 »1. I § 5 indsættes efter stk. 3 som nyt stykke:
»Stk. 4 . Stk. 3, nr. 1, gælder ikke for køb af varer, der  

 skal fremstilles eller tilpasses efter forbrugerens individuelle behov.
For  

 sådanne køb gælder bestemmelsen i stk. 3, nr. 3. Tilsvarende gælder, hvis der  

 under et besøg angående varer som nævnt i 1. pkt. indgås aftale om køb af en  

 vare eller en tjenesteydelse, der er en sædvanlig del af den hidkaldte  

 erhvervsdrivendes handels- eller erhvervsvirksomhed.« Stk. 4 bliver herefter stk. 5.' Af et flertal (S, CD, RV og KRF), tiltrådt af et mindretal  

 (V, KF og SF):
 2) Nr. 1 affattes således:
 »1. I § 5 indsættes efter stk. 3 som nyt stykke:
»Stk. 4. Stk. 3, nr. 1, gælder ikke for køb af varer, der  

 skal fremstilles eller tilpasses efter forbrugerens individuelle behov.« Stk. 4 bliver herefter stk. 5.' 3) Efter nr. 2 indsættes som nyt nummer:
 »01. I § 6 indsættes efter stk. 4 som nyt stykke:
»Stk. 5. Ved køb af varer, som er nævnt i § 5, stk. 4, kan  

 det skriftligt aftales, at fremstillingen eller tilpasningen af varen skal  

 påbegyndes på et nærmere angivet tidspunkt inden ugedagen efter det møde, der  

 er nævnt i § 5, stk. 1, og at fortrydelsesretten i givet fald skal bruges,  

 inden fremstillingen eller tilpasningen efter aftalen skal påbegyndes.
Vil  

 forbrugeren bruge fortrydelsesretten, skal underretning herom være kommet  

 frem til den erhvervsdrivende inden det i 1. pkt. nævnte tidspunkt.« Stk. 5 bliver herefter stk. 6.' Af et mindretal (FP):
 4) Efter nr. 2 indsættes som nyt nummer:
»02. § 7 ophæves.« 5) Den under nr. 7 foreslåede § 13 b udgår.
 6) I den under nr. 7 foreslåede § 13 c indsættes  

 efter stk. 3 som nyt stykke:
»Stk. 4. Forsikringsselskabet kan, hvis fortrydelsesretten  

 udnyttes, modregne udgifter til administration og stempel for selskabet ved  

 forsikringens tegning.« Til § 2 7) I den under nr. 1 foreslåede § 97 a  

 indsættes efter stk. 6 som nyt stykke:
»Stk. 7. Forsikringsselskabet kan, hvis fortrydelsesretten  

 udnyttes, modregne udgifter til administration og stempel for selskabet ved  

 forsikringens tegning.« Til § 3Af justitsministeren , tiltrådt af udvalget :
 8) Datoen »1. april 1993« ændres til: »1. juli  

 1993«.
Bemærkninger Til nr. 1 Ændringsforslaget er stillet for at lette handelen mellem køber  

 og sælger.
Med ændringsforslaget sikres det, at kunden vil kunne ombestemme  

 sig, når sælgeren er kommet på besøg, uden at sælgeren behøver at aftale et  

 nyt møde med kunden, hvilket kan blive konsekvensen, for at sælger ikke skal  

 komme i klemme.
Det vil således være rimeligt, at kunden med det samme kan  

 ombestemme sig, bestille en anden vare og få den leveret, uden at sælgeren  

 stilles dårligere.
Til nr. 2 og 3 Ændringsforslagene skal tilsikre, at der gives forbrugeren  

 samme fortrydelsesret, uanset om forbrugerens henvendelse til den  

 erhvervsdrivende om et møde har været personlig, telefonisk eller skriftlig,  

 og at der som udgangspunkt skal være en fortrydelsesfrist på 7 dage.
Samtidig  

 åbnes der med ændringsforslagene mulighed for, at det skriftligt skal kunne  

 aftales, at forarbejdningen af den købte vare skal påbegyndes inden udløbet  

 af fortrydelsesfristen, og at fortrydelsesretten i et sådant tilfælde skal  

 udnyttes senest på det tidspunkt, hvor forarbejdningen skal påbegyndes efter  

 aftalen.
 Hertil kommer, at den erhvervsdrivende vil kunne siges at blive tilgodeset  

 ved, at fortrydelsesretten kan fraviges ved en skriftlig aftale, der sikrer,  

 at den erhvervsdrivende ikke påføres eventuelle udgifter til påbegyndt  

 tilpasning af varen eller kommer til at stå med hel- eller halvfærdige varer,  

 som ikke kan afsættes til anden side.
 Til nr. 4 og 5 Det er forslagsstillernes hensigt at tilrette loven, så der  

 hverken skriftligt eller mundtligt skal oplyses om fortrydelsesreglerne.
Det forekommer helt urimeligt, at handlende i dagens Danmark skal være  

 barnepiger for forbrugerne.
I Danmark er det muligt for enhver, der ønsker  

 det, at sætte sig ind i fortrydelsesreglerne.
Det er herefter op til  

 lovgiverne at tilrette lovgivningen, så den er til at forstå for borgerne,  

 hvilket oprindelig var en pligt for politikerne, men siden er blevet forsømt  

 ganske kraftigt.
Uanset at denne bestemmelse fjernes, vil man hurtigt se, at langt de  

 fleste firmaer vil fortsætte med at oplyse forbrugeren om dennes rettigheder  

 som en service over for forbrugeren.
Det er herefter op til forbrugeren at  

 vælge, hvor man vil købe sine varer, hos den, der oplyser og er  

 servicebetonet, eller hos den, der ikke vil fortælle noget som helst.
 Endelig kan det påpeges, at det i virkeligheden ikke vedkommer staten, at  

 to borgere indgår en aftale om køb og salg af en ting eller en ydelse.
 Staten skal ikke være barnepige for befolkningen, men skal være et  

 serviceorgan, der betjener borgerne uden dermed at fortælle borgerne, hvad de  

 skal, og hvad de ikke skal.
 Til nr. 6 og 7 Det er naturligvis helt rimeligt, at et forsikringsselskab  

 kan modregne de relevante omkostninger og stempeludgifter m.v., når en kunde  

 efter at have indgået en aftale på frivillig basis efterfølgende fortryder  

 sin gerning.
 Der må være grænser for, hvor meget forsikringsselskaberne skal betale  

 for, at folk ikke kan stå ved deres egen beslutning, når beslutningen er  

 truffet på et helt frivilligt grundlag.
Der vil naturligvis være grænser for, hvor meget forsikringsselskaberne  

 kan beregne sig i omkostninger, men det må som i alle andre sager afgøres een  

 gang for alle af domstolene.
Der vil efter vedtagelsen af en sådan  

 bestemmelse ganske hurtigt opstå nogle sager, hvor såvel kunde som  

 forsikringsselskab er interesseret i at få en retlig prøvelse.
Den retlige  

 afgørelse vil herefter skabe præcedens og være retningsgivende i alle andre  

 handler.
Sådan er det på en række andre områder, og det vil selvfølgelig også  

 ske på dette punkt.
Det kan endelig påpeges, at det ikke er rimeligt, at man  

 »opdrager« befolkningen til, at den bare kan »snorksove«  

 gennem hele livet, ved, at staten indretter lovgivningen, så man ikke kommer  

 galt af sted, og skulle det ske, er der altid mulighed for at fortryde.
Den  

 filosofi er nedbrydende og kan ikke opnå Fremskridtspartiets støtte.
 Til nr. 8 Ikrafttrædelsestidspunktet foreslås ændret til 1. juli 1993. Det  

 bemærkes i den forbindelse, at der efter lovens vedtagelse og inden lovens  

 ikrafttræden skal foretages en ændring i Justitsministeriets bekendtgørelse  

 om oplysning om fortrydelsesret i henhold til lov om visse forbrugeraftaler.
