Betænkning afgivet af Europaudvalget den 13. april 2018 Betænkning over Forslag til folketingsbeslutning om et midlertidigt stop for studielån til udenlandske studerende [af Kenneth Kristensen Berth (DF) m.fl.]:
1. Udvalgsarbejdet Beslutningsforslaget blev fremsat den 19. januar 2018 og var til 1. behandling den 23. februar 2018. Beslutningsforslaget blev efter 1. behandling henvist til behandling i Europaudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 3 spørgsmål til uddannelses- og forskningsministeren til skriftlig besvarelse, som denne har besvaret.
2. Indstillinger Et flertal i udvalget (udvalget med undtagelse af DF) indstiller beslutningsforslaget til forkastelse.
 Et mindretal i udvalget (DF) indstiller beslutningsforslaget til vedtagelse uændret.
3. Politiske bemærkninger Enhedslistens medlemmer af udvalget er tilhængere af, at udlændinge kan komme til Danmark og studere, ligesom danske studerende kan tage til udlandet og studere.
Danmark skal ikke være et lukket land.
Enhedslisten mener ligeledes, at EU-borgere skal kunne opnå ret til dansk SU og SU-lån på linje med tredjelandsborgere, så længe det sker i overensstemmelse med de regler, som vi har vedtaget i Danmark.
Men forudsætningen for at få adgang til SU-lån i Danmark bør selvfølgelig være, at staten også har en reel mulighed for at inddrive gælden igen.
Enhedslisten har derfor som udgangspunkt den holdning, at forudsætningen for, at SU-lån stilles til rådighed for udenlandske studerende, er, at Danmark har en samarbejdsaftale med vedkommendes oprindelsesland, som muliggør inddrivelse af gælden i det tilfælde, at borgeren er flyttet tilbage til hjemlandet og misligholder sin gæld.
Det er derfor også helt uacceptabelt, at EU har tilsidesat de danske regler for adgang til SU og SU-lån i Danmark og med henvisning til arbejdskraftens frie bevægelighed kræver, at Danmark fortsat giver adgang til SU-lån til EU-borgere, som studerer i Danmark, på trods af at Danmark ikke har nogen mulighed for at inddrive gælden.
Endnu mere problematisk er det, at EU tilsyneladende ikke ønsker at fremlægge forslag, som skal lukke hullet i reglerne og muliggøre en inddrivelse af den misligholdte gæld.
Enhedslisten har noteret sig, at uddannelses- og forskningsministeren for nylig har iværksat flere nationale initiativer for at imødegå problemet med misligholdt studiegæld hos udenlandske statsborgere, som ikke kan indkræves, heriblandt bilaterale forhandlinger med flere lande om en ordning, som kan sikre en effektiv inddrivelse af den misligholdte gæld.
Enhedslisten har deltaget i drøftelsen af disse initiativer og støtter dem.
Enhedslisten mener, at en midlertidig suspendering af adgangen til SU-lån for udenlandske studerende kan være et effektivt redskab for at imødekomme problemet med misligholdt SU-gæld.
Enhedslisten er dog af den opfattelse, at en suspendering af adgangen til SU-lån forudsætter forudgående forhandlinger med de pågældende lande om bilaterale aftaler for inddrivelse af misligholdt SU-gæld.
Såfremt der ikke inden for et kort tidsrum kan opnås enighed om en bilateral aftale med de relevante lande, er Enhedslisten af den opfattelse, at adgangen til SU-lån for borgere fra de pågældende lande bør suspenderes, indtil der er fundet en løsning på problemet med de manglende inddrivelsesmuligheder.
 En sådan suspendering bør dog ikke gælde for udenlandske studerende, som allerede har fået tilkendt retten til SU og SU-lån i Danmark, eller herboende flygtninge og deres familier med opholdstilladelse eller midlertidig opholdstilladelse, jf. udlændingelovens § 7 og § 8 (lovbekendtgørelse nr. 1117 af 2. oktober 2017 med efterfølgende ændringer).
 Da disse forudsætninger ikke er opfyldt i beslutningsforslaget, kan Enhedslisten ikke tilslutte sig forslaget, som det foreligger.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Kenneth Kristensen Berth (DF) nfmd.
Peter Kofod Poulsen (DF) Claus Kvist Hansen (DF) Mikkel Dencker (DF) Hans Kristian Skibby (DF) Carsten Kudsk (DF) Jan E.
Jørgensen (V) Marcus Knuth (V) Erling Bonnesen (V) Jakob Ellemann-Jensen (V) Eva Kjer Hansen (V) Mads Fuglede (V) Christina Egelund (LA) Villum Christensen (LA) Rasmus Jarlov (KF) Jens Joel (S) Lars Aslan Rasmussen (S) Kaare Dybvad (S) Erik Christensen (S) fmd.
Mette Reissmann (S) Peter Hummelgaard Thomsen (S) Karin Gaardsted (S) Søren Søndergaard (EL) Nikolaj Villumsen (EL) Finn Sørensen (EL) Rasmus Nordqvist (ALT) Christian Poll (ALT) Zenia Stampe (RV) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
