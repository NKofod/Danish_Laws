A kommune traf beslutning om at anbringe den svært invaliderede M på  

 en døgninstitution, jf. bistandslovens § 96. Beslutningen, som ikke  

 umiddelbart kunne realiseres på grund af pladsmangel, blev senere ophævet af  

 A kommune umiddelbart før familien uden medvirken fra kommunen flyttede til B  

 kommune.
Nogle måneder efter traf B kommune beslutning om at anbringe M på  

 den oprindelig besluttede institution.
 B kommune kunne ikke kræve refusion fra A kommune for afholdelse af  

 udgifter efter bistandsloven, da betingelserne efter bistandslovens § 11 ikke  

 var opfyldt.
 Ankestyrelsen lagde vægt på, at A kommune ikke havde medvirket til M's  

 flytning, samt at B kommune efter tilflytningen havde haft tilstrækkelig tid  

 til eventuelt at ændre den lagte behandlingsplan.
 REDEGØRELSE FOR SAGEN:
 A kommune bevilgede den 18. april 1988 den svært invaliderede M ophold på  

 en specialinstitution, jf. bistandslovens § 96, efter afslutningen af  

 folkeskolen i juni 1988.
 M blev herefter optaget på venteliste.
Amtskommunen gav den 18. juni 1988 det nødvendige tilsagn om kaution for  

 opholdet.
Optagelse forventedes at kunne ske i løbet af vinteren.
 I forbindelse med budgetlægning for 1989, hvor der skulle foretages  

 besparelser, trak A kommune tilsagnet om betaling for anbringelsen tilbage og  

 tilbød istedet alternative foranstaltninger i hjemmet i form af medhjælp i  

 henhold til bistandslovens § 48.
 Beslutningen blev truffet den 12. september 1988 som en formandsbeslutning  

 og tiltrådt i det sociale udvalgs møde den 17. oktober 1988.
 A kommune var vidende om, at M's familie ville flytte til B kommune pr. 1.  

 oktober 1988. Boligen i B kommune var ikke egnet for M.
 Afgørelsen af 12. september 1988 blev af M indbragt for amtsankenævnet som  

 ved sin afgørelse den 28. marts 1989 ikke kunne godkende A kommune beslutning  

 om at ændre den lagte behandlingsplan af besparelsesgrunde.
 På grund af oplysningen om flytningen til B kommune, hvorved A kommune  

 forpligtelser var bortfaldet, fandt nævnet dog ikke grundlag for at pålægge A  

 kommune at genvurdere sagen.
A kommune gav i januar 1989 afslag på refusionstilsagn, idet der ikke var  

 ydet hjælp til flytningen til B kommune.
Afgørelsen blev den 31. januar 1989  

 indbragt for amtsankenævnet.
B kommune godkendte i februar 1989, at M blev optaget på institutionen AFGØRELSEN, DER KLAGES OVER:
 B kommune kunne ikke kræve refusion fra A kommune, idet betingelserne  

 herfor efter bistandslovens § 11 ikke var opfyldt.
Amtsankenævnet fandt ikke, at M var anbragt uden for eget hjem med  

 medvirken fra A kommune.
Det forhold, at A kommune i april havde truffet  

 beslutning om, at M skulle have ophold på den pågældende specialinstitution,  

 kunne ikke ligestilles hermed.
 Nævnet fandt endvidere, at A kommune efter at familien på eget initiativ  

 var flyttet til B kommune, havde haft mulighed for at revurdere beslutningen  

 om hjælpeforanstaltninger.
 Nævnet havde behandlet sagen, som om M stadig stod på venteliste.
 KLAGEN TIL ANKESTYRELSEN:
Afgørelsen blev anket af B kommune, som bl.a. henviste til mulighederne  

 for, at en kommune med en konkret viden om en families flytteplaner kan nå at  

 ændre en lagt behandlingsplan.
Der henvistes også til amtsankenævnets  

 afgørelse af 22. marts 1989, som B kommune mente, reelt afskar kommunen fra  

 at foretage en selvstændig vurdering af foranstaltningerne.
 Antaget til principiel behandling:
Sagen blev antaget til principiel behandling til afklaring af, om der  

 forelå medvirken fra A kommune til anbringelsen allerede fra det tidspunkt,  

 hvor der af kommunen var truffet beslutning om anbringelse i institution, og  

 der forelå kaution fra amtet, uanset at pågældend i ventetiden var flyttet  

 med familien til B kommune.
Det skulle indgå i vurderingen, om det havde  

 betydning, at A kommune kunne have ændret sin behandlingsplan på et  

 tidspunkt, hvor kommunen havde kendskab til, at familien ville fraflytte  

 kommunen.
 SUPPLERENDE OPLYSNINGER EFTER ANKEN:
A kommune anførte overfor Ankestyrelsen, at beslutningen om ændringen af  

 behandlingsplanen ikke var en følge af viden om familiens flytteplaner, men  

 en reel beslutning truffet i forbindelse med prioritering af kommunens  

 aktiviteter.
Man fandt ikke som anført af B kommune, at nævnets afgørelse af  

 22. marts 1989 havde afskåret B kommune fra at foretage en selvstændig  

 vurdering af foranstaltningsmulighederne, da B kommune var frit stillet med  

 hensyn til behandlingsplan for M.
A kommune anførte endvidere, at beslutningen om at ophæve visitationen  

 blev truffet i forbindelse med gennemgang af det sociale udvalgs  

 budgetforslag, da der skulle foretages besparelser.
Gennemgangen blev  

 foretaget administrativt med deltagelse af socialudvalgsformanden, og det var  

 en uomgængelig nødvendighed på det omhandlede tidspunkt at træffe  

 beslutningen med henblik på en vedtagelse af budgettet for 1989 ved udgangen  

 af september måned.
 LOVGRUNDLAG:
 Bistandslovens § 11.
Socialministeriets cirkulære nr. 140 af 15. august 1975 om bistandslovens almindelige bestemmelser, punkt 20.
 ANKESTYRELSENS AFGØRELSE:
 B kommune kunne ikke kræve refusion fra A kommune for afholdelse af  

 udgifter efter bistandsloven, da betingelserne efter bistandslovens § 11 ikke  

 var opfyldt.
Ankestyrelsen lagde vægt på, at A kommune ikke havde medvirket til M's flytning, samt at B kommune efter tilflytningen havde haft  

 tilstrækkelig tid til eventuelt at ændre den lagte behandlingsplan.  

 Ankestyrelsen tiltrådte således nævnets afgørelse.
