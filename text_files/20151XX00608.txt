Skriftlig fremsættelse (30. marts 2016) Beskæftigelsesministeren (Jørn Neergaard Larsen):
 Herved tillader jeg mig for Folketinget at fremsætte:
Forslag til lov om ændring af lov om Udbetaling Danmark og forskellige andre love (Overførsel af opgaver fra Statens Administrations Finansservicecenter m.fl. til Udbetaling Danmark m.v.) (Lovforslag nr.
L 151) Formålet med dette lovforslag er at udmønte dele af aftalen mellem Regeringen og KL (Aftaler om den kommunale og regionale økonomi for 2016) og dels en del af regeringens plan for flytning af statslige arbejdspladser Bedre balance  statslige arbejdspladser tættere på borgere og virksomheder fra oktober 2015.
Det foreslås i lovforslaget at flytte opgaver, der hidtil er varetaget af Statens Administrations Finansservicecenter til Udbetaling Danmark.
Det drejer sig blandt andet om administration af tilbagebetaling af studielån, opkrævning af krav om tilbagebetaling af for meget modtaget uddannelsesstøtte, beregning og anvisning af tjenestemandspensioner mv., forsikringsordninger for selvstændige erhvervsdrivende, statslige tilskudsordninger, udlån og garantier mv.
Lovforslaget medfører, at der 1. oktober 2016 overdrages opgaver svarende til ca. 68 årsværk fra Statens Administrations Finansservicecenter til Udbetaling Danmark.
Medarbejderne, der beskæftiger sig med opgaverne, vil blive placeret i Holstebro, Frederikshavn, Hillerød og Allerød.
Herudover foreslås der overflyttet mindre opgaver, der i dag varetages af Styrelsen for Arbejdsmarked og Rekruttering under Beskæftigelsesministeriet.
Det drejer sig blandt andet om udbetaling af børne- og ungeydelse til udsendte i 3. lande samt tilskud til hel eller delvis dækning af rejseudgifter til, fra og i Grønland og kompetence til at træffe afgørelse om optagelse i sygedagpengeforsikringerne, hvis der er tvivl om, hvorvidt en ansøger har indtægt fra selvstændig virksomhed eller hvorvidt en ansøger er privat arbejdsgiver.
 I forlængelse af beslutningen om at overføre yderligere statslige opgaver til Udbetaling Danmark, foreslås bestyrelsen for Udbetaling Danmark udvidet med et yderligere medlem, der udpeges efter indstilling af finansministeren.
 Det foreslås, at loven træder i kraft 1. oktober 2016.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
