Nr BTL 18 Betænkning over Forslag til lov om ændring af lov om afgift af visse  

 olieprodukter   

 Nr L 18 1986-87, 1. samling Blad nr 78 Afgivet af skatte- og afgiftsudvalget Afgivet: 19861013 Udvalget har behandlet lovforslaget i en række møder og har herunder stillet spørgsmål til socialministeren og ministeren for skatter og afgifter, som disse har besvaret dels skriftligt, dels i samråd.
Nogle af disse besvarelser er optrykt som bilag til denne betænkning.
Skriftlige og/ eller mundtlige henvendelser er modtaget fra Dansk Olie Kompagni A/ S og Oliebranchens Fællesrepræsentation.
Herefter indstiller et mindretal (Det Konservative Folkepartis, Venstres, Det Radikale Venstres, Centrum-Demokraternes og Kristeligt Folkepartis medlemmer af udvalget) lovforslaget til vedtagelse uændret.
Et andet mindretal (Socialdemokratiets og Socialistisk Folkepartis medlemmer af udvalget) indstiller lovforslaget til forkastelse ved 3. behandling.
Mindretallet er tilhænger af, at der i en situation med faldende energipriser målt i danske kroner sker en forhøjelse af energiafgifterne, således at tilskyndelsen til at foretage energibesparende investeringer fastholdes, men faktisk er forbrugerprisen på fjernvarme og elektricitet steget siden marts måned 1985, den hidtidige Danmarksrekord, således at de sammenvejede priser på energi allerede før afgiftsforhøjelsen ligger over marts 1985-niveauet.
Samtidig har ministeren for skatter og afgifter erkendt, at afgifterne ikke er udformet ud fra energipolitiske målsætninger, men at de primært har et andet formål, nemlig at begrænse forbruget generelt.
Det understreges også af, at lovforslagene indgår som led i en samlet økonomisk politik, der har medført en skævere fordeling af indkomsterne i det danske samfund.
På den baggrund virker afgiftsforhøjelserne urimelige over for store samfundsgrupper - ikke mindst de offentligt ansatte, kontanthjælpsmodtagere, pensionister, arbejdsløse og efterlønsmodtagere.
Det kan derfor undre, at regeringen ikke samtidig med afgiftsforslagene har fremsat forslag om sociale kompensationer.
Ifølge avisforlydender skulle Kristeligt Folkeparti have fået afsat 200-300 mill. kr. i sociale kompensationer, men efter et samråd med socialministeren står det klart, at der overhovedet ikke er tale om sociale kompensationer.
For kontanthjælpsmodtagere og pensionister med fuldt pensionstillæg henviste socialministeren til de gældende regler for bistandshjælp og varmehjælp.
Samtidig henviste ministeren til et lovforslag, regeringen vil fremlægge i november måned om samspilsproblemet.
Dette lovforslag skal dog først træde i kraft pr. 1. januar 1988 og er i øvrigt aftalt med regeringens støtteparti Det Radikale Venstre allerede i 1984.
 Det har således intet med den aktuelle afgiftspakke at gøre.
Socialministeren ville heller ikke love at sikre, at kommuner, der bruger mere end rådighedsbeløbet til personlige tillæg og varmehjælp til pensionisterne, skal have refusion også af dette beløb.
Arbejdsløse, efterlønsmodtagere, pensionister, der har ekstra indtægter på over 9.900 kr., studerende og andre økonomisk svage grupper har således ifølge socialministeren ikke behov for sociale kompensationer.
Dette skal yderligere ses i sammenhæng med, at regeringen gennem sin nedskæringspolitik har begrænset befolkningens muligheder for at spare på energiregningen.
Nedskæringerne af bloktilskuddene har forringet mulighederne for at udbygge den kollektive trafik.
De 300.000 familier, der bor i privat udlejningsbyggeri, kommer til at bære den fulde afgiftsforhøjelse, fordi regeringen har fjernet isoleringstilskuddet fra den 1. januar 1985.
Byggestoppet omfatter også de kommunale investeringer i energi, og renteafgiften vil i mange tilfælde ramme lån, der er optaget til vedvarende energianlæg.
Det virker også skævt, fordi f.eks. landmænd, der har optaget lån i ejendommen til at finansiere en vindmølle, normalt ikke skal betale afgift.
Mindretallet har de sidste mange år ønsket at få sat 200 mill. kr. af på finansloven til vedvarende energi, men hver gang har regeringen og dens radikale støtteparti stemt imod at give flere penge til den vedvarende energi.
Mindretallet finder, at princippet om, at vindmøller og andre vedvarende energianlæg får refunderet elafgiften, burde genindføres.
Ligeledes bør den særlige rabatsats til folk med et stort elektricitetsforbrug afskaffes, fordi udbredelsen af elvarme er med til at undergrave varmeplanlægningen.
Mindretallet er enig i, at afgiften på petroleum i dunk ikke bør forhøjes, men de føler sig gennem udvalgsarbejdet overbevist om, at prisforskellen på petroleum leveret i dunk og i tank vil give anledning til administrative problemer.
Afgiften på autogas burde efter mindretallets opfattelse nedsættes svarende til den af mindretallet foreslåede afgiftsnedsættelse for den blyfri benzin.
 Mindretallet må derfor afvise regeringens forslag.
Et tredje mindretal (Fremskridtspartiets medlem af udvalget) indstiller lovforslaget til forkastelse ved 3. behandling og ønsker tillige at udtale følgende:
Det mindste krav, man kan stille til en regering, må vel være, at den lærer af sine egne dumheder.
Med kartoffelmospærevællingens afgiftsforhøjelser må man desværre konstatere, at end ikke dette beskedne ønske kan forventes opfyldt.
Med jule- og påskepakken i frisk erindring er der ingen som helst tvivl om, at de negative følgevirkninger af disse pakker med dette forslag vil blive yderligere forstærket.
De tårnhøje afgifter på fyringsolie vil naturligvis bevirke, at tusindvis af familier, først og fremmest ældre mennesker, vil sidde og fryse i deres hjem, fordi der ganske enkelt ikke er penge at købe energi for.
Inden påskepakkens afgiftsforhøjelser på dieselolie tjente såvel danske tankstationer som den danske valutakasse mange penge ved at sælge dieselolie til udenlandske vogntog.
I dag har mange danske virksomheder drejet nøglen om, fyret medarbejderne og nødtvungent overladt handelen til udenlandske konkurrenter.
De nye afgiftsforhøjelser vil naturligvis være ensbetydende med endnu flere danske forretningskrak og endnu længere bilkøer ved udenlandske forretninger.
Regeringens fantasiløse afgiftssyge og den skade, den forvolder, kunne der skrives hele bøger om.
Mindretallet vil nøjes med at konstatere, at der skal anvendes en særdeles kraftig lup for at øjne den mindste forskel på den skattestigningspolitik, der føres nu, og den, som tidligere blev gennemført under socialdemokratisk ledelse.
Firkløverregeringen er kørt fast og optræder efterhånden kun som administrator af en politik, der kører Danmark i sænk.
Hagen Hagensen (KF) Collet (KF) Agnete Laustsen (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Kofod-Svendsen (KRF) nfmd.
Jytte Hilden (S) Hans Hækkerup (S) Camre (S) Lohmann (S) Stavad (S) fmd.
Tastesen (S) Ruth Olesen (SF) Thoft (SF) Lone Dybkjær (RV) Partiet VS havde ikke medlemmer i udvalget.
Bilag Nogle af udvalgets spørgsmål til ministeren for skatter og afgifter og dennes svar herpå Spørgsmål 2:
Der ønskes en opgørelse over salget af petroleum måned for måned i 1985 og 1986.
 Svar:
 Kilde: Energistyrelsen, Danmarks energiforbrug, månedsoversigt.
 Spørgsmål 5:
Der ønskes en opgørelse af forbrugerpriserne på energiprodukter i de sidste to år inkl. og ekskl. afgifter.
Endvidere udbedes skatteministeriets og budgetdepartementets skøn over energipriserne efter de foreslåede ændringer i afgiftssatserne.
 Svar:
Pris hos BP. Øvrige olieselskaber typisk ca. 180 kr. pr. ton højere fra sommeren 1985, men ved rabatten reelt samme pris som for BP.
Forbrugerprisen på energi afhænger af mange forhold.
Under antagelse af visse forudsætninger er det imidlertid muligt at beregne forbrugerpriserne for de raffinerede olieprodukter.
I bilaget er der foretaget en beregning over forbrugerpriserne efter samme model, der anvendtes ved besvarelse af L 214 - bilag 16, spørgsmål 24. I forhold til beregningerne i marts 1986 er der nu anvendt en råoliepris på 13,82 dollars pr. tønde og en dollarkurs på 7,74 kr. svarende til gennemsnittet for august-september 1986 som offentliggjort af Danmarks Statistik, jf.
reguleringsmekanismen.
I stedet for prisstrukturen, der gjaldt den 3. marts 1986, er anvendt den prisstruktur, der forventes at ville gælde til vinter.
De i marts 1986 beregnede forbrugerpriser under forudsætning af en pris på råolie på 17,5 dollars pr. tønde og en dollarkurs på 8,50 kr. samt prisstrukturen fra 3. marts 1986 er endvidere anført sammen med forbrugerprisen medio marts 1985. Endelig er angivet de aktuelle priser med de nuværende afgifter, samt hvilke forbrugerpriser der vil gælde efter afgiftsforhøjelsen, såfremt prisen uden afgift antages uændret.
 Spørgsmål 6:
Der ønskes en oversigt over energipriserne til forbrugerne i en række EF-lande inkl. og ekskl. afgifter (de seneste sammenlignelige priser).
 Svar:
Oplysninger om forbrugerpriserne på olieprodukter i EF-landene fremgår af følgende oversigt.
Prisoplysningerne stammer fra EF-Kommissionens pressemeddelelser vedrørende olieprodukter.
 Oplysninger om priser på øvrige energiprodukter foreligger ikke.
Oversigt over gennemsnitlige forbrugerpriser på olieprodukter i EF-landene Pr. 15. juli 1986 Prisoplysningerne stammer fra EF-Kommissionens pressemeddelelser vedrørende olieprodukter.
 Spørgsmål 9:
Der ønskes en oversigt over salget (mængde) af autodiesel i Danmark, om muligt specificeret på salget i det sønderjyske område, måned for måned i 1986.
 Svar:
Der foreligger ikke særskilte opgørelser over salget af autodieselolie.
Energistyrelsen har imidlertid opgjort (foreløbig opgørelse) det indenlandske salg, og olieselskabernes eget forbrug af gas- og dieselolie til vejtransport til følgende:
Det bemærkes, at gas- og dieselolie omfatter autodieselolie/ motorgasolie, fyringsgasolie og marinedieselolie.
Der er usikkerhed ved opgørelsen over, hvilken del af salget af gas- og dieselolie der anvendes til vejtransport samt ved fordeling på måneden.
Der foreligger ingen officiel opgørelse over salget af gas- og dieselolie i det sønderjyske område.
 Spørgsmål 10:
Hvorledes vurderer regeringen forhøjelserne af energiafgifterne set i relation til EF-Kommissionens planer om harmonisering af punktafgifterne i medlemslandene? Svar:
Regeringen har ved flere lejligheder klart givet udtryk for, at den ikke kan tilslutte sig EF-Kommissionens ideer og forslag vedrørende afgiftsharmonisering, herunder selvsagt heller ikke EF-Kommissionens forslag om en fastfrysning af punktafgifterne.
 Spørgsmål 17:
Der ønskes en oversigt over udviklingen i elpriserne i de sidste 3 år, jf. i øvrigt svaret på spørgsmål 5, bilag 13.
 Svar:
Oversigt over udviklingen i elpriserne siden 1. juli 1983 A = Gns. forbrugerpris ved forbrug på 3.000 kWh øre/kWh B = Gns. forbrugerpris ved forbrug på 20.000 kWh (* 2) øre/kWh Spørgsmål 18:
Ad svaret på spørgsmål 9 (bilag 11) Der ønskes en månedsvis oversigt fra januar 1984.
 Svar:
I følgende tabel 1 er gengivet indenlandsk salg og eget forbrug af gas- og dieselolie til vejtransport i 1985 og 1986.
En tilsvarende opgørelse for 1984 foreligger ikke umiddelbart, idet Energistyrelsen først fra og med januar 1985 har offentliggjort oplysninger om salg og eget forbrug opdelt på anvendelsesområder.
Tidligere opgjordes salg og forbrug til vejtransport som salget af autodiesel- og motorgasolie.
En stigende andel af disse varer blev dog anvendt til andre formål end vejtransport f.eks. til opvarmning.
Opgørelserne er således ikke umiddelbart sammenlignelige mellem 1984 og 1985.
Opgørelsen over salg og eget forbrug af autodiesel- og motorgasolie er gengivet i tabel 2 for 1984 og 1985.
Der henvises i øvrigt til besvarelsen af spørgsmål 9, ad L 23 - bilag 11.
Tabel 1 Indenlandsk salg og eget forbrug af gas- og dieselolie til vejtransport Tabel 2 Indenlandsk salg og eget forbrug af autodiesel- og motorgasolie Spørgsmål 19:
Hvor stor vil besparelsen være for forbrugeren pr. 1.000 liter ved at anvende fyringsolie iblandet 25 pct. petroleum indkøbt på dunke? Svar:
Ca. 125-175 kr.
Der henvises i øvrigt til besvarelsen af spørgsmål 13, ad bilag 17.
