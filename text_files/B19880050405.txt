 I medfør af § 89, stk. 5, i toldloven, § 22, stk. 3, i  

 merværdiafgiftsloven og § 14, stk. 2, i arbejdsmarkedsbidragsloven, som  

 indsat ved lov nr. 377 af 6. juli 1988 om inddrivelse af det offentliges  

 restancer (Lønindeholdelse), fastsættes:
§ 1.  Pålæg om indeholdelse i løn for skyldige told-,  

 afgifts-, bidrags- og rentebeløb m.v. gives af distriktstoldkamret.
Reglerne  

 for inddrivelse af personlige skatter i kildeskatteloven finder tilsvarende  

 anvendelse.
 Stk. 2.  Pålægget skal være skriftligt og angive  

 indholdet af §§ 2, 3 og 5.
§ 2.  Den, der har modtaget pålæg om indeholdelse,  

 herefter benævnt den indeholdelsespligtige, skal indbetale indeholdte beløb  

 til distriktstoldkamret.
Beløbene forfalder til betaling den 1. i den  

 kalendermåned, der følger efter indeholdelsen, og med sidste rettidige  

 betalingsdag den 15. i forfaldsmåneden.
Er sidste rettidige indbetalingsdag  

 en lørdag, søndag eller helligdag, forlænges fristen til den nærmest følgende  

 hverdag.
 Stk. 2.  Ved indbetalingen skal den  

 indeholdelsespligtige give distriktstoldkamret skriftlig meddelelse om den  

 pågældende skyldners virksomhedsnummer eller andet identifikationsnummer,  

 navn og adresse samt om størrelsen af det for ham indeholdte beløb.
Stk. 3.  Samtidig med indeholdelsen skal den  

 indeholdelsespligtige give skyldneren meddelelse om størrelsen af det  

 indkomstbeløb, hvoraf indeholdelsen er beregnet, samt om det indeholdte  

 beløb.
I meddelelsen skal angives den indeholdelsespligtiges navn, adresse og  

 arbejdsgivernummer samt skyldnerens navn og virksomhedsnummer eller andet  

 identifikationsnummer, som den indeholdelsespligtige har benyttet for den  

 pågældende.
I mangel af virksomhedsnummer eller andet identifikationsnummer  

 anføres skyldnerens fødselsdato, -måned og -år.
§ 3.  Den indeholdelsespligtige skal inden fem dage  

 efter modtagelsen af pålæg give distriktstoldkamret skriftlig underretning,  

 hvis skyldneren ikke er beskæftiget hos den pågældende.
Det samme gælder,  

 hvis skyldneren ophører med at være beskæftiget, eller udbetaling af  

 indeholdelsespligtige ydelser i øvrigt ophører.
 Stk. 2.  Den indeholdelsespligtige skal ligeledes efter  

 anmodning give distriktstoldkamret alle oplysninger om skyldnerens  

 arbejdsforhold og økonomiske forhold af betydning for indeholdelsen.  

 Besvarelser skal ske inden 14 dage efter modtagelsen af anmodningen.
 § 4.  Skyldneren skal give distriktstoldkamret alle  

 nødvendige oplysninger om personlige og økonomiske forhold af betydning for  

 indeholdelsen.
§ 5.  Reglerne i kildeskattelovens § 73, stk. 7, jf. §  

 46, stk. 3, om fortrinsret for skatterestancer berøres ikke af krav efter  

 denne bekendtgørelse.
Træffer skattemyndighederne beslutning om indeholdelse,  

 går skattekravet forud.
 Stk. 2.  Krav på bidragsbetaling, der inddrives ved  

 tilbageholdelse i løn m.v. efter lov om inddrivelse af underholdsbidrag,  

 fyldestgøres efter skattekrav efter stk. 1, men forud for krav efter denne  

 bekendtgørelse.
 Stk. 3.  Har en anden myndighed truffet beslutning om  

 indeholdelse, skal den indeholdelsespligtige fyldestgøre denne myndighed,  

 såfremt beslutningen herom er truffet før en beslutning om et pålæg efter  

 denne bekendtgørelse.
 § 6.  Med bøde straffes den, der forsætligt eller  

 groft uagtsomt overtræder §§ 2-4.
 Stk. 2.  Er en overtrædelse begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar (jf. § 123, stk. 3, i toldloven, § 35, stk. 4, i  

 merværdiafgiftsloven og § 26, stk. 4, i arbejdsmarkedsbidragsloven).
 § 7.  Bekendtgørelsen træder i kraft den 1. september  

 1988.
