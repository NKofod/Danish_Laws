Betænkning afgivet af Boligudvalget den  

 13. april 1999 Betænkning over Forslag til lov om  

 ændring af lov om byfornyelse (Ændrede finansieringsregler m.v.) Udvalget har behandlet lovforslaget i nogle møder  

 og har herunder stillet spørgsmål til by- og boligministeren,  

 som denne har besvaret skriftligt.
 Nogle af udvalgets  

 spørgsmål og by- og boligministerens svar herpå er optrykt  

 som bilag til betænkningen.
 Herefter indstiller et flertal (udvalget med  

 undtagelse af Socialistisk Folkepartis og Enhedslistens medlemmer)  

 lovforslaget til vedtagelse uændret.
 Et mindretal (Socialistisk  

 Folkepartis medlem af udvalget) vil redegøre for sin stilling til  

 lovforslaget ved 2. behandling.
 Et andet mindretal (Enhedslistens medlem af  

 udvalget) indstiller lovforslaget til forkastelse ved 3.  

 behandling.
 Lone Møller (S)  

  Ole Hækkerup (S)  

  Lissa Mathiasen (S) nfmd.  

  René Skau Johansen (S)  

 Lars Kramer Mikkelsen (S) Pernille Frahm (SF)  

  Annie Lunde Hansen (CD)    Dorit Myltoft (RV)  

  Keld Albrechtsen (EL)    Gyda Kongsted (V)  

  Rikke Hvilshøj (V) Karsten Nonbo (V)  

 Christian Jensen (FP)    John Vinther (KF)  

  Gitte Seeberg (KF) Egil Møller (DF)  

  Flemming Kofod-Svendsen (KRF) fmd.
Bilag Nogle af udvalgets spørgsmål og by- og  

 boligministerens svar herpå Spørgsmål 2:
 Idet der henvises til lovforslagets bemærkninger  

 side 5, 1. spalte, 4. afsnit, hvor det anføres, at "valget af konkret  

 låneform vil afhænge af udviklingen i renteniveauet og  

 rentestrukturen", bedes ministeren redegøre for, hvorfor man ikke i  

 den forbindelse har medtaget kursværdien.
 Svar:
 Jeg kan oplyse, at der ved valget af de lån, der  

 efter lovforslaget skal optages til finansieringen af de tabsgivende  

 byfornyelsesudgifter, vil indgå de relevante forhold, som kan sikre  

 så lave langsigtede finansieringsomkostninger som muligt for det  

 offentlige.
 Det er i denne forbindelse helt centralt at lægge  

 vægt på udviklingen i renteniveauet og rentestrukturen.  

 Renteniveauet skal i nærværende sammenhæng forstås  

 som den effektive rente, det vil sige, at effekten af forskelle i  

 kursværdien for alternative lån hermed vil indgå i den  

 samlede overvejelse om valg af lån.
 Spørgsmål 5:
 Det bedes oplyst, hvordan ministeren forholder sig til  

 vedlagte regneeksempel fra administratorforeningen.
 Svar:
 Det vedlagte regneeksempel vedrører de  

 økonomiske konsekvenser ved konvertering af forskellige typer  

 lån baseret på kurserne pr. 19.3.1999. Der er tale om lån  

 optaget til finansiering af tabsgivende ombygningsudgifter i henhold til  

 byfornyelsesloven.
 Administratorforeningens regneeksempel bygger  

 tilsyneladende på den forudsætning, at optagne tabslån vil  

 blive omprioriteret, hver gang by- og boligministeren udmelder en ny  

 lånetype, jf. lovforslagets § 1, nr. 13, ligesom  

 Administratorforeningen lægger til grund, at det er afgørende  

 for ejerens formueforhold, hvilke lån by- og boligministeren  

 vælger til finansiering af de tabsgivende byfornyelsesudgifter.
Forslagets § 1, nr. 13, indebærer, at finansiering  

 af tabsgivende ombygningsudgifter sker med den lånetype, der er udmeldt  

 på finansieringstidspunktet.
Det er ikke hensigten generelt at  

 konvertere tidligere optagne tabslån, hver gang der træffes  

 beslutning om at anvende en ny lånetype.
 Jeg kan i den forbindelse oplyse, at  

 spørgsmålet om konvertering af lån ydet til finansiering  

 af byfornyelsesarbejder indgår i de overvejelser, der for  

 øjeblikket foregår i Finansministeriets og By- og  

 Boligministeriets arbejdsgruppe vedrørende byfornyelse, jf. min  

 besvarelse af  30. juni 1998 af spørgsmål 33 (Alm. del   bilag  

 100).
Valg af lånetype til finansiering af de tabsgivende  

 byfornyelsesudgifter har ingen betydning for ejerens formueforhold.
Det  

 tabsgivende byfornyelseslån er at betragte som en kontant erstatning  

 for ejeren.
Lånet belaster ikke ejendommen, idet alle ydelser på  

 lånet betales af det offentlige, lånet rykker for enhver  

 pantsætning, herunder retsforfølgning uden særlig  

 påtegning, og støtten til lånet kan i henhold til  

 byfornyelsesloven ikke senere bortfalde.
Ved en eventuel konvertering af tabslånet vil den  

 statslige garanti for lånet blive overført til det nye  

 lån, ligesom de ovenfor nævnte lånevilkår vil blive  

 gældende for det nye lån.
Hverken ejendommen eller ejerens  

 formueforhold vil således være påvirket af  

 tabslånet.
