Skrivelse om beregning af frister for klager mv. i arbejdsløshedsforsikringen PostNord har oplyst, at A og B-breve er udgået fra 1. juli 2016. De er erstattet af Brevet og Quickbrevet.
Brevet, der kan afsendes fra postkasserne, kan være op til fem dage undervejs.
Quickbrevet, der kun kan afsendes fra et posthus, omdeles fra dag til dag.
 Ved beregningen af frister i arbejdsløshedsforsikringen for afsendelse/modtagelse af fysisk post gælder derfor fra 1. juli 2016, at:
  En afgørelse, klage mv., der sendes som Brevet, anses for at være kommet frem 5 dage efter, at det er sendt.
  En afgørelse, klage mv., der sendes som Quickbrevet, anses for at være kommet frem 2 dage efter, at det er sendt.
 Justitsministeriet har i brev til samtlige ministerier af 30. juni 2016 oplyst følgende hovedregler i forhold til beregning af klagefrister:
 Når afgørelsen er sendt som Brevet en mandag, tirsdag eller fredag, anses afgørelsen for at være kommet frem 5 dage senere.
Hvis afgørelsen er sendt en onsdag, anses den for at være kommet frem 7 dage senere.
Afsendes afgørelsen en torsdag, anses den for at være kommet frem 6 dage senere.
  Når afgørelsen sendes som Quickbrevet, anses den for at være kommet frem 2 dage senere.
Ændringerne vil ved første anledning blive indarbejdet i reglerne.
Det gælder bl.a. vejledningen til bekendtgørelse om klage over a-kassernes afgørelser og vejledningen til bekendtgørelse om kravene til arbejdsløshedskassernes sagsbehandling og afgørelser.
