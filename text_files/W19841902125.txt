Orlov fra studium begrundet i barsel og en senere forlængelse af  

 orloven på grund af samlivsophævelse fandtes ikke at kunne sidestilles med  

 ubegrundet opgivelse af et arbejde, ligesom forholdet ej heller kunne  

 betragtes som manglende udnyttelse af en foreliggende arbejdsmulighed.
Der  

 fandtes herefter ikke at være hjemmel til at kræve tilbagebetaling af  

 kontanthjælp, ydet under den forlængede orlovsperiode.
 REDEGØRELSE FOR SAGEN:
En kvindelig studerende søgte om hjælp efter bistandsloven fra 1. juni  

 1981, idet hun havde fået orlov fra sit studium indtil 1. februar 1982.  

 Orloven var begrundet i graviditet og forventet fødsel i begyndelsen af  

 september 1981. Forud for henvendelsen om hjælp havde ansøgeren søgt arbejde  

 som hjemmehjælper.
Hun plejede at arbejde som hjemmehjælper i sine ferier,  

 men havde fået afslag på ansættelse på grund af graviditeten.
Det sociale udvalg bevilgede hjælp til underhold samt godkendte faste  

 udgifter.
Ansøgeren boede på daværende tidspunkt sammen med barnets far.
I januar 1982 søgte ansøgeren om forlængelse af orloven med yderligere et  

 halvt år.
Grunden hertil var, at hun havde besluttet at ophæve samlivet med  

 barnets far, og at hun derfor måtte finde sig en anden bolig.
Ansøgeren havde  

 fra 1. januar 1982 fået dagplejeplads til sit barn.
Det sociale udvalg besluttede at yde ansøgeren hjælp efter bistandsloven  

 mod kontrol på arbejdsformidlingen.
Hjælpen blev dog i de første 5 uger af  

 den nye hjælpsperiode ydet mod tilbagebetaling i henhold til bistandslovens §  

 26, stk. 1, nr. 1, idet beslutningen om ikke at genoptage studiet på  

 daværende tidspunkt fandtes at måtte sidestilles med ikke at udnytte en  

 foreliggende arbejdsmulighed.
Overfor amtsankenævnet anførte ansøgeren, at hun ikke holdt forlænget  

 barselorlov, men at hun af personlige og økonomiske grunde havde set sig  

 nødsaget til at forlænge sin orlovsperiode.
Hun havde til hensigt at søge  

 arbejde for at få rettet op på sin økonomi.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse med udvalgets  

 begrundelse.
 KLAGEN TIL ANKESTYRELSEN:
 Ansøgeren gentog det hun tidligere havde gjort gældende over for  

 amtsankenævnet og anførte endvidere, at hun ikke kunne blive boende i den  

 daværende bolig, og at hun derfor måtte spare op til indskud til en ny bolig.
 LOVGRUNDLAG:
 Ifølge bistandslovens § 26, stk. 1, nr. 1, kan det sociale udvalg træffe  

 beslutning om tilbagebetaling, når der må ydes en person hjælp på grund af  

 pågældendes uforsvarlige økonomi, ubegrundede opgivelse af et arbejde eller  

 nægtelse af at påtage sig anvist arbejde.
 ANKESTYRELSENS AFGØRELSE:
Ankestyrelsen fandt ikke, at opgivelse af eller orlov fra et studium, der  

 ikke i sig selv var indtægtsgivende, kunne sidestilles med ubegrundet  

 opgivelse af et arbejde, ligesom ankestyrelsen heller ikke fandt, at  

 forholdet kunne karakteriseres som manglende udnyttelse af en foreliggende  

 arbejdsmulighed.
Ankestyrelsen fandt herefter ikke, at der var hjemmel i  

 bistandslovens § 26, stk. 1, nr. 1, til at kræve den ydede hjælp  

 tilbagebetalt og ophævede derfor den pålagte tilbagebetalingspligt.
