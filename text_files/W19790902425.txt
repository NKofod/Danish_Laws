Ankestyrelsens principafgørelse O-85-79 om selvforskyldt ledighed - tilbagebetaling af hjælp Resume:
 Det forhold, at en klient trods advarsler gentagne gange kom for sent til sit arbejde og derfor blev afskediget, kunne sidestilles med de i § 26, stk. 1, nr. 1, nævnte forhold, hvorfor kontanthjælp skulle ydes med tilbagebetalingspligt.
 Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 26, stk. 1, nr. 1 Sagsfremstilling:
En 19-årig mand indankede en afgørelse truffet af amtsankenævnet.
Ved denne afgørelse tiltrådte amtsankenævnet en afgørelse truffet af det sociale udvalg, hvorefter den hjælp, som udvalget havde ydet ansøgeren fra 23. december 1977, var gjort tilbagebetalingspligtig.
Det var oplyst, at ansøgeren efter 2½ måneds arbejde den 15. november 1977 blev afskediget, fordi han ikke mødte til tiden.
Ansøgeren modtog løn til 15. december 1977.
 Det var endvidere oplyst, at ansøgeren for socialforvaltningen fremviste kontrolkort fra arbejdsformidlingen den 23. december 1977. Socialforvaltningen udbetalte hjælp fra denne dato mod tilbagebetaling og begrundede afgørelsen med selvforskyldt ledighed.
 Amtsankenævnet lagde ved sin afgørelse vægt på, at ansøgeren selv ved sin adfærd på arbejdspladsen havde givet anledning til sin afskedigelse.
 Ansøgeren havde gjort gældende, at hans opførsel og arbejdsindsats burde have været nærmere undersøgt inden fremsættelse af tilbagebetalingskravet, ligesom han havde anført, at hans nuværende stabile forhold burde indgå i vurderingen.
 For Ankestyrelsen var det oplyst, at afskedigelsen skyldtes, at ansøgeren trods advarsler gentagne gange kom for sent og i nogle tilfælde udeblev en hel dag uden at underrette arbejdsstedet.
 Ifølge bistandslovens § 26, stk. 1, nr. 1, kan der kræves tilbagebetaling, når der må ydes en person hjælp på grund af pågældendes ubegrundede opgivelse af et arbejde eller nægtelse af at påtage sig anvist arbejde.
 Afgørelse:
 Ankestyrelsen fandt, at det af ansøgeren udviste forhold kunne sidestilles hermed, og tiltrådte således amtsankenævnet afgørelse.
