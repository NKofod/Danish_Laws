 Arbejdsgiveren havde ikke krav på refusion til en gravid lønmodtager  

 ved nedsat arbejdstid på grund af arbejdets særlige karakter.
 SAGSFREMSTILLING:
 Kommunen traf afgørelse om, at der ikke kunne ydes delvis refusion ved  

 nedsat arbejdstid på grund af arbejdets karakter, jf. dagpengelovens § 12,  

 stk. 2, nr. 2.
 Arbejdsgiveren har oplyst følgende til sagen:
 »Observationshjemmet er en døgninstitution for adfærdsvanskelige børn  

 og unge, der har problemer med sig selv, det omgivende samfund, forældre m.v.
 Da det jo er en døgninstitution, betyder dette, at medarbejdere må arbejde  

 i døgnvagt, hvilket vil sige, at en døgnvagt begynder 1. dag kl. 14.00 med  

 sluttidspunkt kl. 22.30, hvorefter følger en rådighedsvagt fra kl. 22.30 -  

 6.30 og med sluttidspunkt på 2. dagen kl. 14.30.
Dette er der mange ulemper med, dels er det en meget lang vagt, hvor en  

 medarbejder meget let bliver slået ud af en rytme, idet vi p.t. har en del  

 små børn, der tit har en meget urolig nattesøvn, og som følge deraf søger ind  

 til nattevagten, der så en meget stor del af natten er vågen eller sover  

 dårligt.
Endvidere er vi p.t. akut modtageinstitution, da en del andre  

 institutioner er under ombygning, hvilket betyder en del opringninger om  

 natten fra f.eks. børn- og unge vagten, der ønsker at anbringe børn og unge.  

 Igen bliver medarbejderen revet ud af sin søvn, må gå i arbejde og derefter  

 forsøge at falde ind i rytmen igen.
Lønmodtageren er ansat som assistent på et observationshjem, hvor der er  

 24 timers vagter.
Lønmodtageren ønskede at blive fritaget for nattevagterne,  

 da disse er alenevagter og da klienterne ofte er urolige og voldsomme.« Arbejdsgiveren har fra den 15. oktober 1990 bevilget en nedsat arbejdstid  

 til 23 timer, mod en normal arbejdstid på 37 timer.
 Forventet fødsel den 1. juni 1991.
 Lønmodtagerens læge har til sagen oplyst, at det er uforsvarligt og  

 forbundet med risiko for både mor og barn, at varetage 24 timers enevagter,  

 ofte blandt urolige og til tider voldsomme klienter.
 Lægen henstiller at arbejdet tilrettelægges således under graviditeten, at  

 lønmodtageren kan leve en normal tilværelse med normal nattesøvn.
 AFGØRELSE:
 Dagpengeudvalget har på mødet den 5. april 1991 truffet den afgørelse, at  

 kommunen ikke har pligt til at yde refusion fra den 15. oktober 1990 for  

 delvis fravær under lønmodtagerens graviditet, idet der ikke kan ydes  

 refusion ved nedsat arbejdstid på grund af arbejdets særlige karakter, jf.  

 dagpengelovens § 12, stk. 2, nr. 2 og Socialministeriets bekendtgørelse nr.  

 153 af 5. marts 1990, § 12, stk. 1, nr. 1.
 Dagpengeudvalget tiltræder således kommunens afgørelse.
