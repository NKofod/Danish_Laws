Nyt fra Ankestyrelsen - standsning og  

 tilbagebetaling af børnetilskud til personer, der ikke er reelt  

 enlige Ankestyrelsen har med afgørelse af 3 sager om  

 standsning og tilbagebetaling af børnetilskud præciseret sin  

 hidtidige praksis om, hvornår der er ret til at modtage  

 børneydelser som reelt enlig forsørger.
I 2 sager fandt Ankestyrelsen det tilstrækkelig  

 godtgjort, at modtageren levede i et ægteskabslignende forhold med  

 fælles husførelse med en anden person.
Der skulle ske  

 tilbagebetaling af de udbetalte ydelser.
Ankestyrelsen har med afgørelserne fastslået,  

 at det ved vurderingen af, om en person er reelt enlig forsørger,  

 navnlig skal lægges vægt på karakteren af de involverede  

 personers indbyrdes forhold og på boligforholdene hos den person, som  

 kommunen mener, lever sammen med modtageren af ydelserne.
Det har  

 således betydning om der er tale om tidligere ægtefæller  

 eller samlevende par, der fortsat har hyppig kontakt og måske får  

 børn sammen efter samlivsophør.
Det fastslås også,  

 at der naturligvis skal lægges vægt på de involverede  

 personers egen forklaring om det indbyrdes forhold.
I en sag, der alene vedrørte standsning af  

 børnetilskud, fandt Ankestyrelsen ikke, at kommunen havde godtgjort,  

 at modtageren på standsningstidspunktet ikke var reelt enlig.
Det var  

 ikke tilstrækkeligt til at standse udbetalingen af børnetilskud,  

 at forholdene et par år tidligere tydede på, at modtageren ikke  

 var reelt enlig, når der i øvrigt ikke forelå aktuelle  

 oplysninger om fælles husførelse på  

 standsningstidspunktet.
Ankestyrelsen har ved afgørelserne lagt vægt  

 på veldokumenterede oplysninger om de faktiske forhold.
Derimod er den  

 formelle registrering, som f.eks. folkeregistertilmelding, ikke  

 afgørende.
 Ankestyrelsen har også med afgørelserne  

 fastslået, at kommunens socialforvaltning  til brug for  

 undersøgelsen af disse sager kan anvende de oplysninger, kommunen er i  

 besiddelse af - også fra andre dele af forvaltningen, f.eks.  

 skatteforvaltningen, eller fra andre myndigheder, f.eks. politiet eller  

 folkeregisteret.
Kommunen skal dog altid foretage en selvstændig,  

 konkret og individuel prøvelse af, om betingelserne for at standse  

 eller kræve tilbagebetaling er opfyldt.
Det afgørende er, om det  

 på baggrund af de samlede oplysninger kan anses for  

 tilstrækkeligt godtgjort, at der foreligger et ægteskabslignende  

 forhold med fælles husførelse.
 Kommunen skal ikke føre et egentligt bevis i den  

 sociale sag, som det vil være tilfældet, hvis der rejses  

 straffesag om socialt bedrageri.
 Afgørelserne vil snarest muligt blive udsendt som  

 SM - Social Meddelelse.
