Betænkning afgivet af Europaudvalget den 9. maj 2018 Betænkning over Forslag til folketingsbeslutning om forbud mod giftstoffer i tatoveringsblæk [af Søren Søndergaard (EL) m.fl.]:
1. Udvalgsarbejdet Beslutningsforslaget blev fremsat den 28. november 2017 og var til 1. behandling den 1. februar 2018. Beslutningsforslaget blev efter 1. behandling henvist til behandling i Europaudvalget.
Møder Udvalget har behandlet beslutningsforslaget i 2 møder.
2. Indstillinger Et flertal i udvalget (S, DF, V, LA og KF) indstiller beslutningsforslaget til forkastelse.
 Et mindretal i udvalget (EL, ALT og SF) indstiller forslaget til vedtagelse uændret.
 Et andet mindretal i udvalget (RV) vil ved 2. behandling redegøre for sin stilling til beslutningsforslaget.
3. Politiske bemærkninger Dansk Folkeparti er enige i forslagsstillernes hensigt om at sikre større tryghed for personer, der vælger at lade sig tatovere.
Forslaget handler om at sætte udkastet til en bekendtgørelse fra 22. marts 2013 i kraft.
Dansk Folkeparti noterer sig, at der i forbindelse med høringen om den i forslaget nævnte bekendtgørelse blev afdækket store betænkeligheder ved bekendtgørelsens indhold, idet en af Danmarks førende medicinske eksperter i tatoveringer påpegede, at bekendtgørelsen ikke kunne håndhæves, ligesom Dansk Tatovør Laug problematiserede dens indhold.
Dansk Folkeparti mener således ikke, at udfordringen kan håndteres ved blot at sætte den pågældende bekendtgørelse i kraft, som forslagsstillerne ønsker, og Dansk Folkeparti kan derfor ikke støtte forslaget.
Enhedslistens medlemmer af udvalget henviser til bemærkningerne i beslutningsforslaget om begrundelsen for fremsættelsen af forslaget.
Dertil kan Enhedslisten tilføje, at en meningsmåling foretaget af YouGov for Samvirke i februar 2018 viste, at tre ud af fire danskere, som har en tatovering, ikke ved, hvad tatoveringsblækket indeholder  et forhold, som viser et fortsat behov for regulering af giftige stoffer i tatoveringsfarver.
Under førstebehandlingen af forslaget blev det fremført af Dansk Folkeparti, at der under høringen om den i forslaget nævnte bekendtgørelse blev afdækket betænkeligheder ved bekendtgørelsens indhold, da en læge, som arbejder med tatoveringsskader, og Dansk Tatovør Laug satte spørgsmålstegn ved, om bekendtgørelsen kunne håndhæves.
På den baggrund fremførte Dansk Folkeparti, at partiet agtede at stemme nej til beslutningsforslaget.
Enhedslisten skal i den forbindelse henvise til et svar fra Miljøstyrelsen (folketingsåret 2012-13, Sundheds- og Forebyggelsesudvalget, alm. del, svar på spørgsmål 886), hvor det påpeges, at de krav, som bekendtgørelsen indfører i Danmark, samlet set allerede er gældende i en række andre nabolande, bl.a.
Sverige, Norge, Tyskland og Holland.
Der er således tale om krav, som producenter, der leverer tatoveringsfarver til vores nabolande, allerede skal leve op til og bør være bekendt med, hvorfor der ikke bør være noget problem med at håndhæve eventuelle sammenlignelige regler i Danmark.
 Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Kenneth Kristensen Berth (DF) nfmd.
Peter Kofod Poulsen (DF) Claus Kvist Hansen (DF) Mikkel Dencker (DF) Hans Kristian Skibby (DF) Carsten Kudsk (DF) Bertel Haarder (V) Marcus Knuth (V) Erling Bonnesen (V) Britt Bager (V) Søren Gade (V) Mads Fuglede (V) Christina Egelund (LA) Villum Christensen (LA) Rasmus Jarlov (KF) Jens Joel (S) Lars Aslan Rasmussen (S) Kaare Dybvad (S) Erik Christensen (S) fmd.
Mette Reissmann (S) Peter Hummelgaard Thomsen (S) Karin Gaardsted (S) Søren Søndergaard (EL) Nikolaj Villumsen (EL) Henning Hyllested (EL) Rasmus Nordqvist (ALT) Christian Poll (ALT) Zenia Stampe (RV) Holger K.
Nielsen (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
