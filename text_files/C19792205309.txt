(Til rektorerne for lærerseminarierne) I henhold til bekendtgørelse nr. 555 af 31. oktober 1975 om uddannelse af  

 lærere til folkeskolen § 22, stk. 3, fastsætter direktoratet herved følgende  

 bestemmelser:
 Almindelige bestemmelser.
§ 1.  Rektor forestår prøvernes afholdelse i  

 overensstemmelse med reglerne i bekendtgørelsen og de nedenfor fastsatte  

 bestemmelser.
Såfremt det i særlige tilfælde har været nødvendigt at fravige  

 bestemmelserne på grund af uforudsete omstændigheder, skal rektor straks  

 indberette sagen til direktoratet, som træffer de afgørelser, der er  

 nødvendige i denne forbindelse.
§ 2.  Rektor sørger for, at alle godkendte  

 eksamenspensa meddeles de pågældende lærere.
Fagets lærer(e) har pligt til at  

 meddele de studerende det godkendte eksamenspensum og oplyse dem om de til  

 eksamen tilladte hjælpemidler.
 § 3.  Rektor sørger ved tydeligt opslag for, at de  

 studerende får mulighed for at gøre sig bekendt med disse bestemmelser i hver  

 eksamenstermin.
 Studerende skal ved henvendelse til seminariets kontor kunne få udleveret  

 et eksemplar af dette cirkulære.
 Til hver tilsynsførende udleveres et eksemplar af dette cirkulære.
 § 4.  De studerende må selv sørge for at gøre sig  

 bekendt med reglerne for prøvernes afholdelse, navnlig §§ 7-16 nedenfor, samt  

 med oplysninger om mødetidspunkter m.v.
 Opgavernes/eksamensspørgsmålenes tilvejebringelse og forsendelse.
§ 5.  a.
Skriftlige og praktiske prøver med centralt  

 stillede opgaver.
 De centralt stillede opgaver sendes til seminariets rektor i så god tid,  

 at de er rektor i hænde senest 3 dage før den pågældende prøves afholdelse.
 Opgaverne sendes i konvolutter, der er lukket med oblat, og som indeholder  

 et antal eksemplarer af hver opgave svarende til mindst 3 ud over antallet af  

 eksaminander.
Straks efter modtagelsen af opgavepakken kontrollerer rektor, at  

 tidsangivelserne på de modtagne opgavekonvolutter er i overensstemmelse med  

 skemaet for skriftlig eksamen, og at det på opgavekonvolutterne anførte antal  

 eksemplarer er tilstrækkeligt, hvorefter opgavekonvolutterne anbringes i  

 seminariets boks.
Skulle der være indløbet fejl, må rektor straks underrette  

 direktoratet derom.
b.
Skriftlige prøver med lokalt stillede opgaver.
 Eksaminator afleverer til rektor senest den 25. november i  

 efterårssemestret og den 25. april i forårssemestret på dertil autoriserede  

 blanketter forslag til 2 sæt opgaver, bilagt oplysninger om prøvens varighed  

 og tilladte hjælpemidler.
 Rektor fremsender snarest derefter og senest 1. december/1. maj forslagene  

 anbefalet til censor.
 Eventuelle forhandlinger mellem censor og eksaminator om opgaverne foregår  

 mellem parterne.
 Censor tilbagesender anbefalet de godkendte opgaver (hvid autoriseret  

 blanket) direkte til eksaminator senest 5 dage efter modtagelsen.
 Eksaminator afleverer til rektor senest 3 dage efter modtagelsen af  

 censors godkendelse den endelige opgaveformulering i trykklar stand med  

 censors godkendelse og med angivelse af prøvens varighed og tilladte  

 hjælpemidler.
Rektor sørger for mangfoldiggørelse af opgaverne, der straks lægges i  

 konvolutter, som lukkes.
På konvolutterne anføres: fag, holdbetegnelse, antal  

 eksemplarer, oplysning om tilladte hjælpemidler, dato for prøven og prøvens  

 varighed.
 Efter mangfoldiggørelsen opbevares opgaverne i seminariets boks.
c.
Mundtlige og praktisk-mundtlige prøver.
 Eksaminator afleverer til rektor senest 25. november i efterårssemestret  

 og 25. april i forårssemestret på dertil autoriserede blanketter forslag til  

 eksamensspørgsmål.
 Omfatter eksamensspørgsmålene tekster m.v. medsendes disse samt eventuelle  

 duplikater, oversigter og lignende, udarbejdet til de studerende.
 Rektor fremsender snarest derefter og senest henholdsvis 1. december og 1.  

 maj forslagene anbefalet i det autoriserede omslag til censor.
 Eventuelle forhandlinger mellem censor og eksaminator om spørgsmålene  

 foregår direkte mellem parterne.
 Censor tilbagesender de godkendte spørgsmål anbefalet direkte til  

 eksaminator senest 5 dage efter modtagelsen.
 Tilsynet ved prøverne.
§ 6.  Rektor udpeger en tilsynsleder, der skal forestå  

 tilsynet ved de skriftlige og praktiske prøver samt ved forberedelsen til de  

 mundtlige prøver.
Tilsynslederen sørger for eksaminandernes anbringelse i  

 lokalerne og påser, at alt er i orden før prøvens begyndelse.
Eksaminanderne skal placeres i så stor afstand fra hinanden, at ingen  

 eksaminand kan gøre sig bekendt med noget af det materiale, der findes på de  

 øvrige eksaminanders pladser.
Under prøven fører tilsynslederen et overopsyn  

 med samtlige eksamenslokaler.
Tilsynslederen antager med rektors godkendelse det nødvendige antal  

 medhjælpere til at føre tilsyn med eksaminanderne i de enkelte eksamens- og  

 forberedelseslokaler.
Der skal ved skriftlige prøver være mindst 2  

 tilsynsførende i hvert lokale, i gymnastiksale eller andre større lokaler dog  

 mindst 3. Tilsynet udøves fortrinsvis af lærere.
En ved seminariet ansat  

 lærer eller dennes pårørende kan dog normalt ikke føre tilsyn i det fag,  

 hvori læreren selv underviser.
 De tilsynsførende må ved de skriftlige prøver være til stede 20 minutter  

 før prøvens begyndelse for at anvise eksaminanderne deres pladser.
 De tilsynsførende skal under prøven have deres opmærksomhed henvendt  

 udelukkende på eksaminanderne, og de skal undgå at forstyrre dem i deres  

 arbejde.
 Det påhviler de tilsynsførende at kontrollere, at ingen eksaminand  

 anvender ikke-tilladte hjælpemidler.
 Ingen tilsynsførende må meddele eksaminanderne nogen oplysning vedrørende  

 opgaven, dens forståelse eller besvarelse.
 Må en eksaminand nødvendigvis forlade lokalet under prøven eller under  

 forberedelsen til den mundtlige eksamination, må den tilsynsførende, der  

 ledsager den pågældende, nøje påse, at tilladelsen ikke misbruges.
Ved de skriftlige og praktiske prøver åbner tilsynslederen  

 opgavekonvolutten på det fastsatte tidspunkt og opgaverne fordeles til  

 eksaminanderne.
Hvis der ved den pågældende prøve anvendes flere lokaler,  

 åbner tilsynslederen opgavekonvolutten 20 minutter inden det fastsatte  

 klokkeslæt.
Tilsynslederen optæller det nødvendige antal eksemplarer til  

 hvert eksamenslokale og bringer dem derefter til samtlige lokaler.
Når de  

 tilsynsførende har omdelt opgaverne, sikrer de sig, at eksaminanderne har  

 fået, hvad de skal have.
Overskydende eksemplarer opbevares af tilsynslederen  

 indtil prøvens afslutning.
Ved prøvens afslutning afhenter de tilsynsførende besvarelserne fra  

 eksaminandernes pladser.
De tilsynsførende påser, at hver eksaminand forinden  

 afleveringen har mærket papirerne med navn og studienummer, kontrollerer  

 antallet af bilag og skriver derefter deres navn på afleveringsmappen.
 Efter at alle besvarelser er samlet, skal tilsynslederen straks indpakke  

 dem forsvarligt tillige med et eksemplar af opgaven og en fortegnelse over  

 eksaminanderne med angivelse af, om nogen af disse har været fraværende.  

 Pakken forsynes med oblat og afsendes straks anbefalet under tilsynslederens  

 ansvar til den pågældende censor.
 Anvendt kladdepapir, annullerede besvarelser og lignende opbevares på  

 seminariet, indtil eksamensperioden er afsluttet.
 Legitimation - Attestation.
§ 7.  Den studerende skal ved deltagelse i alle prøver  

 medbringe gyldigt legitimationskort udstedt af seminariet.
Denne bestemmelse  

 gælder tillige ved trækning af eksamensspørgsmål og fremmøde til en  

 forberedelsesperiode før en prøve.
 Fremmøde uden legitimationskort vil medføre, at den pågældende studerende,  

 efter kontrol på seminariets studiekontor, får udstedt et legitimationsbevis,  

 som gælder for een dag.
 Der gives ikke kompensation for den tid, der anvendes til denne kontrol.
 Ved deltagelse i eksamen i de i uddannelsesbekendtgørelsens § 19, stk. 1  

 og 2, nævnte fag og i fag, der måtte være omfattet af § 19, stk. 4, skal de  

 bestemmelser om rapporter, arbejder, øvelser eller lignende, der gælder for  

 hvert enkelt fag, være opfyldt.
 Disse rapporter, arbejder, øvelser eller lignende skal være udarbejdet af  

 de studerende selv.
 Sygdom - Sygeeksamen.
§ 8.  For studerende, der har indstillet sig til  

 eksamen i fællesfagene dansk, skrivning, regning og kristendomskundskab i  

 maj-juni eksamenstermin, og som på grund af sygdom eller graviditet, der er  

 dokumenteret ved lægeattest, ikke gennemfører eksamen, holdes der sygeeksamen  

 i august.
Sygeeksamen omfatter samtlige prøver i det eller de fag, hvori den  

 enkelte studerende ikke har fuldført eksamen.
 For studerende, der på grund af sygdom eller graviditet, der er  

 dokumenteret ved lægeattest, ikke gennemfører eksamen i et eller flere andre  

 fag i det semester, hvori undervisningen er afsluttet, kan der med  

 direktoratets godkendelse afholdes sygeeksamen uden for de ordinære  

 eksamensterminer, jvnf. direktoratets cirkulærskrivelse af 28. februar 1973  

 om sygeeksamen (optaget som bilag til dette cirkulære).
Studerende, der ikke kan gennemføre eksamen på grund af sygdom, må selv  

 sørge for, at der fra egen læge snarest muligt tilsendes seminariet  

 sygemelding.
Hertil anvendes den særlige lægeattest vedrørende sygdom under  

 lærereksamen (blanket S. 4001). Indtræder sygdommen under selve prøven, må  

 tilsynslederen eller seminariets rektor underrettes, og eksaminanden må så  

 snart som muligt fremskaffe lægeattest som angivet ovenfor.
 Hvis en eksaminand trods sygdom eller graviditet gennemfører en prøve, vil  

 vedkommende ikke kunne opnå tilladelse til at aflægge sygeeksamen i det  

 pågældende fag.
 Hvis den studerende bliver rask inden afslutningen af eksamen i de fag,  

 hvortil indstilling har fundet sted må den studerende tilmelde sig til  

 genoptagelse af eksamen på særlig blanket (S. 4002).
 Mødetidspunkt, etc.
 § 9.  Tid og sted for prøvernes afholdelse  

 bekendtgøres ved opslag på seminariet.
Ved skriftlige og praktiske prøver åbnes eksamenslokalet 15 minutter før  

 det til prøvens begyndelse fastsatte tidspunkt.
Efter anmodning fra tilsynet  

 skal eksaminanderne kunne legitimere sig.
Alle eksaminander må være på plads  

 5 minutter før prøvens begyndelse.
Møder en eksaminand ikke til det fastsatte  

 tidspunkt, kan rektor/tilsynslederen give den pågældende adgang, når denne  

 anfører fyldestgørende grunde for sin forsinkelse.
Den skriftlige eller praktiske prøve må ikke for nogen eksaminand  

 udstrækkes ud over det til prøvens afslutning fastsatte tidspunkt.
Hvis  

 uforudsete omstændigheder, der ikke er fremkaldt af eksaminanderne,  

 nødvendiggør det, kan rektor dog udstrække prøven ud over dette tidspunkt.  

 Sagen skal derefter indberettes til direktoratet.
Ved mundtlige prøver, ved hvilke der gives forberedelsestid, meddeler  

 seminariet ved opslag tidspunktet for den enkelte eksaminands fremmøde til  

 forberedelsen.
Forberedelsestiden må ikke for nogen eksaminand udstrækkes ud  

 over det til eksaminationens påbegyndelse fastsatte tidspunkt.
Hvis  

 uforudsete omstændigheder, der ikke er fremkaldt af eksaminanderne,  

 nødvendiggør det, kan rektor dog udstrække forberedelsestiden ud over dette  

 tidspunkt.
 Hjælpemidler/materialer.
 § 10.  Ved alle prøver skal eksaminanden selv  

 medbringe skrive- og tegnerekvisitter og lignende samt de for det enkelte fag  

 tilladte hjælpemidler, medmindre disse efter aftale mellem faglæreren og  

 studerende stilles til rådighed af seminariet.
 Ved praktiske prøver får eksaminanden udleveret det nødvendige materiale.
 Kladde.
 § 11.  Ved de skriftlige prøver tillades det  

 eksaminanden ved besvarelsen af opgaven at vælge mellem 2 fremgangsmåder:
 Uanset den valgte fremgangsmåde må besvarelserne afleveres i en så læselig  

 og overskuelig form, at enhver tvivl om, hvad eksaminanden fremlægger til  

 bedømmelse, er udelukket.
 Skrivemaskine.
 § 12.  Det tillades eksaminander, der fremsætter ønske  

 derom, at benytte egen skrivemaskine ved besvarelsen af skriftlige opgaver.
 Eksaminander, der anvender skrivemaskine, må ikke anbringes i samme lokale  

 som eksaminander, der anvender håndskrift.
 Eventuelle klager over gensidig forstyrrelse som følge af maskinskrivning  

 vil ikke kunne tages til følge.
 Tobaksrygning.
 § 13.  Tobaksrygning må ikke finde sted i  

 eksamenslokalerne, medmindre der kan stilles særlige lokaler til rådighed for  

 eksaminander, der ønsker at ryge.
 Afbrydelse.
 § 14.  Under skriftlige og praktiske prøver og ved  

 forberedelsen til en mundtlig prøve må eksaminander ikke henvende sig til  

 andre end de tilsynsførende.
 Eksaminanderne må i reglen ikke forlade lokalet, før den skriftlige  

 besvarelse eller den praktiske opgave er afleveret, eller forberedelsen til  

 den mundtlige prøve er afsluttet.
 Skulle en afbrydelse imidlertid være nødvendig, kan en sådan tillades,  

 jvnf. § 6.
 Aflevering.
§ 15.  Inden aflevering af den skriftlige besvarelse  

 til den tilsynsførende skal eksaminanden kontrollere, at alle løsblade er  

 forsynet med navn og studienummer.
De enkelte løsblade skal nummereres, og  

 antal bilag noteres på afleveringsmappen.
 Anvendt kladdepapir, annullerede besvarelser m.v. afleveres ligeledes.
 Ved praktiske prøver forsynes de(t) udførte arbejde(r) ligeledes med  

 eksaminandens navn og studienummer, inden afleveringen finder sted.
 Aflevering af besvarelserne/arbejderne sker ved, at de tilsynsførende  

 afhenter disse fra eksaminandernes pladser.
 Efter at aflevering er sket, skal eksaminanden forlade lokalet.
 Afleverer eksaminanden besvarelsen/arbejdet før prøvens afslutning, må  

 eksaminanden ikke medtage den udleverede opgave, når eksamenslokalet  

 forlades.
 Uregelmæssigheder.
 § 16.  Har en eksaminand uretmæssigt skaffet sig hjælp  

 fra andre, jvnf. § 14, eller anvendt ikke-tilladte hjælpemidler, jvnfr. §§ 2  

 og 10, eller udgivet en andens arbejde for sit, jvnfr. § 7, skal rektor  

 straks bortvise den studerende fra eksamen og indberette sagen til  

 direktoratet.
 Er der tvivl om, hvorvidt der foreligger grund til bortvisning, kan rektor  

 dog lade eksaminanden fortsætte prøven, men rektor skal da straks indberette  

 sagen til direktoratet, der træffer afgørelse om eventuel bortvisning.
 Det samme gælder, hvis der først efter den skriftlige eller praktiske  

 prøves afslutning eller ved den mundtlige eksamination opstår formodning om,  

 at der foreligger grund til bortvisning.
 Eksaminander, der måtte have hjulpet eller forsøgt at hjælpe andre,  

 bortvises på tilsvarende måde fra eksamen.
Bortvisning fra eksamen medfører, at den studerende afskæres fra at  

  deltage i de resterende prøver i den pågældende eksamenstermin og  at  

 karaktererne i de allerede aflagte prøver i eksamensterminen  bortfalder.  

 Eksaminanden henvises til at gå uddannelsesåret om, medmindre  

 uregelmæssigheden finder sted i 7. eller 8. semester.
I disse tilfælde kan  

 prøven (prøverne) aflægges i den følgende eksamenstermin et halvt år senere.
