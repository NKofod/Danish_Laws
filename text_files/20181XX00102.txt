Skriftlig fremsættelse (3. oktober 2018) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af lov om letbane på Ring 3 og lov om Metrosel-skabet I/S og Udviklingsselskabet By & Havn I/S (Transport-, bygnings- og boligministerens udtræden af Hovedstadens Letbane I/S) (Lovforslag nr.
L 43) Lovforslaget er en udmøntning af en beslutning i den grønne forligskreds (Socialdemokraterne, Dansk Folkeparti, Venstre, Liberal Alliance, Det Radikale Venstre, Socialistisk Folkeparti og Det Konservative Folkeparti) den 22. februar 2018, hvor det blev besluttet, at staten skulle trække sig helt ud af Hovedstadens Letbane I/S, og at det statslige engagement i letbanen på Ring 3 som følge heraf skulle ændres til en tilskudsmodel.
Med lovforslaget foreslås det, at transport-, bygnings- og boligministeren udtræder af Hovedstadens Letbane I/S.
Samtidig foreslås det, at transport-, bygnings- og boligministerens oprindelige indskud på op til 1.777 mio. kr. (2013-priser) konverteres til et statsligt tilskud på op til samme beløb.
 Endvidere foreslås visse justeringer på baggrund af transport-, bygnings- og boligministeren udtræden af Hovedstadens Letbane I/S bl.a. i bestemmelserne om ledelsen af Hovedstadens Letbane I/S.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
