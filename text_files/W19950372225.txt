Kassen traf afgørelse om, at medlemmet ikke kunne dokumentere at have  

 nedsat sin arbejdstid til 18 1/2 time om ugen ved overgang til delefterløn.  

 Kassen traf endvidere afgørelse om, at medlemmet heller ikke havde drevet  

 virksomhed af væsentligt omfang, da medlemmets konsulentvirksomhed i 1993 og  

 1994 kun havde haft indtægter i form af bestyrelseshonorarer.
Virksomheden  

 havde i 1993 haft indtægter på 500.155 kr. i form af bestyrelseshonorarer, og  

 indtægterne for 1994 androg ca. 400.000 kr. excl. moms, udelukkende  

 bestyrelseshonorarer.
 Direktoratet tiltrådte kassens afgørelse.
 Medlemmet klagede over, at fuldtids bestyrelsesarbejde ikke kunne  

 sidestilles med anden selvstændig virksomhed, men frafaldt kravet om  

 delefterløn.
 Ankenævnet fandt, at medlemmet havde drevet virksomhed af væsentligt  

 omfang i 1993 og 1994.
 Ankenævnet lagde vægt på, at medlemmets arbejde i virksomheden bestod  

 af rådgivning på bestyrelsesniveau, at bestyrelsesarbejdet var en  

 uadskillelig del af medlemmets konsulentvirksomhed, samt på omfanget af  

 bestyrelses arbejdet.
Medlemmet søgte om delefterløn.
Det fremgik af hans ansøgning, at han  

 havde drevet selvstændig virksomhed som virksomhedskonsulent siden den 1.  

 januar 1985, og at han ønskede at overgå til delefterløn pr. 1. februar 1995.  

 Det fremgik endvidere af ansøgningen, at han ville nedsætte arbejdstiden til  

 18 1/2 time om ugen ved en reduktion af antallet af konsulentopgaver og  

 bestyrelsesposter, og at dette blev dokumenteret ved indtægtsnedgang.
Af erklæring om omfanget af den selvstændige virksomhed fremgik det, at  

 virksomheden bestod i rådgivning af virksomheder på bestyrelsesniveau, at der  

 ikke var nogen fast åbningstid, men at medlemmet havde haft en gennemsnitlig  

 ugentlig arbejdstid på 30 timer.
Virksomhedens omsætning havde i 1994 været  

 på ca. 400.000 kr. excl. moms.
Af resultatopgørelser for 1992 og 1993 fremgik det, at virksomheden i 1992  

 havde en indtægt på 500.600 kr., fordelt på 143.100 kr i honorarindtægter og  

 357.500 kr. i bestyrelseshonorarer.
I 1993 var indtægten 500.155 kr.,  

 udelukkende bestyrelseshonorarer.
Af kassens telefonnotat fremgik det, at medlemmet oplyste, at det var  

 umuligt at dokumentere en præcis 18 1/2 timers arbejdsuge, medmindre han  

 ansatte en medarbejder til de resterende timer.
Det fremgik endvidere af  

 notatet, at medlemmet ikke ville søge delefterløn, men overveje fuld efterløn  

 eller delpension.
 Kassen fandt, at medlemmet ikke kunne overgå til delefterløn.
 Kassen henviste til § 1, stk. 2, i bekendtgørelse nr. 1011 af 13. december  

 1994 om delefterløn.
 Kassen lagde vægt på, at medlemmet i 1993 og 1994 ikke havde haft  

 konsulentopgaver, hvorfor han ikke havde drevet selvstændig virksomhed af  

 væsentligt omfang i 3 hele regnskabsår inden overgangen til delefterløn.  

 Bestyrelsesposter var efter kassens opfattelse ikke selvstændig virksomhed og  

 i øvrigt heller ikke lønmodtagerarbejde.
Kassen gjorde endvidere opmærksom på, at det var en betingelse for  

 overgang til efterløn, at man inden for de 3 seneste år før overgangen havde  

 haft lønarbejde i 26 uger eller drevet selvstændig virksomhed i væsentligt  

 omfang i en tilsvarende periode.
Medlemmets bestyrelsesposter ville i denne  

 forbindelse ikke være arbejde, der kunne benyttes til opfyldelse af  

 arbejdskravet.
Medlemmet klagede og anførte, at han siden 1985 havde drevet virksomhed  

 med rådgivning af virksomheder, interimsledelse af virksomheder samt  

 professionelt bestyrelsesarbejde, og at grænserne mellem de 3 specialer altid  

 havde været flydende og afhængig af virksomhedernes økonomiske tilstand.  

 Generelt kunne det siges, at der i krisetider var meget konsulentarbejde og  

 interimsledelse og under højkonjunkturer meget bestyrelsesarbejde.
Medlemmet  

 fandt det uheldigt, at et tilfældigt konjunkturforløb kunne øve indflydelse  

 på hans muligheder for at opnå dagpenge eller efterløn.
Endelig anførte  

 medlemmet, at der i alle 10 år havde været tale om fuldtidsarbejde og i lange  

 perioder betydeligt mere end fuldtidsarbejde.
 Direktoratet traf afgørelse og fandt, at medlemmet ikke var berettiget til  

 at overgå til delefterløn.
Ved afgørelsen lagde direktoratet vægt på, at medlemmet ikke havde  

 tilstrækkeligt dokumenteret, at hans personlige arbejde i den selvstændige  

 virksomhed ved overgangen til delefterløn nedsattes til 18 1/2 time om ugen.  

 Endvidere lagde direktoratet vægt på, at virksomhedens karakter indebar, at  

 det ikke på forhånd var muligt at foretage en tidsmæssig afgrænsning af  

 arbejdsindsatsen.
Endelig lagde direktoratet vægt på, at der ikke var  

 tidsmæssig sammenhæng mellem overgangen til delefterløn og ændringerne i  

 virksomheden, idet der var tale om en nedgang i virksomhedens indtjening over  

 en flerårig periode.
 Direktoratet fandt endvidere, at medlemmets arbejde med bestyrelsesposter  

 ikke kunne anses for selvstændig virksomhed af en sådan karakter, at dette  

 arbejde alene kunne være forsikringsgrundlag, han var derfor af denne grund  

 heller ikke berettiget til at overgå til delefterløn.
 Direktoratet lagde vægt på, at medlemmets virksomhed i 1993 udelukkende  

 havde haft indkomst i form af bestyrelseshonorarer, og at han havde oplyst,  

 at han ikke havde haft konsulentopgaver i 1994. Medlemmet opfyldte således  

 ikke kravet om at have drevet selvstændig virksomhed i væsentligt omfang i  

 mindst 3 hele regnskabsår umiddelbart inden overgangen til delefterløn.
Medlemmet anførte, at han anerkendte, at det - som bestemmelserne var  

 udformet - i praksis var umuligt for de fleste selvstændige at overgå til  

 delefterløn.
Derfor klagede han kun over direktoratets afgørelse om, at  

 f'uldtidsbestyrelsesarbejde ikke kunne sidestilles med anden selvstændig  

 virksomhed.
Medlemmet anførte, at hans virksomhed altid havde bestået i rådgivning på  

 bestyrelsesniveau.
Som konsulent blev han honoreret på timebasis, hvilket gav  

 ham ret til dagpenge og efterløn.
Som bestyrelsesmedlem blev han honoreret på  

 årsbasis, hvilket ikke gav ham disse rettigheder.
Medlemmet anførte endvidere, at havde han været direktør i et  

 holdingselskab, hvor arbejdet hovedsageligt bestod i at sidde i  

 datterselskabernes bestyrelser, havde der næppe været noget problem.
Hans  

 ulykke var, at selskaberne, han sad i bestyrelserne for, ikke var økonomisk  

 forbundet.
Han anførte endelig, at regering og folketing m.fl. gennem de seneste år  

 havde søgt at tilføre danske selskaber professionelle bestyrelser, og at det  

 blev mere og mere almindeligt, at erfarne erhvervsfolk påtog sig  

 bestyrelsesposter som heltidsarbejde.
Medlemmet havde på denne baggrund svært  

 ved at forstå fornuften i, at sådanne professionelle bestyrelser skulle  

 hæmmes af, at bestyrelsesmedlemmer på heltid skulle stilles dårligere end  

 andre samfundsborgere.
Medlemmet oplyste på ankenævnets telefoniske forespørgsel, at han for  

 øjeblikket har ca. 10 bestyrelsesposter.
Tallet varierer, og han har max.  

 haft 25.
Bestyrelsesarbejdet er en del af hans konsulentvirksomhed, idet det kommer  

 an på de pågældende virksomheders situation.
Når virksomhederne har brug for  

 det, træder han til som konsulent eller evt. som direktør for en periode.
 Ankenævnet fandt, at medlemmet efter en samlet vurdering må anses for at  

 have drevet selvstændig virksomhed af væsentligt omfang i 1993 og 1994.
 Ankenævnet lagde vægt på, at medlemmets arbejde i virksomheden bestod i  

 rådgivning på bestyrelsesniveau, at bestyrelsesarbejde er en uadskillelig del  

 af hans konsulentvirksomhed, samt på anfanget af bestyrelsesarbejdet.
 Ankenævnet ændrede således direktoratets afgørelse.
