Skriftlig fremsættelse (17. marts 1999) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om ændring af lov om folkeskolen  

 m.fl. love. (10. klasse).
(Lovforslag nr.
L 199).
Det er regeringens målsætning, at 95 pct. af  

 alle unge skal gennemføre en ungdomsuddannelse.
Dette stiller krav til  

 de unge og til uddannelsesinstitutionerne.
Den nye 10. klasse er derfor en  

 fornyelse i overgangen mellem grundskolen og ungdomsuddannelserne og et  

 tilbud til de unge, som efter opfyldelsen af 9 års undervisningspligt  

 har behov for at styrke deres faglige og personlige kvalifikationer for  

 derved at opnå større sikkerhed med hensyn til valg og  

 gennemførelse af en ungdomsuddannelse.
Det er regeringens opfattelse, at solide kundskaber i de  

 basale fag, gode samarbejdsevner og idérigdom er afgørende for,  

 at hver enkelt bringes længst muligt.
Der skal derfor lægges  

 vægt på at organisere og tilrettelægge undervisningen i 10.  

 klasse på en sådan måde, at de unge mødes på  

 deres eget niveau, således at den enkelte bliver stillet over for  

 relevante krav til en faglig progression og gives den fornødne  

 støtte.
 For at sikre at folkeskolens undervisning kan  

 imødekomme dette, foreslås det, at den nye 10. klasse kommer til  

 at indeholde en obligatorisk del, som omfatter fag og emner, som alle elever  

 skal deltage i, og en frivillig del, der kan sammensættes efter  

 elevernes eget valg inden for de givne rammer.
Den obligatoriske del skal indeholde undervisning i dansk,  

 matematik og engelsk svarende til i alt 14 timer om ugen.
Eleverne skal  

 endvidere udføre en selvvalgt opgave, der erstatter den hidtidige  

 projektopgave.
Den selvvagte opgave skal have sammenhæng med den  

 personlige uddannelsesplan, som eleverne bliver forpligtet til at udarbejde  

 sammen med lærer, skolevejleder og forældre.
Uddannelsesplanen,  

 der ligger i forlængelse af uddannelsesplanen for 9. klasse, skal  

 indeholde de elementer, som i 10. klasse skal bidrage til elevens afklaring  

 af valg af efterfølgende uddannelse.
Den resterende del af  

 undervisningstiden tilrettelægges efter elevens valg blandt en  

 række tilbudsfag og valgfag, praktikophold, kombinationsforløb  

 og brobygning lige som i dag.
Aktiviteterne indgår individuelt i den  

 enkelte elevs undervisningsforløb som beskrevet i elevens  

 uddannelsesplan med henblik på at forberede elevens kommende valg af  

 ungdomsuddannelse.
I erkendelse af, at målene for den enkelte nås  

 gennem forskellige former for undervisning, er der metodefrihed inden for de  

 givne faglige rammer.
 Undervisningen i 10. klasse afsluttes med 10.  

 klasse-prøver, der vil ligge på niveau med folkeskolens udvidede  

 afgangsprøve.
Vejledningen skal styrkes og forbedres.
Der skal ske en  

 ændret prioritering af indsatsen, så der i højere grad  

 sættes målrettet ind over for hver enkelt elev.
Som konsekvens af  

 den styrkede vejledningsindsats i grundskolen og 10. klasse har regeringen  

 tidligere i denne samling fremsat lovforslag om ændret procedure ved  

 optagelse til de gymnasiale uddannelser (afskaffelse af  

 egnethedsvurderingen).
Folkeskolens obligatoriske indhold og de dertil knyttede  

 prøver betegnes efter forslaget som 10. klasse.
De frie grundskoler,  

 efterskolerne, husholdnings- og håndarbejdsskolerne og den kommunale  

 ungdomsskole vil efter forslaget også have mulighed for at tilbyde den  

 nye 10. klasse, såfremt undervisningen står mål med  

 folkeskolens obligatoriske undervisning i 10. klasse, og hvis skolen tilbyder  

 de dertil knyttede prøver.
For de pågældende skolers  

 vedkommende vil undervisningstilbudet i den valgfrie del afhænge af den  

 enkelte skole, således at skolen kan opretholde den profil, der i  

 øvrigt kendetegner den pågældende skole.
De frie skoler  

 vil endvidere kunne tilbyde et 10. skoleår helt frit inden for den  

 enkelte skoles formål og uden 10. klasse-prøver.
Lovforslaget indgår i en vifte af  

 lovgivningsinitiativer, der tilsammen har til formål at medvirke til at  

 opfylde målsætningen om, at 95 pct. af alle unge skal have en  

 ungdomsuddannelse.
Det gælder lovforslaget om fornyelse af de tekniske  

 uddannelser, lovforslaget om permanentgørelse af  

 erhvervsgrunduddannelsen samt iværksættelsen af et omfattende  

 udviklingsprogram for ungdomsuddannelserne.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til hurtig og  

 velvillig behandling i det høje Ting.
