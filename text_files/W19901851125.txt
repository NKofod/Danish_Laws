Udgifter til nedrivning af en stald i forbindelse med forbedring af en  

 lade kunne ikke straksafskrives.
Udgifterne til anlæg af en vej kunne  

 straksafskrives, idet vejen var en accessorisk bygning til driftsbygningerne,  

 og idet vejen - også før de nu udførte arbejder - havde været adgangsvej til  

 bygningerne.
 Gårdejer A klagede for indkomståret 1986 over, at de stedlige  

 skattemyndigheder havde anset ham for uberettiget til at straksafskrive  

 udgifterne til nedbrydning af gammel stald med 2.800 kr. og til ny vej med  

 11.050 kr.
Det var oplyst, at klageren drev et landbrug, og at ejendommens gamle  

 stald var nedrevet i 1986. Stalden havde været sammenbygget med laden, og  

 nedrivningen havde medført, at der skulle sættes en ny mur op og lægges nyt  

 tag på laden.
Klageren havde i denne forbindelse foretaget straksfradrag med  

 13.250 kr., heraf 10.450 kr. for forbedring af lade, og 2.800 kr. for  

 nedrivning af stald.
 Fradraget for udgiften til nedrivning var ikke godkendt at  

 skattemyndighederne, idet man havde henvist til, at der alene kunne foretages  

 fradrag for uudnyttede afskrivninger, men ikke for selve udgiften til  

 nedrivning.
 Klagerens repræsentant anførte over for Landsskatteretten, at udgiften til  

 nedrivning af stalden var en forbedringsudgift på linie med det godkendte  

 straksfradrag vedrørende laden, idet ejendommen blev forbedret derved, at der  

 fjernedes en ikke længere benyttet driftsbygning.
Landsskatteretten måtte imidlertid være enig med de stedlige  

 skattemyndigheder i, at udgifterne til nedrivning af stalden ikke kunne  

 straksafskrives som en forbedring af en eksisterende bygning, jf.  

 afskrivningslovens § 21, og at udgiften heller ikke kunne anses for en  

 løbende fradragsberettiget driftsudgift, jf. statsskattelovens § 6, stk. 1,  

 litra a.
Den påklagede ansættelse blev derfor på dette punkt stadfæstet.
Det var endvidere oplyst, at klageren havde anlagt en ny vej omkring  

 driftsbygningerne på landbrugsejendommen.
Vejen benyttedes til transport med  

 ensilage og roer samt udbringning af gylle.
Vejarbejdet havde bestået i en  

 fjernelse af muldjorden, hvorefter der var lagt murbrokker i bunden af vejen  

 og stabilgrus ovenpå.
Udgiften hertil, 11.050 kr., havde klageren  

 straksafskrevet under henvisning til, at vejen var en bygningsbestanddel.
De stedlige skattemyndigheder havde nægtet straksafskrivning, idet man  

 havde anset vejen for et selvstændigt anlæg, der kunne afskrives som  

 tilknyttet landbrugsbygningerne.
Dette var indrømmet med 633 kr.
Klagerens repræsentant oplyste over for Landsskatteretten, at den  

 omhandlede vej også havde været adgangsvej, før den var etableret med  

 murbrokker og stabilgrus.
Klageren havde da benyttet den gamle vej, og havde  

 også kørt på markjorden, hvor den nye vej blev anlagt.
Dette havde kunnet  

 lade sig gøre, da jordbundsforholdene var rimeligt gode, men dog ikke langs  

 den nye kostald, hvor der blev meget opkørt.
Klageren havde derfor besluttet  

 sig for at anlægge en egentlig vej.
Landsskatteretten bemærkede, at vejen var afskrivningsberettiget efter  

 afskrivningslovens § 18, stk. 1, litra c, som en accessorisk bygning til  

 driftsbygningerne.
Idet det blev lagt til grund, at klageren, allerede før  

 vejen var anlagt med stabilgrus, havde benyttet denne som adgangsvej til  

 driftsbygningerne, fandt retten, at der var tale om en forbedring af en  

 eksisterende vej.
Den hertil afholdte udgift var derfor  

 straksafskrivningsberettiget efter afskrivningslovens § 21.
 Den påklagede ansættelse blev derfor på dette punkt nedsat med 11.050 kr.  

 med fradrag af den godkendte bygningsafskrivning, 663 kr., eller med 10.387  

 kr.
 LV 1989, G 6.1.10.
 (* 1) Afgørelsen er offentliggjort i Skat 8, 1990, s. 633.
