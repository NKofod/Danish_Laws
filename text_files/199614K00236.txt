Nr BTL 236 Betænkning over Forslag til lov om ændring af aktieavancebeskatningsloven  

 og ligningsloven (Tegningsretter)   

 Nr L 236 1996-97, 1. samling Afgivet af Skatteudvalget Afgivet: 19970523 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige henvendelser fra:
Arthur Andersen Statsautoriserede Revisorer, Ernst & Young, Finansrådet og H.
Martinsen Statsautoriserede Revisionsaktieselskab.
 Skatteministeren har fundet anledning til at præcisere, i hvilket omfang  

 de hidtidige aktionærer skal beskattes ved afståelse af tegningsret i  

 situationer, hvor personer eller selskaber tilfører kapital til selskabet mod  

 at få aktier i selskabet.
 I skatteministerens svar på spørgsmål 8 anførtes, at det ikke er  

 realistisk at forestille sig, at der vil blive tildelt tegningsretter til  

 favørkurs til personer, der ikke på en eller anden måde har en fælles  

 interesse med de eksisterende aktionærer.
 Efter lovforslaget skal der ikke ske beskatning af de hidtidige  

 aktionærer, hvis der er tale om tegningsret til markedskurs eller derover.  

 Modsætningsvis vil der ske beskatning af de hidtidige aktionærer, hvis der er  

 tale om en tegningsret til favørkurs.
 Det afgørende vil herefter være at afgøre, hvornår der foreligger  

 favørkurs.
Ved vurderingen heraf må det haves for øje, at det må have formodningen  

 imod sig, at de hidtidige aktionærer uden videre vil overføre midler til en  

 udenforstående tredjemand.
Hvis der er tale om tildeling af tegningsret til  

 personer eller selskaber, der ikke har en eller anden form for fælles  

 interesse med selskabet, må udgangspunktet derfor være, at der er tale om en  

 tegningsret til markedskurs.
 Dette svarer til tidligere praksis, og lovforslaget indebærer dermed ikke  

 en skærpelse af praksis, når udenforstående tredjemænd tegner aktier i  

 selskabet.
 Herefter indstiller et flertal (udvalget med undtagelse af  

 Enhedslistens medlem af udvalget) lovforslaget til vedtagelse uændret.
 Et mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
