 Lager- & Handelsarbejdernes Forbund i København, der havde enkelte  

 medlemmer ansat ved et vandrerhjem, varslede strejke over for dette.  

 Vandrerhjemmet påstod strejkevarslet kendt ulovligt, idet man bl.a. gjorde  

 gældende, at virksomheden på vandrerhjemmet svarede til hoteldrift og ikke  

 hørte til forbundets naturlige faglige område, og at vandrerhjemmet i  

 realiteten var overenskomstdækket, idet der stiltiende var indgået  

 overenskomster med HK, KAD og DKA.
Arbejdsretten lagde til grund, at vandrerhjemmet fulgte den  

 praksi-018d ansættelse af medarbejdere, at ansættelsen - afhængig af den  

 pågældende medarbejders arbejdsfunktioner - skete på de vilkår, der var  

 gældende for ansættelser i henhold til overenskomsterne mellem Københavns  

 kommune og henholdsvis HK, KAD og DKA.
Selv om der ikke hermed stiltiende var  

 etableret et egentligt overenskomstforhold mellem vandrerhjemmet og de nævnte  

 tre forbund, fandt Arbejdsretten, at de arbejdsfunktioner, der blev varetaget  

 af det indklagedes forbunds medlemmer, allerede var relevant  

 overenskomstdækket, og dette måtte skærpe kravene til beviset for, at disse  

 arbejdsfunktioner i den konkrete situation hørte til forbundets naturlige  

 arbejdsområde.
Arbejdsretten fandt ikke, at indklagede havde ført bevis  

 herfor, hvorfor strejkevarslet fandtes ulovligt.
 Under denne sag, der er indbragt for Arbejdsretten i medfør af  

 arbejdsretslovens § 9, stk. 1, nr. 5, har klageren, Landsforeningen Danmarks  

 Vandrerhjem, der administrerer det af Københavns Kommune, Frederiksberg  

 Kommune og Københavns Amtskommune i fællesskab ejede vandrerhjem, Copenhagen  

 Youth Hostel, nedlagt følgende påstand:
 Indklagede, Specialarbejderforbundet i Danmark, tilpligtes at anerkende,  

 at det med skrivelser af 21. august og 7. september 1990 meddelte  

 strejkevarsel vedrørende Copenhagen Youth Hostel er ulovligt, og at  

 indklagede ikke lovligt kan iværksætte kollektive kampskridt til støtte for  

 overenskomstkrav vedrørende Copenhagen Youth Hostel.
 De indklagede, Landsorganisationen i Danmark for Specialarbejderforbundet  

 i Danmark for Lager- & Handelsarbejdernes Forbund i København, har  

 påstået frifindelse.
Af sagen fremgår, at vandrerhjemmet, der er åbnet i 1980, har 150 værelser  

 med i alt ca. 530 sengepladser, fordelt på 2-5 sengsrum, og herudover  

 indeholder reception med kiosk, cafeteria med plads til ca. 130 gæster,  

 køkken samt møntvaskeri.
Bortset fra en kortere periode omkring jul og nytår  

 har vandrerhjemmet åbent hele året og har ca. 110.000 overnatninger om året.
På årsbasis beskæftiger vandrerhjemmet et personale svarende til ca. 20  

 fuldtidsstillinger, men med sæsonmæssige svingninger.
Personalet omfatter  

 receptionspersonale, rengøringspersonale, køkkenpersonale,  

 bogholderimedarbejder, pedel og et antal langtidsledige.
Der er ikke indgået  

 overenskomst mellem klageren og nogen arbejdstagerorganisation vedrørende  

 løn- og arbejdsforhold for personalet, men efter ønske fra de kommunale og  

 amtskommunale ejere aflønnes medarbejderne efter de overenskomster, der er  

 indgået mellem Københavns Kommune på den ene side og henholdsvis Handels- og  

 Kontorfunktionærernes Forbund i Danmark (HK), Kvindeligt Arbejderforbund i  

 Danmark (KAD) og Dansk Kommunal Arbejderforbund (DKA) på den anden side.
Af en til brug for sagen udarbejdet oversigt pr. 1. januar 1991 over  

 medarbejdernes arbejdsområder, deres - efter klagerens opfattelse - naturlige  

 faglige tilhørsforhold og deres faktiske medlemskab af  

 arbejdstagerorganisationer fremgår, at personalet - udover det løse  

 hjælpepersonale (skoleelever, studerende m.v.), som ikke er organiseret - på  

 daværende tidspunkt omfattede i alt 21 personer, heri medregnet bestyreren og  

 dennes hustru, der sammen med en stedfortræder og bogholderen udgjorde det  

 administrative personale.
Af de 17 øvrige medarbejdere var 3 beskæftiget i  

 receptionen, 5 i køkken og cafeteria, 5 med rengøringsarbejde, 2 med natopsyn  

 og en med arbejdet som pedel, hvortil endelig kom en langtidsledig.
Efter  

 klagerens opfattelse var det naturlige faglige tilhørsforhold for disse 17  

 medarbejdere HK, KAD og DKA, hvor også hovedparten faktisk var organiseret. 6  

 af medarbejderne var imidlertid medlemmer af Specialarbejderforbundet i  

 Danmark (SiD). Af disse blev en enkelt som medarbejder i receptionen aflønnet  

 efter HK-overenskomsten, medens de øvrige 5 aflønnedes efter overenskomsterne  

 med henholdsvis KAD og DKA.
Efter at en henvendelse i marts 1990 fra Lager- & Handelsarbejdernes  

 Forbund i København om oprettelse af overenskomst var blevet afvist af  

 klageren, sendte forbundet ved anbefalet skrivelse af 29. august 1990 1.  

 strejkevarsel til klageren.
I skrivelsen hedder det:
 »Vedrørende 1. strejkevarsel.
 Da vi forgæves har forsøgt at opnå overenskomst for vore medlemmer  

 beskæftiget på Copenhagen Youth Hostel, skal vi hermed, under henvisning til  

 hovedaftalens § 2 stk. 3., fremsende 1. strejkevarsel.
Dette sker under forudsætning af kompetent forsamlings godkendelse.« Skrivelsen gav anledning til, at der den 6. september 1990 afholdtes et  

 møde, hvor deltagerne drøftede arbejdssituationen på vandrerhjemmet.
I  

 referatet fra mødet hedder det:
 »Deltagere:
Torben Borch, bestyrer på Copenhagen Hostel Flemming Stegmann, generalsekretær LDV Inge Krul, KAD afd. 1 Herbert Schultz, DKA Hans Henrik Christensen, HK Robert Olsen, tilsynsførende for kommunerne.
 Referat:
 Det blev konstateret, at personalet på vandrerhjemmet er ansat og aflønnet  

 efter reglerne i de overenskomster, der er indgået mellem Københavns kommune  

 og HK, DKA og KAD.
Denne praksis har man siden 1989 arbejdet på at få formaliseret i den  

 særlige driftsoverenskomst mellem kommunerne og Landsforeningen Danmarks  

 Vandrerhjem, der er administrator for vandrerhjemmet.
Det aftaltes at  

 gennemgå det oplæg til en fornyet driftsoverenskomst, der forventes at  

 foreligge i løbet af kort tid.
Det blev fra DKA anbefalet, at løndirektoratet  

 deltog i bedømmelsen af formuleringerne.« Varslet i skrivelsen af 29. august 1990 blev efterfulgt af 2.  

 strejkevarsel, der blev fremsendt fra SiD ved anbefalet skrivelse af 7.  

 september 1990. Det hedder heri:
 »Vedrørende Copenhagen Youth Hostel/2. strejkevarsel.
 På vegne af vor afdeling, Lager- og Handelsarbejdernes Forbund, der har  

 anmodet forbundets kompetente forsamling om tilladelse til at fremsende  

 strejke- og sympativarsler over for nævnte virksomhed, skal vi meddele, at  

 denne tilladelse er givet, da det ikke har været muligt at opnå en aftale om  

 løn og arbejdsforhold vedrørende Copenhagen Youth Hostel.
 Vi skal derfor meddele, at der bliver iværksat arbejdsstandsning og  

 strejke og blokade fra normal arbejdstids begyndelse fra og med mandag den  

 24. september 1990.
 Denne vil senere blive udvidet med sympativarsler i henhold til reglerne  

 herom og på et tidspunkt, som forbundets kompetente forsamling beslutter.
Hvis De vil undgå disse kampskridt, skal vi anmode Dem om snarest at sætte  

 Dem i forbindelse med forbundets Transportgruppe for at træffe aftale om et  

 forhandlingsmøde, inden iværksættelsen af arbejdsstandsningen........« I anbefalet skrivelse af 12. september 1990 protesterede klageren mod det  

 varslede kampskridt.
I skrivelsen hedder det:
 »Man skal herved protestere over det ved skrivelse af 7.9.1990 fra  

 Specialarbejderforbundet i Danmark fremsendte 2. strejkevarsel vedrørende  

 Copenhagen Youth Hostel.......
 Protesten skyldes, at man ikke mener, at Lager- og Handelsarbejdernes  

 Forbund har en berettiget faglig interesse i den varslede konflikt.
 Som begrundelse herfor skal man anføre følgende:
 Vandrerhjemmet ejes af Københavns Amt og Københavns og Frederiksberg  

 kommuner.
 Medarbejderne på vandrerhjemmet er p.t. ansat og aflønnet efter  

 henholdsvis den mellem Københavns kommune og HK- Kommunal, Afdeling 7  

 indgåede overenskomst for kontorfunktionærer og den mellem blandt andre  

 Københavns kommune og Forbundet for offentligt Ansatte, Dansk Kommunal  

 Arbejderforbund og Kvindeligt Arbejderforbund i Danmark indgåede overenskomst  

 for ikke-faglærte lønarbejdere, der er beskæftiget ved rengørings- og  

 køkkenarbejde el.lign.
 Der har siden 1989 været arbejdet på at få denne praksis formaliseret i  

 den særlige driftsoverenskomst mellem ejerne og Landsforeningen DANMARKS  

 VANDRERHJEM, der driver vandrerhjemmet.
 De nævnte overenskomster dækker de pågældende arbejdsfunktioner, og  

 opgaverne på vandrerhjemmet er af en anden beskaffenhed end de opgaver, som  

 Lager- og Handelsarbejdernes Forbunds medlemmer sædvanligvis løser.
 Det bemærkes, at det beror på en misforståelse fra forbundets side, når  

 man anfører, at overenskomster indgået mellem kommunale myndigheder og de  

 faglige organisationer ikke kan anvendes ved ikke kommunale institutioner.  

 Dette er derimod det normale.
 Efter det oplyste er det kun et fåtal af medarbejderne på vandrerhjemmet,  

 der er organiseret i Lager- og Handelsarbejdernes Forbund.
Man skal anmode Specialarbejderforbundet i Danmark om at tilbagetrække det  

 fremsendte varsel inden 5 dage, idet tvisten i modsat fald vil blive indbragt  

 for arbejdsretten som hastesag........« Da anmodningen ikke blev imødekommet, blev sagen herefter ved klageskrift  

 af 19. september 1990 indbragt for Arbejdsretten som hastesag.
Ved et  

 forberedende retsmøde den 20. s.m. tilkendegav indklagede, at konflikt ikke  

 ville blive iværksat før tidligst 3. dagen efter Arbejdsrettens afgørelse af  

 sagen.
 Efter indklagedes opfattelse kan det arbejde, som udføres af de medlemmer  

 af SiD, som er beskæftiget hos Copenhagen Youth Hostel, ganske sidestilles  

 med det arbejde i Københavns Ungdomscentre (KUC), for hvilket der er indgået  

 overenskomst mellem KUC og Lager- & Handelsarbejdernes Forbund, således  

 at arbejdet på vandrerhjemmet hører til forbundets naturlige faglige område.  

 Som dokumentation herfor har indklagede fremlagt dels overenskomsten  

 vedrørende »løn- og arbejdsvilkår for de i KUC beskæftigede medlemmer af  

 Lager- og Handelsarbejdernes Forbund«, hvorefter »ansatte, der er  

 beskæftiget under dette forbunds arbejdsområde, skal være medlem af Lager- og  

 Handelsarbejdernes Forbund«, dels et protokollat af 28. juni 1988 til  

 overenskomsten, hvori det bl.a. hedder:
 »1. Der er enighed om, at arbejdsfunktionerne udgør følgende områder:
Rengøring, vedligeholdelse, tilsyn, viceværtarbejde, bar, restaurant og  

 andet ligestillet arbejde.......« For Arbejdsretten er der afgivet forklaring af vidnerne, generalsekretær i  

 Landsforeningen Danmarks Vandrerhjem Flemming Stegmann, vandrerhjemmets  

 bestyrer Torben Ingvald Borch samt forretningsfører i SiD Per Corfitz.  

 Indklagede, der i klagers replik blev opfordret til at indkalde  

 repræsentanter fra HK, KAD og DKA som vidner, såfremt man ville bestride, at  

 der stiltiende eksisterer et overenskomstforhold mellem klageren og de 3  

 forbund, har ikke efterkommet denne opfordring, men har under  

 domsforhandlingen erklæret sig enig i, at klageren for så vidt angår løn og  

 øvrige ansættelsesvilkår for vandrerhjemmets medarbejdere utvivlsomt føler  

 sig bundet af de gældende overenskomster mellem Københavns Kommune og de 3  

 forbund.
Generalsekretær Flemming Stegmann har forklaret bl.a., at landsforeningen  

 som administator af vandrerhjemmet er ansvarlig for den daglige drift af  

 dette.
Man er en slags forpagter, dog uden det økonomiske ansvar, og ansætter  

 og afskediger personalet.
Efter ønske fra ejerne har man i hvert fald siden  

 årsskiftet 1986/87 i det hele fulgt vilkårene i de overenskomster, som er  

 indgået mellem Københavns Kommune og de 3 forbund HK, KAD og DKA.  

 Vandrerhjemmet tilbyder i dag sine gæster en overnatningsmulighed kombineret  

 med en betydelig forplejningsservice.
Man omsætter for ca. 10 mio.kr. om  

 året, hvoraf alene 3 mio.kr. hidrører fra driften af køkkenet.
Der er tale om  

 et ganske stort køkken, som forestås af en uddannet leder, og som yder fuld  

 forplejning i stil med egentlig hoteldrift.
Uden for de allertravleste  

 perioder er der således mulighed for at vælge mellem flere middagsretter.  

 Receptionen ekspederer et betydeligt antal forudbestillinger i årets løb.  

 Vidnet har som tidligere ansat i Københavns Kommune også haft at gøre med de  

 københavnske ungdomscentre.
KUC er en selvejende institution, der driver de  

 forskellige »huse« og sportshaller, hvis virksomhed og aktiviteter  

 ikke kan sammenlignes med vandrerhjemmets, heller ikke de såkaldte  

 sleep-in's, der om sommeren fungerer som overnatningsmuligheder for navnlig  

 unge turister.
Vandrerhjemmene er i dag ændret fra at være sovesalstilbud til  

 at være tilbud om overnatning i mindre familierum og driver dermed  

 hotellignende virksomhed uden dog at være hoteller.
Bestyrer Torben Borch har forklaret bl.a., at han har været bestyrer af  

 vandrerhjemmet siden 1. oktober 1986. Administrationspersonalet udfører  

 udelukkende rent administrativt arbejde.
Det gælder også vidnets hustru, der  

 er uddannet som økonoma.
Receptionspersonalet tager mod forudbestillinger,  

 modtager gæsterne og afregner med disse ved afrejse, ligesom de varetager  

 kiosksalget af øl, sodavand, is og lignende.
De skal kunne noget engelsk og  

 tysk og gerne andre fremmedsprog.
Natopsynet går brandvagt og skal i øvrigt  

 sørge for ro og orden om natten, hvor man sjældent har under 100 gæster  

 boende.
Natopsynet kan i givet fald også checke gæster ind og ud.
Pedellen  

 fordeler rengøringsarbejdet mellem rengøringspersonalet og udfører i øvrigt  

 det daglige, almindeligt forekommende arbejde.
I køkkenet beskæftiger man en  

 fuldt uddannet kok, der står for middagsmåltiderne, medens de øvrige  

 måltider, der serveres som buffet morgen og frokost, tilberedes af andre.  

 Opvasken klares som regel af skoleelever.
Rengøringspersonalet varetager  

 rengøringsarbejdet overalt på vandrerhjemmet bortset fra rengøringen af  

 køkken og cafeteria.
Forretningsfører Per Corfitz har forklaret bl.a., at han, der tidligere  

 har været faglig sekretær i Lager- & Handelsarbejdernes Forbund, har  

 deltaget i de forhandlinger, som førte til overenskomsten mellem forbundet og  

 KUC.
Baggrunden for oprettelsen af de forskellige ungdomscentre var et ønske  

 fra Københavns Kommune om at udnytte bl.a. de gamle sporvognsremiser til  

 aktiviteter for de unge.
Forbundets medlemmer deltager i alt forefaldende  

 arbejde i disse centre.
Det kan være opstilling og nedtagning af inventar i  

 forbindelse med sportsarrangementer, rengøring, kiosksalg o.s.v.
Det var en  

 sammenligning mellem arbejdet i disse centre og det arbejde, som forbundets  

 medlemmer er beskæftiget med i vandrerhjemmet, som førte til, at man krævede  

 overenskomst for medlemmerne.
I Huset i Rådhusstræde er forbundets medlemmer  

 også beskæftiget med madlavning og servering og med praktiske opgaver i  

 forbindelse med teaterfunktionen.
Lager- & Handelsarbejdernes Forbund har  

 ikke overenskomst med hoteller.
Til støtte for påstanden har klageren anført, at hverken den varslede  

 konflikt som sådan eller selve varslingen er lovlig.
For så vidt angår  

 lovligheden af den varslede konflikt er forholdet det, at det indklagede  

 forbund gennem de ca. 10 år, vandrerhjemmet har eksisteret, ikke har følt  

 anledning til at rejse krav om overenskomst, hvilket skyldes, at ingen  

 tidligere har haft fantasi til at forestille sig, at Lager- &  

 Handelsarbejdernes Forbund skulle beskæftige sig med hotelvirksomhed.
Det  

 hører ganske enkelt ikke til forbundets naturlige faglige område.
Bevisbyrden  

 for, at denne betingelse for brug af kampskridt til støtte for et  

 overenskomstkrav er til stede, påhviler indklagede, der imidlertid ikke har  

 godtgjort, at det arbejde, de ansatte på vandrerhjemmet udfører, adskiller  

 sig fra arbejdet i en hotelvirksomhed.
Tværtimod.
Man råder således over ca.  

 530 sengepladser og har årligt ca. 110.000 overnatninger.
Til vandrerhjemmet  

 hører en restauration, hvor der serveres morgen- og frokostbuffet samt varme  

 middagsretter.
Arbejdet svarer således i det hele til arbejdet i almindelige  

 hoteller, som ikke henhører under Lager- & Handelsarbejdernes Forbunds  

 naturlige faglige område.
Forbundets overenskomst med KUC og det til  

 overenskomsten hørende protokollat er ikke afgørende for sagen, da der  

 intetsteds inden for KUC's rammer drives virksomhed svarende til den  

 virksomhed, der varetages af vandrerhjemmet.
Heller ikke de  

 overnatningsmuligheder, som tilbydes med de i sommerperioden midlertidigt  

 indrettede sleep-in's, tåler sammenligning med den hotellignende virksomhed,  

 som drives af vandrerhjemmet.
Bag kravet om, at det arbejde, som ønskes  

 overenskomstdækket, skal høre til forbundets naturlige faglige område, ligger  

 et dobbelt hensyn.
Der er for det første et hensyn at tage til  

 arbejdsgiveren, som skal kunne drive virksomheden uden at være bundet til at  

 skulle beskæftige netop dette forbunds medlemmer.
Men der er også et hensyn  

 at tage til de øvrige forbund inden for LO's kreds, som har været forskånet  

 for forsøg på indtrængen på områder, der naturligt hører under disse andre  

 forbunds respektive faglige områder.
SiD har nok enkelte medlemmer ansat på  

 vandrerhjemmet.
Det ændrer imidlertid ikke ved den kendsgerning, at  

 hovedparten af de ansatte er organiseret i andre forbund.
Kravet fra de  

 indklagede er et krav om overenskomst for hele det område, hvor forbundets  

 medlemmer er beskæftiget, hvilket i det konkrete tilfælde omfatter også  

 funktionærområdet, idet et af forbundets medlemmer er beskæftiget som  

 medarbejder i receptionen.
Selv om man imidlertid skulle nå til, at  

 hoteldrift er omfattet af forbundets naturlige faglige område, må det  

 alligevel være udelukket at anvende kampskridt for at opnå overenskomst, da  

 der i realiteten allerede er overenskomstdækning på området.
I arbejdsretlig  

 teori og praksis er det fastslået, at overenskomster kan indgås stiltiende.  

 Sådanne stiltiende overenskomster eksisterer med HK, KAD og DKA og må  

 udelukke, at indklagede lovligt kan gøre brug af kampskridt for at opnå  

 overenskomst på det samme område, som disse overenskomster dækker.
Klageren har videre anført, at også varslet som sådant er ulovligt, fordi  

 det er givet i henhold til reglerne i Hovedaftalen, skønt parterne ikke har  

 indgået nogen hovedaftale.
Iværksættelse af konflikt må forudsætte, at  

 ansættelsesforholdet for den enkelte - navngivne - medarbejder opsiges med  

 det varsel, som gælder i det individuelle forhold.
De indklagede har anført, at det af 1. strejkevarsel fremgår, at man alene  

 ønsker overenskomst for de forbundsmedlemmer, der er beskæftiget på  

 vandrerhjemmet, således at forholdet til de andre forbund kan lades ude af  

 betragtning ved sagens afgørelse.
Den virksomhed, vandrerhjemmet driver,  

 adskiller sig ikke væsentligt fra den virksomhed, som dækkes af  

 overenskomsten med KUC, der også driver de i sommersæsonen midlertidigt  

 indrettede sleep- in's.
Disse udfylder ganske samme funktion.
Det væsentlige  

 begge steder er overnatningsmuligheden.
Det er ikke afgørende, at forbundet  

 har forholdt sig passiv i 10 år.
Klageren har jo heller ikke i den periode  

 indgået overenskomster på andre områder.
Det bestrides ikke, at man  

 stiltiende har fulgt overenskomsterne mellem Københavns Kommune og HK, KAD og  

 DKA.
Men i så fald må klager også erkende, at man stiltiende befinder sig på  

 det gængse hovedaftaleområde og ved varslingens iværksættelse har fulgt den  

 sædvanlige praksis på dette område.
 Arbejdsretten skal udtale:
Efter det oplyste har klageren i hvert fald siden årsskiftet 1986/87 ved  

 ansættelse af personale på Copenhagen Youth Hostel fulgt den praksis, at  

 ansættelsen - afhængig af den pågældende medarbejders arbejdsfunktioner -  

 sker på de vilkår, der er gældende for ansættelser i henhold til  

 overenskomsterne mellem Københavns Kommune og henholdsvis HK, KAD og DKA.  

 Denne praksis er endnu ikke formaliseret i driftsoverenskomsten mellem  

 klageren og Københavns Kommune og er således alene blevet fulgt efter et  

 ønske herom fra de kommunale og amtskommunale ejeres side og ikke, fordi  

 klageren har været retlig forpligtet hertil.
Da man heller ikke fra de  

 pågældende organisationers side med føje har kunnet få det indtryk, at  

 overenskomsterne blev fulgt ud fra en følelse af retlig forpligtelse hertil,  

 er der ikke stiltiende etableret et egentligt overenskomstforhold mellem  

 klageren og de nævnte 3 forbund.
Ved den helhedsvurdering, som herefter må blive afgørende for bedømmelsen  

 af lovligheden af de varslede kampskridt, må der imidlertid tillægges den af  

 klageren fulgte praksis væsentlig betydning.
Den indebærer reelt en situation  

 svarende til, at de arbejdsfunktioner, som varetages af forbundets medlemmer,  

 allerede er relevant overenskomstdækket, og må derfor skærpe kravene til  

 beviset for, at disse arbejdsfunktioner i det konkrete tilfælde hører til  

 forbundets naturlige faglige område.
Som sagen foreligger, finder Arbejdsretten, at indklagede ikke har ført  

 det fornødne bevis herfor.
Efter de afgivne forklaringer og det i øvrigt  

 fremkomne må det lægges til grund, at den virksomhed, som Copenhagen Youth  

 Hostel driver, i mange henseende må sidestilles med egentlig hotelvirksomhed  

 og således ikke kan sammenlignes med den virksomhed, som er Lager- &  

 Handelsarbejdernes Forbunds naturlige faglige område.
 Efter det anførte tager Arbejdsretten klagerens påstand til følge som  

 nedenfor nærmere bestemt, idet der herved kun er taget stilling til  

 strejkevarslets materielle lovlighed.
 T h i k e n d e s f o r r e t :
 Indklagede, Specialarbejderforbundet i Danmark, skal anerkende, at det med  

 skrivelser af 21. august og 7. september 1990 meddelte strejkevarsel  

 vedrørende Copenhagen Youth Hostel af materielle grunde er ulovligt, og at  

 indklagede således ikke lovligt kan iværksætte kollektive kampskridt til  

 støtte for overenskomstkrav vedrørende Copenhagen Youth Hostel.
 I sagsomkostninger til Arbejdsretten skal de indklagede betale 2.000 kr.
 (* 1) Henvisninger: Per Jacobsen s.306 ff, Lovligt brug af kampskridt  

 1987, s. 31, 35, 36 ff, K. 9419 (A 1982, s.21), 10.964 (A 1986, s.120) K.  

 88.420 (A 1989, s.108).
