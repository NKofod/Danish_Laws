(Til samtlige adoptionssamråd og  

 amtskommunale socialforvaltninger, Rigsombudsmanden på Færøerne,  

 Adoptionssamrådet på Færøerne, Rigsombudsmanden i Grønland,  

 Socialdirektoratet i Grønland, Adoption Center, danAdopt og Terre des Hommes.) Civilretsdirektoratet finder anledning til at orientere om en dom afsagt  

 af Vestre Landsret den 20. november 1995.
 Efter Civilretsdirektoratets cirkulærskrivelse A 2/1985 af 17. januar 1985  

 bør samrådene i almindelighed stille krav om orlov i de første 24 uger efter  

 modtagelsen af barnet, såfremt dette ønskes af det adoptionssøgende ægtepar.
 I overensstemmelse hermed havde et samråd i en konkret sag stillet krav om  

 orlov i forbindelse med et ansøgerpars adoption af et udenlandsk barn.
Den formidlende organisation havde senest ca. 1 måned før ansøgernes  

 afrejse til afgiverlandet gjort ansøgerne bekendt med den omtrentlige  

 afrejsedato. 4 dage før afrejsen til afgiverlandet modtog ansøgerne oplysning  

 om den endelige afrejsedato.
Først på dette tidspunkt, orienterede  

 ansøgerinden sin arbejdsgiver om, at hun ville holde orlov i anledning af  

 adoptionen.
Arbejdsgiveren ophævede herefter hendes ansættelse.
 Ved byrettens dom af 1. juni 1994 frifandtes arbejdsgiveren for  

 uberettiget at have bortvist ansøgerinden.
Byrettens dom blev stadfæstet ved Vestre Landsrets dom af 20. november  

 1995. Landsretten udtalte bl.a., at ".... det påhviler en ansat, der  

 ønsker at gennemføre en adoption og i den forbindelse at holde orlov, på en  

 direkte og utvetydig måde at meddele arbejdsgiveren dette.
Denne meddelelse  

 må under hensyn til arbejdsgiverens mulighed for at tilrettelægge arbejdet  

 gives med et passende varsel, eventuelt således at der på grund af en mulig  

 usikkerhed omkring det endelige tidspunkt for adoptionens faktiske  

 gennemførelse alene gives et foreløbigt forventet tidspunkt for den påtænkte  

 orlov." Landsretten fandt, at ansøgerinden ved det korte varsel om orlov og de  

 vanskeligheder dette voldte for hendes arbejdsgiver, havde gjort sig skyldig  

 i grov misligholdelse af sit ansættelsesforhold, og at arbejdsgiveren havde  

 været berettiget til at ophæve ansættelsesforholdet.
 Civilretsdirektoratet skal henstille til både de formidlende  

 organisationer og de amtskommunale socialforvaltninger, at adoptionsansøgere  

 vejledes om reglerne for barselsorlov.
 Adoptionsansøgere bør i den forbindelse vejledes om, at de fra den  

 abstrakte godkendelse som adoptanter løbende bør orientere deres arbejdsgiver  

 om udviklingen i deres adoptionssag.
Ansøgerne bør på det tidligst mulige tidspunkt, og på en direkte og  

 utvetydig måde, meddele deres arbejdsgiver om det forventede tidspunkt for  

 den påtænkte orlov.
Når det faktiske tidspunkt for orloven ligger fast, bør  

 arbejdsgiveren uden ophold orienteres herom.
 Til orientering skal direktoratet oplyse, at de aktuelle regler om  

 barselsorlov er fastsat i lovbekendtgørelse nr. 875 af 17. oktober 1994 om  

 ligebehandling af mænd og kvinder med hensyn til beskæftigelse og  

 barselsorlov mv. samt i lovbekendtgørelse nr. 549 af 23. juni 1994 om  

 dagpenge ved sygdom og fødsel, jf. tillige bekendtgørelse nr. 701 af 22. juli  

 1994 om dagpenge ved sygdom og fødsel.
 Civilretsdirektoratet skal endelig oplyse, at man samtidig hermed har  

 underrettet Adoptionsudvalget om sagen.
