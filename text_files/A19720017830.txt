 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 § 1.  For at forebygge forurening kan ministeren for  

 forureningsbekæmpelse eller den, han bemyndiger hertil, fastsætte regler om  

 opbevaring, transport og bortskaffelse af affaldsprodukter, der hidrører fra  

 erhvervsmæssig eller anden anvendelse af mineralolier og kemikalier (olie- og  

 kemikalieaffald).
Stk. 2.  I forskrifter udstedt i medfør af stk. 1 kan  

 det pålægges den, hos hvem olie- og kemikalieaffald fremkommer, at anmelde  

 dette til kommunalbestyrelsen og at aflevere affald af denne art på en måde,  

 der er godkendt af kommunalbestyrelsen.
I sådanne forskrifter kan det  

 endvidere pålægges kommunalbestyrelsen at træffe foranstaltninger til  

 gennemførelse af en forsvarlig bortskaffelse af olie- og kemikalieaffald.  

 Statslige og kommunale myndigheder kan pålægges tilsynsopgaver i forbindelse  

 hermed.
Stk. 3.  I forskrifter udstedt i medfør af stk. 1 kan  

 det pålægges den, der afleverer affaldsprodukterne, at give nærmere oplysning  

 om arten, mængden og sammensætningen af disse, ligesom der kan gives  

 repræsentanter for offentlige myndigheder adgang til på stedet at kontrollere  

 givne oplysningers rigtighed.
Sådanne oplysninger skal behandles fortroligt.
Stk. 4.  Kommunalbestyrelsen kan fastsætte afgifter for  

 modtagelsen af affaldet.
Ministeren for forureningsbekæmpelse kan fastsætte  

 nærmere regler for afgiftsfastsættelsen.
 Stk. 5.  For Grønlands vedkommende kan ministeren for  

 Grønland eller den, han bemyndiger hertil, for at forebygge forurening  

 udstede forskrifter som nævnt i stk. 1-4.
 § 2.  I forskrifter, der udstedes i medfør af § 1, kan  

 der fastsættes straf af bøde eller hæfte.
 Stk. 2.  For overtrædelse, der begås af aktieselskaber,  

 andelsselskaber eller lignende, kan der pålægges selskabet som sådant  

 bødeansvar.
 § 3.  Loven gælder ikke for Færøerne, men kan sættes i  

 kraft for Færøerne ved kgl. anordning.
 Givet på Christiansborg slot, den 24.  

 maj 1972.
 Under Vor Kongelige Hånd og Segl.
 MARGRETHE R.
---------- Jens Kampmann.
