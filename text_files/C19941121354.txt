 Vedr. hurtig indsættelse af voldsdømte.
I.
Regeringens handlingsplan.
 Regeringen fremlagde i oktober 1993 en handlingsplan vedrørende bekæmpelse  

 af vold.
 Med henblik på gennemførelse af handlingsplanens initiativer inden for  

 Justitsministeriets område fremsatte justitsministeren den 18. november 1993  

 et lovforslag om ændring af straffeloven m.v.
Efter bemærkningerne til lovforslaget skal de administrative  

 retningslinier for indkaldelse til afsoning ændres således, at voldsdømte  

 på fri fod indkaldes straks efter endelig dom.
Tilsigelsesvarslet  

 nedsættes til mindst 10 dage.
Hensigten hermed er, at voldsdømte skal  

 påbegynde afsoningen senest 30 dage efter, at der foreligger  

 fuldbyrdelsesordre.
 Lovforslaget blev vedtaget i Folketinget den 3. maj 1994 med ikrafttræden  

 den 1. juni 1994.
Direktoratet har på den baggrund foretaget en række ændringer i  

 Justitsministeriet, Direktoratet for Kriminalforsorgens cirkulære af 26.  

 august 1983 om iværksættelse af udståelse af frihedsstraf eller forvaring  

 m.v.
Reglerne træder i kraft den 1. juni 1994 og gælder kun for domme, der  

 afsiges fra og med denne dato.
 Der vedlægges et eksemplar af cirkulæret og en vejledning om ordningen med  

 hurtig indsættelse af voldsdømte.
II.
De væsentligste ændringer i reglerne.
For at gøre en hurtig indsættelse mulig er der gennemført forenklinger i  

 anmeldelses- og tilsigelsesproceduren.
Voldsdømte på fri fod skal ikke  

 længere anmeldes til direktoratet med henblik på afgørelse af afsoningssted,  

 medmindre den idømte straf er på 5 år eller derover.
I stedet sendes sagerne  

 direkte til det afsoningssted, hvor afsonere fra politikredsen som  

 udgangspunkt anbringes.
Afsoningsstedet tager stilling til, om den pågældende  

 kan modtages.
Der vedlægges en oversigt, hvoraf det fremgår, hvortil de  

 enkelte politikredse skal sende sagerne (* 1). Skal afsoning ske i åbent  

 fængsel, foretager det pågældende fængsel tilsigelse.
III.
Administration af ordningen.
 Den ny ordning med hurtig indsættelse af voldsdømte indebærer en  

 omprioritering af »venterkøen«, dvs. den rækkefølge, hvori  

 domfældte på fri fod indkaldes.
 Fængslerne og arresthusene skal ved indkaldelserne tage højde for, at  

 voldsdømte skal tilsiges med meget kort varsel til hurtig indsættelse.
Opgaven med at finde en afsoningsplads til voldsdømte på fri fod påhviler  

 det arresthus eller fængsel, hvor domfældte fra politikredsene som  

 udgangspunkt skal anbringes.
Det kan dog lokalt aftales, at politiet udfører  

 opgaven i stedet for arresthuset.
Det forudsættes, at der er et tæt  

 samarbejde mellem politiet og arresthusene/fængslerne.
Direktoratet er opmærksom på, at det i nogle tilfælde kan være svært at  

 opretholde et højt belæg, samtidig med at institutionerne skal kunne modtage  

 voldsdømte med kort varsel.
Imidlertid forudsættes det, at fængslerne og  

 arresthusene på årsbasis opretholder det belæg, som man er blevet pålagt.
Direktoratet lægger afgørende vægt på, at indsættelse til afsoning sker  

 inden for den fastsatte frist på 30 dage.
Alle ekspeditioner skal derfor  

 foretages så hurtigt som muligt, hvilket normalt vil sige samme dag, hvor  

 sagen modtages, eller senest den følgende dag.
Man skal henstille, at  

 institutionerne samarbejder om at løse opgaven, herunder at også de lukkede  

 fængsler er opmærksomme på, at forespørgsler m.v. fra de åbne fængsler til  

 brug ved afgørelser om afsoningssted skal ekspederes omgående.
IV.
Forelæggelse af sager for direktoratet.
Såfremt det ikke er muligt for fængslet/arresthuset at skafe en  

 afsoningsplads inden for den fastsatte frist, skal sagen straks forelægges  

 for direktoratet, 2. kontor.
Endvidere skal sagen forelægges for  

 direktoratet, hvis det åbne fængsel finder anbringelse i åbent fængsel  

 utilrådelig.
V.
Udsættelse og benådning.
Kompetencen til at træffe afgørelse om udsættelse ligger også i voldssager  

 fortsat hos politiet.
Efter retsplejelovens § 1001, stk. 3, skal ansøgninger  

 om udsættelse eller benådning tillægges opsættende virkning, medmindre en  

 ansøgning tidligere er afslået.
Denne bestemmelse er ikke ændret.
Det  

 betyder, at der ikke kan ske indsættelse til afsoning, førend en  

 førstegangsansøgning om udsættelse eller benådning er behandlet.
Politiet  

 anmodes om at hastebehandle sådanne ansøgninger, således at 30 dages reglen  

 kan overholdes.
Klagesager skal forelægges Justitsministeriet, 2. kontor,  

 gerne pr. telefax.
Politiet skal straks underrette afsoningsstedet, hvis det  

 står klart, at en indkaldelse til afsoning bortfalder som følge af behandling  

 af en ansøgning om udsættelse eller benådning.
Ansøgninger om udsættelse skal kun imødekommes, når der foreligger helt  

 ekstraordinære omstændigheder.
Der henvises til vedlagte vejledning  

 vedrørende udsættelse med afsoning af voldsdomme (* 1).
VI.
Indberetning.
A.
Indberetning om de enkelte sager.
Politiet anmodes om fortsat at udfylde og indsende blanket 1 i formularsæt  

 DfK 27 til direktoratet, 2. kontor.
Direktoratet er opmærksom på, at  

 formularsættet ikke er lavet med henblik på en sådan indberetning.
Et mere  

 hensigtsmæssigt indberetningssystem vil blive overvejet i forbindelse med en  

 forestående revision af formularsættet.
B.
Indberetning om ordningen.
For at ordningen med hurtig indsættelse af voldsdømte nøje kan følges,  

 anmodes arresthusene og fængslerne om at udfylde et indberetningsskema, når  

 en voldsdømt indsættes fra fri fod til afsoning af dommen.
Det gælder også  

 ved anholdelse fra fri fod i tilfælde af udeblivelse fra afsoning.
Skemaerne  

 bedes sendt til direktoratet, statistikenheden ved udgangen af hvert kvartal.  

 Der vedlægges et antal eksemplarer af skemaet, idet man skal anmode  

 institutionerne om at kopiere det nødvendige antal.
Ordningen med den  

 kvartalsvise indberetning gælder foreløbig indtil 1. januar 1995.
 E.B.
Henrik Boe Pedersen Bilag:
