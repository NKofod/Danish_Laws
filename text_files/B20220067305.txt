Bekendtgørelse om erhvervsuddannelsen til køletekniker I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra Metalindustriens Uddannelsesudvalg fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til køletekniker har som overordnet formål, at elever og lærlinge gennem skoleundervisning og oplæring opnår viden og færdigheder inden for følgende overordnede kompetenceområder:
 1) Planlægning og udførelse af arbejde på alle typer køleanlæg med ubegrænset fyldning af alle typer kølemiddel.
 2) Montage, demontage, idriftsætning, driftsoptimering fejlfinding og reparation på køleanlæg.
 3) Udførelse af eftersyn på køleanlæg.
 4) Udarbejdelse af dokumentation for køleanlæg i henhold til gældende regler.
 Stk. 2. Lærlingen skal nå de uddannelsesmål, som er fastsat for det trin eller speciale, jf. stk. 3 og 4, som lærlingen har valgt.
 Stk. 3. Uddannelsen indeholder trin 1, køleassistent, niveau 3 i den danske kvalifikationsramme for livslang læring.
 Stk. 4. Uddannelsen kan afsluttes med trin 1, jf. stk. 3, eller med specialet køletekniker (trin 2), niveau 4 i den danske kvalifikationsramme for livslang læring.
Varighed § 2. Uddannelsen varer fra 2 år og 6 måneder til 4 år og 6 måneder, jf. dog stk. 3. Uddannelsens varighed består af grundforløbets 1. og 2. del, der hver er på 20 uger, og hovedforløbet.
Stk. 2. For lærlinge, der skal gennemføre uddannelsen som erhvervsuddannelse for unge, varer hovedforløbet på uddannelsens trin 1, køleassistent, 1 år og 6 måneder, hvoraf skoleundervisningen udgør 15 uger fordelt på to skoleperioder.
Uddannelsens speciale varer yderligere 2 år, hvoraf skoleundervisningen udgør 20 uger fordelt på mindst to skoleperioder.
Stk. 3. For elever og lærlinge, der skal gennemføre uddannelsen som erhvervsuddannelse for voksne (euv-forløb), varer hovedforløbet på uddannelsens trin 1, køleassistent, 1 år og 5 måneder, hvoraf skoleundervisningen udgør 11,5 uger.
Hovedforløbets på uddannelsens speciale varer yderligere 2 år, hvoraf skoleundervisningen udgør 20 uger.
 Stk. 4. Den i stk. 3 nævnte skoleundervisning opdeles i mindst to skoleperioder for euv-forløb efter § 66 y, stk. 1, nr. 2, (euv2) i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen opfylde betingelserne i stk. 2-5.
 Stk. 2. Eleven eller lærlingen skal have følgende kompetencer med præstationsstandarden begynderniveau:
 1) Eleven eller lærlingen kan opbygge el-tekniske styringer til køleanlæg og kan anvende viden om den el-tekniske styring af køleprocessen.
 2) Eleven eller lærlingen kan medvirke i opbygning af køleanlæg herunder planlægge og udføre bearbejdning, sammenføjning og montage af rør og komponenter i et køleanlæg og medvirke ved opstart og drift af køleanlægstyper.
 3) Eleven eller lærlingen kan opsøge og anvende køleteknisk faglitteratur samt internetbaserede tekniske publikationer med henblik på udvælgelse af køle- og styringstekniske elementer ud fra en given anlægsbeskrivelse.
 4) Eleven eller lærlingen kan anvende viden om opbygning af køleanlæg, køleprocessen og kvalitetskrav til at tilgodese egen og andres sikkerhed.
 5) Eleven eller lærlingen kan anvende kølemidler og redegøre for korrekt håndtering af disse i forhold til kølebranchens miljø- og sikkerhedsregler.
 6) Eleven eller lærlingen kan arbejde ergonomisk og kan anvende de gældende sikkerheds- og miljømæssige regler i forhold til egen og andres sikkerhed ved udførelse af arbejdet.
 Stk. 3. Eleven eller lærlingen skal have følgende kompetencer med præstationsstandarden rutineret niveau:
 1) Eleven eller lærlingen kan fremstille rørdiagrammer til enkle køleanlæg i henhold til gældende standarder.
 Stk. 4. Eleven eller lærlingen skal have gennemført følgende grundfag på følgende niveau og med følgende karakter:
 1) Fysik på F-niveau, bestået.
 2) Dansk på E-niveau, bestået.
 3) Engelsk på E-niveau, bestået.
 4) Matematik på E-niveau, bestået.
 Stk. 5. Eleven eller lærlingen skal have opnået følgende certifikater eller lignende:
 1) Kompetence til sikkerhedsmæssigt korrekt arbejde med og påfyldning af kølemiddel.
 2) Kompetencer svarende til Førstehjælp på erhvervsuddannelserne, efter Dansk Førstehjælpsråds uddannelsesplaner pr. oktober 2020.
 3) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
4) Arbejdsmiljø og sikkerhed, svejsning og termisk skæring, jf.
Arbejdstilsynets regler.
Kompetencer i hovedforløbet § 4. Hovedforløbet har følgende kompetencemål:
 1) Lærlingen kan indgå i projektorganiserede arbejdsgrupper og i andre former for samarbejde med kollegaer og kunder.
 2) Lærlingen kan kommunikere fagligt på alle niveauer i virksomheden.
 3) Lærlingen kan instruere andre inden for eget fagområde.
 4) Lærlingen kan arbejde kvalitetsbevidst og udvise kendskab til virksomhedens kvalitetsstyringssystemer.
 5) Lærlingen kan udvise innovative kompetencer ved arbejdet med konstruktion, metodevalg og produktion inden for uddannelsens jobområder og koble relevant teori til tilrettelæggelse, udførelse og evaluering af konkrete arbejdsopgaver fra oplæringen.
 6) Lærlingen kan udvise forståelse for globaliseringens indflydelse på virksomhedens arbejdsprocesser.
 7) Lærlingen kan udvise kendskab til etablering og drift af egen virksomhed.
 8) Lærlingen kan udføre alle arbejdsopgaver i overensstemmelse med de til enhver tid gældende sikkerheds-, miljø- og arbejdsmiljøregler, herunder agere i overensstemmelse med principperne for bæredygtig udvikling.
 9) Lærlingen kan planlægge og udføre montage, idriftsætning og eftersyn på små køleanlæg samt udarbejde dokumentation i henhold til gældende regler.
 10) Lærlingen kan udføre fejlfindings- og reparationsopgaver på små køleanlæg.
 11) Lærlingen kan udføre sammenføjning af rør til brug ved montage af køleanlæg.
 12) Lærlingen kan udføre enkle køletekniske beregninger og udarbejde kredsprocesser for små køleanlæg.
 13) Lærlingen kan udføre eftersyn i overensstemmelse med gældende regler på mindre køleanlæg.
 14) Lærlingen kan anvende relevant faglitteratur, herunder internetbaserede publikationer, på dansk og engelsk til fremskaffelse af viden om kølefaglige emner og regler.
 15) Lærlingen kan planlægge og udføre opbygning, idriftsætning, fejlfinding og reparation på kommercielle køleanlæg.
 16) Lærlingen kan planlægge og udføre opbygning, idriftsætning, fejlfinding og reparation på industrielle køleanlæg.
 17) Lærlingen kan udføre køletekniske beregninger og dimensioneringer af enkeltdele, komponenter, sektioner og komplette anlæg ud fra givne specifikationer.
 18) Lærlingen kan tegne og analysere kredsprocesser for alle typer køleanlæg.
 19) Lærlingen kan konstruere, fremstille og aflevere pladsbyggede køleanlæg, herunder foretage valg af optimal anlægstype til de givne køleopgaver.
 20) Lærlingen kan udføre eftersyn i overensstemmelse med gældende regler på alle typer køleanlæg.
 21) Lærlingen kan udarbejde dokumentation for alle typer køleanlæg i henhold til gældende regler.
 Stk. 2. Kompetencemålene nr. 1-13, jf. stk. 1, gælder for alle lærlinge i hovedforløbet.
 Stk. 3. Kompetencemålene nr. 14-21, jf. stk. 1, gælder for specialet.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve på køleassistent, trin 1, afholdes som en del af sidste skoleperiode.
Prøven afholdes af skolen.
Prøven skal kun aflægges af lærlinge, som afslutter uddannelsen på trin 1. Prøven består af en praktisk orienteret opgave.
Prøven skal afdække lærlingens opnåede kompetencer inden for uddannelsen.
Ved bedømmelsen finder 7-trinsskalaen anvendelse.
Stk. 2. Prøven består af en praktisk orienteret opgave.
Prøven stilles af skolen.
Der gives en karakter for lærlingens løsning af opgaven.
 Stk. 3. Prøvens grundelementer er:
 1) Mål og krav for prøven er, at lærlingen skal vise, at de kompetencemål, der gælder for trin 1, er opnået.
 2) Eksaminationsgrundlaget består af den praktiske opgave.
 3) Bedømmelsesgrundlaget består af lærlingens løsning af den praktiske opgave.
4) Bedømmelseskriterierne for prøven danner baggrund for en helhedsvurdering af målopfylden.
De generelle bedømmelseskriterier for prøven er følgende:
 a) Lærlingens evne til at løse den praktiske opgave jævnfør kompetencemålene for uddannelsen.
§ 7. Uddannelsens afsluttende prøve på specialet køletekniker, trin 2, afholdes som en del af den sidste skoleperiode.
Prøven afholdes af skolen og udgør en svendeprøve.
Prøven består af en teoretisk opgave og en praktisk kombineret opgave.
Opgaverne stilles af skolen efter samråd med det faglige udvalg.
Ved bedømmelsen finder 7-trinsskalaen anvendelse.
Prøven skal afdække lærlingens opnåede kompetencer inden for uddannelsen.
Stk. 2. Den teoretiske opgave har en varighed af 8 klokketimer, og består af en tegneopgave og en regneopgave.
Tegneopgaven har en varighed af 5 klokketimer, og regneopgaven har en varighed af 3 klokketimer.
Den praktiske kombinerede opgave består af to dele: Den første del består af en individuel praktisk opgave af en varighed på 4 klokketimer.
Den anden del består af en gruppeopgave, hvor grupperne og opgaven tildeles ved lodtrækning.
Gruppeopgaven har en varighed af 60 klokketimer.
Under gruppeopgaven udarbejder gruppen en mappe, som skal indeholde dokumentation, logbog og projektrapport.
I forbindelse med bedømmelsen af den praktiske opgave gives lærlingen lejlighed til at redegøre for de anvendte arbejdsprocesser og de valgte metoder og løsninger for derved yderligere at demonstrere sine teknisk- og almen faglige samt almene og personlige kvalifikationer i relation til den gennemførte uddannelse.
Samtalen, der skal omhandle den aktuelle opgave, må ikke have karakter af mundtlig eksamination.
Lærlingens redegørelse indgår som element i den samlede vurdering af opgaven.
Stk. 3. Skuemestrene deltager kun under prøvens bedømmelse.
I den praktiske opgave fastsættes en samlet karakter som er et vægtet gennemsnit af karaktererne, hvor den individuelle praktiske opgave vægtes med 20 pct., den individuelle fremlægning af gruppearbejdet vægtes med 50 pct., og gruppens samlede præstation vægtes med 30 pct.
Der fastsættes en samlet prøvekarakter, som er et vægtet gennemsnit af karaktererne for henholdsvis den teoretiske og den praktiske opgave, hvor den teoretiske opgave vægtes med 25 pct. og den praktiske opgave vægtes med 75 pct.
 Stk. 4. Prøvens grundelementer er følgende:
 1) Mål og krav for prøven er, at lærlingen skal vise, at de kompetencemål, der gælder for det pågældende speciale, er nået.
 2) Eksaminationsgrundlaget består af den teoretiske og praktiske opgave, som lærlingen udfører.
 3) Bedømmelsesgrundlaget består af lærlingens individuelle og samlede præstation i forhold til løsningen af den teoretiske og praktiske opgave med tilhørende dokumentation, projektrapport og logbog.
4) Bedømmelseskriterierne for prøven danner grundlag for en helhedsvurdering af målopfyldelsen.
De generelle bedømmelseskriterier for prøven er følgende:
 a) Den udførte dokumentation i henhold til gældende lovgivning beskrevet i projektrapporten.
 b) Den håndværksmæssig udførelse og helhedsindtrykket i opgaveløsningen.
§ 8. For at der kan udstedes skolebevis, skal lærlingen have opnået et gennemsnit på mindst 2,0 af alle fag i hovedforløbet.
Lærlingen skal tillige have opnået mindst 02 i hvert enkelt af de uddannelsesspecifikke fag.
 Stk. 2. Ved uddannelsens afslutning med trin 1 udsteder det faglige udvalg et uddannelsesbevis til lærlingen, og ved uddannelsens afslutning med trin 2 udsteder det faglige udvalg et svendebrev til lærlingen.
 Stk. 3. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
Ikrafttrædelse og overgangsbestemmelser § 9. Bekendtgørelsen træder i kraft den 1. august 2022.
 Stk. 2. Bekendtgørelse nr. 412 af 10. april 2019 om erhvervsuddannelsen til køletekniker ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 412 af 10. april 2019 om erhvervsuddannelsen til køletekniker anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
