Tillægsbetænkning afgivet af Skatteudvalget den 11. september 2012 Tillægsbetænkning over Forslag til lov om ændring af pensionsbeskatningsloven og forskellige andre love (Afskaffelse af fradragsret m.v. for indbetalinger til kapitalpension) [af skatteministeren (Thor Möger Pedersen)] 1. Udvalgsarbejdet Lovforslaget blev fremsat den 14. august 2012 og var til 1. behandling den 20. august 2012. Lovforslaget blev efter 1. behandling henvist til behandling i Skatteudvalget.
Udvalget afgav betænkning den 6. september 2012. Lovforslaget var til 2. behandling den 10. september 2012. Ved 2. behandling blev lovforslaget delt i 2 lovforslag.
L 196 A blev herefter henvist til fornyet behandling i Skatteudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Skriftlige henvendelser Udvalget har under den fornyede behandling af lovforslaget modtaget 1 skriftlig henvendelse fra Forsikring & Pension.
Skatteministeren har over for udvalget kommenteret den skriftlige henvendelse.
2. Indstillinger og politiske bemærkninger Et flertal i udvalget (V, S, RV, EL, SF og KF) indstiller lovforslaget til vedtagelse i den affattelse, hvori det foreligger efter 2. behandling.
 Socialdemokratiets, Radikale Venstres og Socialistisk Folkepartis medlemmer af udvalget bemærker med stor tilfredshed, at der er indgået en skattereformaftale, der støttes af et bredt flertal i Folketinget.
Skattereformaftalen indeholder nogle væsentlige forslag, som kan få dansk økonomi på fode igen.
Reformen bidrager både til en hurtigere genopretning efter krisen og til at løse de langsigtede udfordringer for dansk økonomi.
Det sker bl.a. ved at sænke skatten på arbejde markant med i alt godt 14 mia. kr. frem mod 2022.
Med skattereformaftalen skabes ny vækst og flere job, og det sikres, at særlig lønmodtagere med lav- og mellemindkomster får en gevinst.
Samtidig bidrager alle til finansieringen  også de velstillede.
Der vil også være betydelig indkomstfremgang for de ledige, der kommer i arbejde i kraft af reformen  bl.a. som følge af fremrykningen af private investeringer.
Skattereformen betyder også, at dem, som kun har lidt, når de bliver folkepensionister, stilles bedre, mens dem, der gennem arbejdslivet har fordel af lavere skat på arbejde, i lidt højere grad selv finansierer deres pensionisttilværelse.
Den lavere skat på arbejde er i høj grad målrettet dem, som har lav- og mellemindkomster, samtidig med at beskæftigelsen og væksten forøges i det danske samfund.
De foreslåede skattelettelser er væsentlige og skal selvfølgelig finansieres.
Det har krævet svære prioriteringer.
Men Socialdemokratiets, Radikale Venstres og Socialistisk Folkepartis medlemmer finder, at der med aftalen er skabt en rimelig og socialt balanceret skattereform, der indeholder de rette elementer til at sætte gang i den danske økonomi igen.
 Socialdemokratiet, Radikale Venstre og Socialistisk Folkeparti finder anledning til at knytte nogle bemærkninger til enkelte af finansieringselementerne i skattereformen.
Ophævelsen af ligningslovens § 33 A er et finansieringselement i skattereformen og har givet anledning til en del debat.
Socialdemokratiets, Radikale Venstres og Socialistisk Folkepartis medlemmer finder, at det er vigtigere, at alle danskere får en skattelettelse, frem for at man fastholder, at et fåtal ikke betaler skat i Danmark og måske slet ikke betaler skat.
For de personer, der allerede er omfattet af skattefritagelsen i ligningslovens § 33 A, gælder en overgangsbestemmelse, som betyder, at ophævelsen først får virkning for disse personer fra 2014. Det bemærkes også, at udviklingen på området vil blive fulgt tæt, og hvis det viser sig, at ophævelsen har meget uhensigtsmæssige konsekvenser, må spørgsmålet tages op igen.
 I relation til den ændrede beskatning af kapitalpensioner lægger Socialdemokratiet, Radikale Venstre og Socialistisk Folkeparti vægt på, at et eventuelt merprovenu fra den fremrykkede beskatning disponeres således, at den finanspolitiske holdbarhed ikke forværres.
Indeksering af afgifterne er også med til at finansiere skattereformens skattenedsættelser.
Det forventes ikke, at indekseringen øger tilskyndelsen til at grænsehandle.
Indekseringen betyder, at afgifterne ikke udhules over tid, men bevarer deres værdi og dermed heller ikke efterlader en finansieringsudfordring for fremtidens velfærd.
 Socialdemokratiet, Radikale Venstre og Socialistisk Folkeparti bemærker endelig, at regeringen gerne havde set en afskaffelse af fedt- og sukkerafgiften som en del af skattereformen, men at der ikke er fundet finansiering til det.
 Et mindretal i udvalget (DF og LA) indstiller lovforslaget til forkastelse.
 Dansk Folkepartis medlemmer af udvalget henviser til Dansk Folkepartis politiske bemærkninger i betænkningen af 6. september 2012 over lovforslaget.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for tillægbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
Ane Halsboe-Larsen (S) Benny Engelbrecht (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Stine Brix (EL) Jørgen Arbo-Bæhr (EL) Hans Andersen (V) Gitte Lillelund Bech (V) fmd.
Martin Geertsen (V) Kristian Pihl Lorentzen (V) Henrik Høegh (V) Torsten Schack Pedersen (V) Troels Lund Poulsen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
