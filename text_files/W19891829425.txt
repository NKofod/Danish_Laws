 Ejendomsskatterne for 2 grunde, der hidrørte fra udstykning af et  

 oprindeligt til frugtplantage købt areal, blev anset fradragsberettigede i  

 henhold til ligningslovens § 14, stk. 1, idet grundstykkerne ikke var  

 erhvervet med henblik på privat benyttelse.
 A klagede for indkomståret 1985 over, at de stedlige skattemyndigheder  

 ikke havde godkendt hendes fradrag på 3.351 kr. for ejendomsskatter  

 vedrørende 2 ubebyggede grunde.
 Det var oplyst, at klagerens ægtefælle i 1930 havde erhvervet et areal for  

 at drive frugtplantage, og at der for dette areal fra begyndelsen af  

 1970'erne var påbegyndt udstykning i i alt 30 grunde, som løbende var solgt  

 fra.
 Klageren havde for 1985 selvangivet et fradrag på 3.351 kr. for  

 ejendomsskatter vedrørende de tilbageværende 2 grunde af udstykningen.
 De stedlige skattemyndigheder havde nægtet dette fradrag under henvisning  

 til, at fortjenesten ved salg af grundene var blevet beskattet efter  

 ejendomsavancebeskatningsloven, hvorfor grundene ikke var anvendt  

 erhvervsmæssigt eller henhørte under klagerens næringsvej.
Klagerens revisor påstod over for Landsskatteretten et fradrag for  

 ejendomsskatter på 3.090 kr. godkendt, idet de 2 grunde i sin tid var  

 erhvervet med erhvervsmæssig benyttelse for øje.
Han henviste til, at der i  

 henhold til ligningslovens § 14, stk. 8, ikke var fradrag for ejendomsskatter  

 vedrørende en ubebygget grund, som var erhvervet med henblik på privat  

 benyttelse og ikke senere var overgået til erhvervsmæssig benyttelse.
Det  

 kunne heraf modsætningsvis sluttes, at ejendomsskatter vedrørende en  

 ubebygget grund var fradragsberettigede, når grunden var erhvervet med  

 henblik på erhvervsmæssig benyttelse.
Landsskatteretten fandt, at de omhandlede grundstykker ikke var erhvervet  

 med henblik på privat benyttelse, men med det formål at drive frugtplantage,  

 og at klageren derfor i henhold til ligningslovens § 14, stk. 1, var  

 berettiget til det påståede fradrag.
Den påklagede ansættelse blev herefter  

 nedsat med 3.090 kr.
 LV 1988, G 5.2.2.
