Skriftlig fremsættelse (27. februar  

 2002) Trafikministeren Herved tillader jeg mig for Folketinget at  

 fremsætte:
 Forslag til lov om nedlæggelse af visse  

 sporanlæg m.v.
(Lovforslag nr.
L 115).
Lovforslaget omhandler nedlæggelse af havnebanen i  

 Sønderborg og visse sidespor på stationsområdet i  

 Svendborg.
Sønderborg Kommune og Svendborg Kommune har ønsket  

 sporene nedlagt for at kunne udnytte arealerne til byudvikling og offentlige  

 formål.
 Forslaget omhandler kun den del af sporanlæggene,  

 der er anlagt ved lov.
 Størsteparten af sporene på selve  

 havneområderne i de to byer er anlagt og bruges i overensstemmelse med  

 "Overenskomst om anlæg, vedligeholdelse, renholdelse og brug af  

 havnespor" indgået mellem Generaldirektoratet for Statsbanerne og  

 "Sammenslutningen af danske Havne" i 1925. Aftaler om fjernelse af  

 spor anlagt efter overenskomsten skal indgås mellem havnen og  

 infrastrukturforvalteren.
Banestyrelsen har oplyst, at der ikke er kendskab til  

 jernbanevirksomheder, der ønsker at benytte havnebanen i  

 Sønderborg eller sidesporene i Svendborg, og de indgår ikke i  

 nogen planer for udvikling af banebetjening i de pågældende  

 områder, hvorfor Banestyrelsen har indstillet, at der gives  

 bemyndigelse til at sporene kan tages op.
På den baggrund  

 foreslås det, at trafikministeren gives den fornødne  

 bemyndigelse.
Sønderborg Kommune og Sønderjyllands Amt har  

 anmodet Banestyrelsen om at få havnebanen nedlagt, idet man  

 planlægger et større universitetsbyggeri på DSB s arealer  

 på Sundeved-siden af Als Sund.
Det er en forudsætning for  

 realisering af planerne, at havnebanen kan nedlægges.
Da der fortsat er  

 godstransport med jernbane fra Sønderborgs godslæsseplads, skal  

 det bemærkes, at en accept af frigivelse af arealerne også vil  

 blive betinget af, at der etableres en erstatning for godslæssepladsen  

 uden udgifter for Banestyrelsen.
Der har ikke siden 1997 været  

 godstransport på havnebanen i Sønderborg.
Svendborg Kommune vil sammen med DSB og Banestyrelsen  

 anlægge en trafikterminal ved Svendborg Station for at forbedre  

 forholdene for den kollektive trafik.
Dette indebærer, at det er  

 nødvendigt at fjerne sporene.
På sidesporene ved Svendborg  

 Station har der ikke været trafik siden 1994.
 Det er hensigten kun at udnytte bemyndigelsen,  

 såfremt alle udgifter til nedlæggelse inklusive fjernelse af  

 forurenende anlæg på områderne betales af interessenterne i  

 byudviklingsprojekterne, således at der ikke bliver tale om udgifter  

 herved for staten.
I § 6 i lov nr. 72 af 23. maj 1873 om Meddelelse af  

 Koncession paa Anlæg og Benyttelse af forskellige Sidebaner til de  

 jydsk-fynske Statsbaner stilles der krav om, at alle medlemmer af  

 bestyrelserne ved de omhandlede baner samt de ansatte skal have dansk  

 indfødsret.
Loven omhandler anlæg af strækningerne  

 Odense-Svendborg og Silkeborg-Herning.
Bestemmelsen er ikke i  

 overensstemmelse med Danmarks internationale forpligtelser, hvorfor den  

 foreslås ophævet.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til Tingets hurtige og velvillige behandling.
