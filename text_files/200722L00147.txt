Fremsat den 28. marts 2008 af beskæftigelsesministeren (Claus Hjort Frederiksen) Forslag til Lov om ændring af lov om arbejdsløshedsforsikring m.v.
(Begrænsning af retten til nedsatte dagpenge mv.) § 1 I lov om arbejdsløshedsforsikring m.v., jf. lovbekendtgørelse nr. 994 af 8. august 2007, som ændret senest ved § 1 i lov nr. 108 af 26. februar 2008, foretages følgende ændringer:
 1. § 60, stk. 1 , affattes således:
»Når et medlem har fået udbetalt nedsatte dagpenge, jf. § 59, stk. 1, i sammenlagt 30 uger inden for de sidste 104 uger, bortfalder retten til nedsatte dagpenge.
Medlemmet opnår ret til at begynde en ny periode med nedsatte dagpenge, når medlemmet herefter har haft 26 ugers arbejde med mere end 30 timer i hver uge inden for 12 måneder.« 2. I § 62 a, stk. 2, 3. pkt ., ændres »uddannelsesstøtte for voksne« til: »støtte«.
 3. § 73, stk. 2 , affattes således:
 4. I § 75 h, stk. 2, nr. 2 , ændres »voksenuddannelsesstøtte i« til: »støtte i«, og i  § 75 h, stk. 5,  ændres »voksenuddannelsesstøtte efter« til: »støtte efter«.
 5. I § 75 h, stk. 3, nr. 1 , ændres »2. maj« til: »1. maj«.
 6. I § 75 h, stk. 3, nr. 3, ændres »1. maj« til: »30. april«.
 7. I § 75 h, stk. 7 , ændres »voksenuddannelsesstøtten« til: »støtte efter lov om statens voksenuddannelsesstøtte«.
 8. I § 86, stk. 10 , ændres »inddrivelse« til: »opkrævning«.
 9. I § 86 a indsættes efter stk. 2 som nyt stykke:
 10. I § 86 a, stk. 3, 2. pkt ., der bliver stk. 4, 2. pkt., indsættes efter »afgørelse truffet af«: » en kasse,«.
 11. I § 86 a, stk. 4 , der bliver stk. 5, ændres »stk. 3« til: »stk. 4«.
 12. I § 87 a, stk. 1 , indsættes efter 1. pkt.:
»Hvis beløbet, der er udbetalt eller søgt udbetalt med urette, højst svarer til 5 gange dagpengenes højeste beløb for en uge, jf. § 47, træffer arbejdsløshedskassen dog afgørelse.« 13. I § 87 a, stk. 1, 2. pkt. , der bliver 3. pkt., ændres »direktørens tidligere afgørelse« til: »den første administrative afgørelse i den tidligere sag«.
 14. I § 87 a, stk. 2 , ændres »direktøren for Arbejdsdirektoratet« til: »kassen«.
§ 2 Stk. 1. Loven træder i kraft den første mandag efter bekendtgørelsen i Lovtidende, jf. dog stk. 2.
 Stk. 2. § 1, nr. 1 og 3, har virkning fra den 14. april 2008, jf. dog stk. 3.
Stk. 3. For medlemmer, som den 14. april 2008 har modtaget nedsatte dagpenge efter de hidtil gældende regler efter § 60, stk. 1, og § 73, stk. 2, 1. pkt., og som ikke har opbrugt retten til nedsatte dagpenge, har § 1, nr. 1 og 3, dog virkning fra lovens ikrafttræden.
Medlemmerne har fra lovens ikrafttræden inden for den nye referenceperiode på 104 uger ret til nedsatte dagpenge i det antal uger, som de ikke har opbrugt efter de hidtil gældende regler om 52 ugers ydelsesperiode.
Bemærkninger til lovforslaget Almindelige bemærkninger 1. Indledning Lovforslaget er et led i gennemførelsen af aftalen om en jobplan indgået mellem regeringen (Venstre og Det Konservative Folkeparti), Dansk Folkeparti, Det Radikale Venstre og Ny Alliance.
 På arbejdsløshedsforsikringsområdet indeholder jobplanen aftale om harmonisering og begrænsning af varigheden af retten til supplerende dagpenge.
 Følgende fremgår af aftalen om jobplanen:
 »Det igangværende økonomiske opsving har medført historisk høj beskæftigelse og den laveste målte ledighed siden 1974. Opsvinget indebærer aktuelt et pres på arbejdsmarkedet, og stadig flere brancher melder om mangel på arbejdskraft.
For at dæmpe det aktuelle pres på arbejdsmarkedet og sikre fortsat fremgang i velstand og velfærd er det nødvendigt med en målrettet indsats for at forbedre rekrutteringsgrundlaget.
Der skal skaffes flere medarbejdere både til de private virksomheder og til de offentlige institutioner.
Med jobplanen får vi mere arbejdskraft i Danmark  både på kort og lidt længere sigt.
Dels ved at endnu flere mennesker flytter fra overførselsindkomst til arbejde eller supplerer en overførselsindkomst med arbejdsindkomst.
Dels ved at Danmark kan tiltrække højt kvalificeret arbejdskraft fra udlandet.
Mangel på arbejdskraft forventes også på længere sigt at være en central udfordring set i lyset af den demografiske udvikling.
Jobplanen giver et betydeligt bidrag til et bedre rekrutteringsgrundlag på sigt.« Lovforslaget indeholder derfor forslag om at harmonisere og begrænse varigheden af retten til supplerende dagpenge.
 Herudover indeholder lovforslaget en administrativ forenkling i sager om inddrivelse af EØS-dagpenge modtaget med urette samt udlægning af kompetencen til at træffe afgørelse om sanktion til a-kasserne som 1. instans.
 Endelig indeholder lovforslaget justeringer som følge af, at ferieåret er ændret i ferieloven, og at voksenuddannelsesstøtte efter lov om statens voksenuddannelsesstøtte (VUS) er ændret til støtte efter lov om statens voksenuddannelsesstøtte (SVU).
2. Harmonisering og begrænsning af varigheden af retten til supplerende dagpenge Supplerende dagpenge ved deltidsarbejde understøtter fleksibiliteten på arbejdsmarkedet for både arbejdsgivere og arbejdstagere  og kan være en vej ind på arbejdsmarkedet til varig fuldtidsbeskæftigelse.
Men det er uhensigtsmæssigt, hvis fuldtidsbeskæftigelse erstattes af deltidsbeskæftigelse med supplerende dagpenge i længere perioder.
De nuværende muligheder for supplerende dagpenge sikrer ikke tilstrækkelig tilskyndelse hos arbejdsgivere og arbejdstagere til at udbyde og efterspørge arbejde på fuld tid.
Fra 1999 til 2007 er den samlede dagpengeledighed faldet med knap 47 pct., mens omfanget af supplerende dagpenge for personer på fast nedsat tid kun er faldet med godt halvdelen (af de 47 pct.).
 Tilskyndelsen hos arbejdsgivere og arbejdstagere til at efterspørge og udbyde arbejde på fuld tid skal derfor styrkes.
Det foreslås derfor at harmonisere og begrænse varigheden af retten til supplerende dagpenge.
Det skal fortsat være muligt at modtage supplerende dagpenge, men kun i en kortere periode.
Det vil tilskynde arbejdsgiverne til at imødekomme ønsker om fuldtidsarbejde, hvis de vil tiltrække og holde på ansatte.
Perioden skal være den samme for alle, dvs. uanset om personen har et opsigelsesvarsel eller ikke.
 Reglerne for supplerende dagpenge harmoniseres og justeres for alle, så deltidsbeskæftigede fremover kan modtage supplerende dagpenge i 30 uger inden for 104 uger.
2.1. Harmonisering af retten til supplerende dagpenge uanset ansættelsesforholdets karakter 2.1.1. Gældende ret For at kunne få ret til supplerende dagpenge skal et medlem opfylde de almindelige betingelser for ret til arbejdsløshedsdagpenge.
 Efter de gældende regler er det en betingelse for ret til dagpenge, at et medlem opfylder et beskæftigelseskrav inden for de seneste 3 år, som for fuldtidsforsikrede sammenlagt svarer til fuldtidsarbejde i mindst 52 uger og for deltidsforsikrede i mindst 34 uger.
Herudover er retten til dagpenge betinget af, at et fuldtidsforsikret medlem står til rådighed for fuldtidsarbejde, og at et deltidsforsikret medlem står til rådighed for arbejde med op til 30 timers arbejde om ugen.
Det indebærer, at medlemmet skal søge sådant arbejde og skal kunne og ville overtage arbejde med dags varsel.
 Efter de gældende regler kan der ikke udbetales supplerende dagpenge, hvis et fuldtidsforsikret medlem arbejder mere end 29,6 timer i en uge, og et deltidsforsikret medlem arbejder mere end 4/5 af den gennemsnitlige ugentlige arbejdstid før ledigheden (mindsteudbetalingsreglen).
For fuldtidsforsikrede sondres der mellem medlemmer, der arbejder i et ansættelsesforhold henholdsvis med og uden et opsigelsesvarsel.
Der anses for at være et opsigelsesvarsel i alle ansættelsesforhold, hvor der i henhold til lov, kollektiv overenskomst eller aftale generelt er fastsat et opsigelsesvarsel fra den ansattes side.
Medlemmer, som er ansat med et opsigelsesvarsel, skal have udstedt en frigørelsesattest fra deres arbejdsgiver for at være berettiget til supplerende dagpenge.
Efter lovens § 60 kan disse medlemmer modtage supplerende dagpenge i en periode på 52 uger inden for 70 uger, hvorefter retten til supplerende dagpenge bortfalder.
Der kan genoptjenes ret til en ny periode med supplerende dagpenge ved efterfølgende arbejde, jf. pkt. 2.2.1.
 Medlemmer, som er ansat uden et opsigelsesvarsel over for arbejdsgiveren, er ikke underlagt en begrænsning af varigheden i retten til at modtage supplerende dagpenge og har således ubegrænset adgang til supplerende dagpenge, så længe de øvrige betingelser for ret til dagpenge, er opfyldt.
For deltidsforsikrede medlemmer er der ikke denne sondring.
Alle deltidsforsikrede har ret til supplerende dagpenge i 52 uger inden for 70 uger.
2.1.2. Lovforslagets indhold Det foreslås, at der sker en harmonisering af retten til supplerende dagpenge for fuldtidsforsikrede medlemmer, som indebærer, at medlemmer, henholdsvis med og uden et opsigelsesvarsel, ligestilles.
Det betyder, at alle modtagere af supplerende dagpenge får adgang til samme periode med supplerende dagpenge, når de øvrige betingelser herfor er opfyldt.
 For fuldtidsforsikrede medlemmer, som er ansat uden opsigelsesvarsel, indebærer forslaget en begrænsning i deres adgang til at få supplerende dagpenge, idet de bliver omfattet af en varighedsbegrænsning, som de ikke tidligere har været omfattet af.
 Der ændres ikke ved, at medlemmer, der er ansat med et opsigelsesvarsel, fortsat skal have udstedt en frigørelsesattest fra deres arbejdsgiver for at kunne modtage supplerende dagpenge.
2.2. Begrænsning af varigheden af retten til supplerende dagpenge 2.2.1. Gældende ret Efter de gældende regler er retten til supplerende dagpenge begrænset til en periode på 52 uger inden for 70 uger for fuldtidsforsikrede medlemmer, som er ansat med et opsigelsesvarsel og har en frigørelsesattest, og for alle deltidsforsikrede medlemmer.
Efter denne periode bortfalder retten til supplerende dagpenge, indtil medlemmet herefter har haft 26 ugers arbejde inden for 12 måneder.
I de 26 uger skal fuldtidsforsikrede hver uge have arbejdet mere end 30 timer, og deltidsforsikrede skal have haft mindst samme arbejdstid pr. uge som den gennemsnitlige ugentlige arbejdstid før ledigheden.
2.2.2. Lovforslagets indhold Varighedsbegrænsningen af retten til supplerende dagpenge skal fremover omfatte alle fuldtids- og deltidsforsikrede medlemmer, jf. pkt. 2.1.2.
 Det foreslås at begrænse varigheden af retten til supplerende dagpenge ved, at antallet af uger, hvor et medlem kan få udbetalt supplerende dagpenge, nedsættes fra 52 uger til 30 uger, samt at referenceperioden, altså antallet af uger inden for hvilke der kan udbetales supplerende dagpenge, udvides fra 70 uger til 104 uger.
 Ved at begrænse perioden, hvor der kan udbetales supplerende dagpenge, sikres det, at supplerende dagpenge opfylder formålet om at være en midlertidig ydelse, som medlemmet kan modtage i forbindelse med kortvarig delvis ledighed eller som indgang til arbejdsmarkedet på fuld tid.
 Ved at udvide referenceperioden sikres det, at et medlem ikke kan spekulere i at »holde sig fri« af tidsbegrænsningen ved hele tiden at sikre sig, at vedkommende højst har fået supplerende dagpenge i 51 uger inden for 70 uger, og dermed indrette sig permanent på en kombination af supplerende dagpenge og deltidsbeskæftigelse.
 Der ændres ikke ved genoptjeningskravet for ret til en ny periode med supplerende dagpenge.
3. A-kasseafgørelser kan være grundlag for inddrivelse af tilbagebetalingskrav vedrørende EØS-dagpenge samt udlægning af kompetence til a-kasserne til at træffe afgørelse om sanktion i sager vedrørende EØS-dagpenge Den 1. februar 2005 blev kompetencen til udstedelse af attest til brug for udbetaling af dagpenge under arbejdssøgning i et andet EØS-land (E 303 DK) flyttet fra Arbejdsdirektoratet til a-kasserne.
Som følge af denne udlægning af kompetence foreslås det, at de administrative regler ændres, således at kasserne også får tillagt kompetencen til som 1. instans at træffe afgørelse om tilbagebetaling af EØS-dagpenge, og at disse afgørelser efter lovens § 86 a, stk. 3, kan danne grundlag for inddrivelse.
Endelig foreslås det, at a-kasserne får tillagt kompetence til at træffe afgørelse efter lovens § 87 a, stk. 1 og 2, i sager om uagtsomhed og i visse sager om svig.
 Administrationen af sager om tilbagebetaling, opkrævning, inddrivelse og uagtsomheds- og svigssanktion for EØS-dagpenge modtaget med urette vil med forslaget blive bragt i overensstemmelse med reglerne om tilbagebetaling, opkrævning, inddrivelse og sanktioner ved dagpenge modtaget med urette i øvrigt.
3.1. Gældende ret Retten til at medtage danske dagpenge ved arbejdssøgning i et andet EØS-land i op til 3 måneder fremgår af artikel 69 i forordning (EØF) nr. 1408/71 om anvendelse af de sociale sikringsordninger på arbejdstagere, selvstændige erhvervsdrivende og deres familiemedlemmer, der flytter inden for Fællesskabet.
 Forordningen og de øvrige EU-regler regulerer ikke, hvordan de enkelte medlemsstater skal tilbagesøge EØS-dagpenge modtaget med urette.
I Danmark er der fastsat regler om tilbagebetaling og inddrivelse af EØS-dagpenge i lovens § 86 a.
Misligholdte krav som skal tilbagebetales efter lovens § 86 a, stk. 1 og 2, inddrives af restanceinddrivelsesmyndigheden.
Inddrivelse af tilbagebetalingspligtige beløb kan ske ved udpantning og ved indeholdelse i løn mv., når kravet er fastslået i en afgørelse truffet af Arbejdsdirektoratet eller Arbejdsmarkedets Ankenævn.
 Efter direktoratets vejledning nr. 125 af 20. december 2004 om arbejdsløshedsforsikring i relation til EØS-lande, er det Arbejdsdirektoratet, der efter indstilling fra a-kassen som 1. instans træffer afgørelse i sager om tilbagebetaling af EØS-dagpenge modtaget med urette.
 Efter de gældende regler, er det Arbejdsdirektoratet, der efter indstilling fra a-kassen som 1. instans træffer afgørelse i sager om sanktion for svig og andre forseelser (uagtsomhed) i forbindelse med modtagelse af EØS-dagpenge.
3.2. Lovforslagets indhold Der vil administrativt blive foretaget ændringer i direktoratets vejledning nr. 125 af 20. december 2004 om arbejdsløshedsforsikring i relation til EØS-lande, hvorefter det vil blive a-kassen, der som 1. instans træffer afgørelse om tilbagebetaling af EØS-dagpenge.
Det foreslås, at også a-kassernes afgørelser om tilbagebetaling af EØS-dagpenge kan danne grundlag for inddrivelse.
Forslaget vil sikre en smidig administration af inddrivelsen af statskrav og vil medvirke til en forenkling af reglerne.
Inddrivelsesreglerne for tilbagebetalingskrav vedrørende EØS-dagpenge vil herefter svare til de gældende inddrivelsesregler for tilbagebetalingskrav vedrørende dagpenge i øvrigt, hvor a-kassen har ret til refusion fra statskassen for den udbetalte ydelse.
De administrative regler om a-kassernes opkrævning af tilbagebetalingskrav fremgår af bekendtgørelse nr. 996 af 20. oktober 2005 med senere ændringer.
Reglerne omfatter ikke opkrævning af tilbagebetalingskrav vedrørende EØS-dagpenge.
Det foreslås, at direktøren for Arbejdsdirektoratet bemyndiges til efter forhandling med Beskæftigelsesrådet at fastsætte regler om a-kassernes opkrævning af disse tilbagebetalingskrav.
Det foreslås videre, at a-kasserne fremover får kompetence til at træffe afgørelse som 1. instans i sager om uagtsomhed og i sager om svig, når tilbagebetalingsbeløbet ikke overstiger 5 gange dagpengenes højeste beløb for en uge (svarende til 25 gange den maksimale dagpengesats) for fuldtidsforsikrede på det tidspunkt, hvor det konstateres at der er begået svig.
Arbejdsdirektoratet skal fortsat træffe afgørelse, hvis tilbagebetalingsbeløbet overstiger 5 gange dagpengenes højeste beløb for en uge (svarende til 25 gange den maksimale dagpengesats), eller hvis et medlem har udvist gentagen svig inden for de seneste 5 år og derfor skal slettes som medlem af a-kassen.
A-kassen skal indstille til en sanktion, hvis direktoratet skal træffe afgørelsen om svig som 1. instans.
 Med de foreslåede lovændringer og de nævnte administrative ændringer vil reglerne om a-kassernes afgørelseskompetence i sager om tilbagebetaling af EØS-dagpenge og sanktioner og reglerne om opkrævning og inddrivelse af tilbagebetalingsbeløb vedrørende EØS-dagpenge blive bragt i overensstemmelse med lovens øvrige bestemmelser om tilbagebetaling, opkrævning, inddrivelse og sanktion.
4. Konsekvensændringer Det foreslås, at der foretages konsekvensændringer som følge af, at ferieåret er ændret fra 2. maj-1. maj til 1. maj-30. april, jf. § 12, stk. 1, i ferieloven.
 Det foreslås endvidere, at der foretages konsekvensændringer som følge af, at voksenuddannelsesstøtte efter lov om statens voksenuddannelsesstøtte (VUS) er ændret til støtte efter lov om statens voksenuddannelsesstøtte (SVU).
 Det foreslås endelig, at der foretages en konsekvensændring af lovens § 86, stk. 10, som følge af, at inddrivelse af tilbagebetalingskrav vedrørende ydelser, hvor a-kassen har krav på refusion fra staten, altid varetages af restanceinddrivelsemyndigheden under Skatteministeriet.
5. Økonomiske og administrative konsekvenser for det offentlige Forslaget om harmonisering og begrænsning af retten til supplerende dagpenge skønnes at medføre en dagpengebesparelse på 550 mio. kr. årligt fra og med 2009. Forslagets umiddelbare målgruppe skønnes at udgøre 28.000 personer årligt opgjort efter de gældende regler.
Det vurderes, at beskæftigelseseffekten vil blive 1.700 fuldtidspersoner.
 I overgangsåret 2008 skønnes dagpengebesparelsen at udgøre 25 mio. kr.
 Grundlaget for skønnene er antallet af modtagere af og udgifterne til supplerende dagpenge i 2006.
 Forslagene om forenkling og konsekvensændringer har ingen økonomiske konsekvenser.
Forslaget om at udvide inddrivelsesgrundlaget for tilbagebetaling af EØS-dagpenge og give a-kasserne kompetence til at træffe afgørelse om sanktion indebærer en forholdsvis mindre administrativ lettelse for Arbejdsdirektoratet og en tilsvarende forholdsvis mindre administrativ byrde for a-kasserne.
Siden udlægning af udstedelsen af attest E 303 DK den 1. februar 2005 til a-kasserne, har Arbejdsdirektoratet modtaget indstilling fra a-kasserne om tilbagebetaling og eventuel sanktion i forbindelse med fejludbetaling af EØS-dagpenge i ca. 30 sager på årsbasis.
6. Økonomiske og administrative konsekvenser for erhvervslivet Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser i et omfang, der berettiger, at lovforslaget bliver forelagt virksomhedspanelet.
Forslaget bør derfor ikke forelægges Økonomi- og Erhvervsministeriets virksomhedspanel.
7. Miljømæssige konsekvenser Lovforslaget har ingen miljømæssige konsekvenser.
8. Administrative konsekvenser for borgerne Lovforslaget har ingen administrative konsekvenser for borgerne.
9. Forholdet til EU-retten Lovforslaget indeholder ikke EU-retlige aspekter.
10. Høring Lovforslaget har forud for fremsættelsen været til høring i Beskæftigelsesrådets Ydelsesudvalg, Kristelig Fagforening og Kristelig Arbejdsgiverforening.
