Skriftlig fremsættelse (25. oktober 2006) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
 Forslag til lov om  

 ændring af lov om lægemidler, lov om apoteksvirksomhed og lov om dyrlæger  

 (Gennemsigtighed ved rabatordninger m.v. på medicinområdet, liberalisering af  

 dele af lægemiddeldistributionen samt forbedring af dyrevelfærd og  

 fødevaresikkerhed).
(Lovforslag nr.
L 51).
Lovforslaget udmønter en række af initiativerne i den  

 politiske aftale af 8. juni 2006 om en handlingsplan på medicinområdet, som  

 er  

 indgået mellem regeringen (Venstre og Det Konservative Folkeparti), Dansk  

 Folkeparti og Det Radikale Venstre.
De aftalte initiativer har til formål at  

 skabe større klarhed og gennemsigtighed på medicinområdet og videreudvikle de  

 liberaliseringsinitiativer, som blev igangsat ved den politiske aftale af 1.  

 november 2000 om modernisering og liberalisering af apotekervæsenet.
Den  

 indgåede aftale omfatter endvidere Socialdemokratiet og Socialistisk  

 Folkeparti  

 bortset fra aftalens punkt om liberalisering af salget af medicin til  

 produktionsdyr og styrkelse af indsatsen for fødevaresikkerhed og  

 dyrevelfærd.  

 De elementer i den politiske aftale, der ikke indgår i lovforslaget, udmøntes  

 gennem ændringer af eksisterende bekendtgørelser, vejledninger samt interne  

 instrukser.
Lovforslaget indeholder en række forslag til nærmere regler  

 for ydelse af bonus og rabatter i apotekssektoren.
Det foreslås at forbyde,  

 at  

 der som led i handel med et apoteksforbeholdt lægemiddel udbetales bonus  

 eller  

 ydes anden økonomisk fordel til brugeren af lægemidlet.
Der foreslås  

 udarbejdet  

 en nærmere fastlæggelse af apotekernes adgang til omkostningsbegrundede  

 rabatter samt krav om udførelse af revision vedrørende apotekernes rabat- og  

 markedsføringsaktiviteter.
Med henblik på at sikre åbenhed og gennemsigtighed  

 i  

 ydelsen af omkostningsbegrundede rabatter foreslås en pligt for  

 leverandørerne  

 til at offentliggøre grundlaget og vilkårene for at yde omkostningsbegrundet  

 rabat.
Der foreslås endvidere en regulering af apotekskæders forhandling af  

 rabatter og medvirken til markedsføringsaktiviteter, herunder krav om  

 regnskab  

 og revision.
Lovforslaget omfatter derudover en liberalisering af  

 distributionen af lægemidler til produktionsdyr.
Det foreslås således, at  

 fastprissystemet i forhold til lægemidler til produktionsdyr ophæves.
Det  

 foreslås endvidere, at apoteksforbeholdet ved salg af lægemidler til  

 produktionsdyr ophæves.
Der opstilles i den forbindelse en række betingelser  

 for de nye forhandlere af lægemidler til produktionsdyr.
I forbindelse med liberaliseringen af distributionen af  

 lægemidler til produktionsdyr foreslås iværksat en række nye initiativer  

 vedrørende dyrevelfærd og fødevaresikkerhed.
Der stilles forslag om, at  

 praktiserende dyrlæger skal være økonomisk uafhængige af virksomheder, der  

 håndterer lægemidler til dyr, og at en dyrlæge kan meddeles påbud om at  

 iværksætte diagnostiske laboratorieundersøgelser med henblik på at få  

 verificeret den diagnose, som danner grundlag for dyrlægens valg af  

 behandling.  

 Der foreslås endvidere adgang til, at ministeren for familie- og  

 forbrugeranliggender  

 i kontroløjemed kan indhente oplysninger hos andre offentlige myndigheder.
De  

 nye initiativer vedrørende fødevaresikkerhed og dyrevelfærd foreslås  

 finansieret af forhandlerne af lægemidler til produktionsdyr fordelt  

 forholdsmæssigt efter omsætningen af disse lægemidler.
 Der foreslås endvidere etableret adgang til, at  

 Lægemiddelstyrelsen kan udstede administrative bøder ved nærmere definerede  

 overtrædelser af lægemiddelloven.
 Idet jeg i øvrigt tillader mig at henvise til lovforslaget  

 og de ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
