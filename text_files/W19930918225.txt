Ankestyrelsens principafgørelse D-20-93 om uarbejdsdygtig - stationær lidelse - revalideringsmæssige foranstaltninger Resume:
Lønmodtager kunne ikke fortsat anses for fuldt uarbejdsdygtig på grund af sygdom, idet hans ryglidelse ifølge de lægelige oplysninger var stationær, og idet han ikke kunne genoptage sin hidtidige beskæftigelse, men godt påtage sig ikke rygbelastende arbejde.
Kommunen havde endvidere ikke fundet grundlag for at iværksætte revalideringsmæssige foranstaltninger.
 Kassation:
Principafgørelsen har ikke længere vejledningsværdi Kassationsdato:
14-06-2009 Love:
Lov om dagpenge ved sygdom eller fødsel - lov nr. 852 af 20. december 1989 - § 5, stk. 1 Sagsfremstilling:
 Kommunen traf afgørelse om, at lønmodtageren ikke havde krav på udbetaling af dagpenge efter lønophør den 31. august 1991, idet han ikke fandtes fuldt uarbejdsdygtig på grund af sygdom, jf. dagpengelovens § 5, stk. 1.
 Lønmodtageren blev sygemeldt den 20. februar 1991 på grund af en ryglidelse og modtog løn under sygdom til og med den 31. august 1991, hvorefter han overgik til pension fra arbejdsgiveren (offentlig) på grund af helbredsbetinget utjenstdygtighed.
En ansøgning i 1991 om førtidspension blev efter indhentede lægelige oplysninger fra egen læge og speciallæge i ortopædisk kirurgi indstillet til afslag af kommunen.
På samme grundlag samt yderligere oplysninger fra egen læge blev det endvidere bestemt, at der ikke skulle iværksættes revalideringsmæssige foranstaltninger, ligesom der heller ikke skulle udbetales dagpenge til ham, da han ikke kunne anses som fuldt uarbejdsdygtig på grund af sygdom.
Kommunen lagde ved afgørelsen bl.a. vægt på, at lønmodtageren efter oplysninger i erklæringen fra speciallægen skulle kunne klare ikke rygbelastende arbejde.
 Sagen har været forelagt Dagpengeudvalgets lægekonsulent, der har udtalt, at lønmodtageren pr. 2. september (mandag) 1991 ikke var fuldt uarbejdsdygtig på grund af sygdom.
 Efter Dagpengeudvalgets beslutning blev afgørelsen i sagen truffet af opmanden.
 Afgørelse:
 Lønmodtageren havde ikke ret til dagpenge fra den 2. september 1991.
Pågældendes ryglidelse var efter de lægelige oplysninger stationær, og han kunne ikke genoptage sin hidtidige beskæftigelse, men godt påtage sig ikke rygbelastende arbejde.
Kommunen havde endvidere ikke fundet grundlag for at iværksætte revalideringsmæssige foranstaltninger.
Idet der i øvrigt henvises til Dagpengeudvalgets lægekonsulent, findes lønmodtageren pr. 31. august 1991 ikke at kunne betegnes som fuldt uarbejdsdygtig på grund af sygdom, jf. dagpengelovens § 5, stk. 1.
 Dagpengeudvalget tiltrådte således kommunens afgørelse.
