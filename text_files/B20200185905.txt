Bekendtgørelse om midlertidig fravigelse af byggeloven som led i håndtering af COVID-19, for så vidt angår faciliteter til test og vaccination I medfør af § 12 d, stk. 3, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, og efter forhandling med sundheds- og ældreministeren, fastsættes:
 § 1. Uanset § 2 i byggeloven kan eksisterende bygninger med kort varsel og uden krav om byggetilladelse tages i brug med henblik på foretagelse af test for smitte med COVID-19 og foretagelse af vaccination mod COVID-19, jf. dog stk. 3-6.
 Stk. 2. Ved ansøgning om byggetilladelse til transportable konstruktioner i brand- og konstruktionsklasse 2-4, som opstilles og indrettes til brug for foretagelse af test for smitte med COVID-19 og foretagelse af vaccination mod COVID-19, jf. stk. 3, hvor der ikke er tilknyttet en certificeret brandrådgiver og statiker, skal kommunalbestyrelsen foretage byggesagsbehandling af dokumentation for brand- og konstruktionsforhold, jf. kapitel 5 og 15 i bekendtgørelse om bygningsreglement 2018.
 Stk. 3. Brug af eksisterende bygninger og transportable konstruktioner efter stk. 1 og 2 kan alene ske, når det er nødvendigt for at forebygge eller inddæmme udbredelse af COVID-19.
 Stk. 4. Eksisterende bygninger, der tages i brug efter stk. 1, skal leve op til krav til brand- og konstruktionsforhold i kapitel 5 og 15 i bekendtgørelse om bygningsreglement 2018, jf. byggelovens § 6. Der indhentes en udtalelse herom fra den relevante kommunalbestyrelse.
 Stk. 5. Den tilladte brug efter stk. 1 og 2 skal ophøre, når betingelserne i stk. 3 ikke længere er opfyldt.
 Stk. 6. For bygninger og transportable konstruktioner, jf. stk. 1 og 2, som måtte være opført eller under opførelse, skal der straks ansøges om tilladelse efter stk. 2 eller indhentes udtalelse efter stk. 4, 2. pkt.
 Stk. 7. Kommunalbestyrelsen skal for bygninger og transportable konstruktioner, som er omfattet af stk. 6, og som måtte være ibrugtaget, straks påse, om brugen kan opretholdes.
 § 2. Bekendtgørelsen træder i kraft den 11. december 2020.
 Stk. 2. Bekendtgørelsen har virkning for bygninger og transportable konstruktioner, jf. § 1, stk. 1 og 2, som måtte være opført eller under opførelse fra den 1. august 2020.
 Stk. 3. Bekendtgørelse nr. 1736 af den 25. november 2020 om midlertidig fravigelse af byggeloven som led i håndtering af COVID-19, for så vidt angår testfaciliteter, ophæves.
