 Advokaten for et interessentskab nægtede over for toldvæsenet at oplyse  

 navnene på samtlige interessenter (ca. 100) i virksomheden, idet han bestred  

 toldvæsenets adkomst til at forlange de omhandlede oplysninger.
Ministeriet for Skatter og Afgifter meddelte i denne anledning, at den  

 enkelte interessent efter lovens § 24 hæfter som medejer for betalingen af  

 interessentskabets gæld.
Samtlige interessenter i selskabet omfattes derfor  

 af registreringspligten efter lovens § 5, stk. 1, jf. stk. 5, hvorefter den, der skal svare afgift, skal anmelde sig  

 til registrering senest 8 dage før virksomhedens påbegyndelse, ligesom  

 ændringer i ejerforhold eller ansvarlig ledelse skal anmeldes.
Idet ministeriet i øvrigt henviste til lovens § 40, meddelte man, at  

 interessentskabets ledelse under bødeansvar efter lovens § 35, stk. 1, punkt b, har pligt til at afgive de af toldvæsenet krævede  

 oplysninger.
Endelig bemærkedes, at toldvæsenet i medfør af lovens § 31 i forbindelse  

 med eftersyn i virksomheden kan kræve de nævnte oplysninger forelagt sammen  

 med andet materiale vedrørende virksomheden.
De i virksomheden beskæftigede  

 personer har under bødeansvar pligt til at yde toldvæsenet fornøden  

 vejledning og hjælp ved foretagelsen af eftersynet.
