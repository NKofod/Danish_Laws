Cirkulæreskrivelse om ægteskab mellem to personer af samme køn i Norge Norge har vedtaget en ny ægteskabslov, der blandt andet betyder, at to personer af samme køn kan indgå ægteskab.
I den forbindelse ophæves lov om registreret partnerskab. Ændringerne er trådt i kraft den 1. januar 2009.
 Efter § 2, stk. 3, i lov om registreret partnerskab sidestilles registreret partnerskab i Norge med registreret partnerskab i Danmark.
For en god ordens skyld skal vi præcisere, at lovændringen i Norge ikke betyder, at kommunen nu må registrere to personer af samme køn som ægtefæller.
To personer af samme køn, der har indgået ægteskab i Norge, skal i det danske CPR registreres som registrerede partnere.
