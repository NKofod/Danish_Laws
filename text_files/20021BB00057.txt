Fremsat den 11. december 2002 af  

 Villy Søvndal (SF), Anne Baastrup (S),  

 Aage Frandsen (SF) og Kamal Qureshi (SF) Forslag til folketingsbeslutning om præcisering af lægekonsulenternes rolle i  

 sager om førtidspension m.v.
 Folketinget pålægger regeringen inden udgangen  

 af dette folketingsår at foretage de fornødne skridt til at  

 sikre, at de kommunale pensionsmyndigheder efterlever de af Socialministeriet  

 udstukne retningslinjer om lægekonsulenters opgaver i pensionssager,  

 så det sikres, at lægekonsulenterne ikke selv foretager en  

 lægelig eller pensionsbestemmende vurdering af sagen, men udelukkende  

 anvendes til at bistå pensionsmyndighederne med at klarlægge  

 indholdet af erklæringer fra de praktiserende læger og  

 speciallæger.
Bemærkninger til forslaget Der er en lang række gode grunde til at  

 få præciseret et utal af forhold for  

 lægekonsulenterne:
 Borgeren sættes forud for systemet.
 Borgerens retssikkerhed styrkes.
 Den generelle afbureaukratisering i den kommunale forvaltning  

 styrkes.
 Sagsbehandlingstiden forkortes.
 Presset på domstolene i forbindelse med ankesager lettes.
 Det sikres, at den kvalificerede speciallæges vurderinger ikke  

 siddes overhørig, og dermed styrkes borgerens tillid til  

 lægeinstitutionen.
 Sagernes samlede sociale aspekter fremmes.
 Gennem en årrække har det vist sig, at der er  

 en række alvorlige problemer knyttet til lægekonsulentordningen:  

 Den nuværende lovgivning sætter systemet forud for borgeren.
Den 27. januar 1998 sendte den daværende  

 socialminister en orienteringsskrivelse om lægers opgaver i  

 pensionssager til revaliderings- og pensionsnævnene, Den Sociale  

 Sikringsstyrelse og Den Sociale Ankestyrelse.
Det må dog konstateres,  

 at lægekonsulenterne mange steder ikke efterlever disse  

 retningslinjer.
I langt de fleste kommuner er udgifterne til  

 socialområdet betydelige, og det er derfor også dette  

 udgiftstunge område, der må holde for, når kommuner skal  

 spare.
I den situation bliver lægekonsulenten den instans, som i alt  

 for mange tilfælde i realiteten bliver afgørende for  

 afgørelsen af sociale sager.
Det er således også  

 lægekonsulentens afgørelse, der får afgørende  

 betydning for kommunernes budgetter.
I den forstand tjener  

 lægekonsulenten i mange tilfælde som kassetænkningens  

 forlængede arm.
Et andet problem er naturligvis de lange  

 sagsbehandlingstider, hvor borgere med en arbejdsskade og borgere, der er  

 blevet ofre for grov vold, trafikofre osv., i årevis kan søge om  

 førtidspension og om indplacering på et bestemt pensionstrin og  

 i realiteten have opnået et tåleligt resultat, men alligevel  

 får underkendt tidligere afgørelser af lægekonsulenten  

 uden at lægekonsulenten på noget tidspunkt har mødt den  

 enkelte borger og vurderet helbredstilstanden og arbejdsevnetabet.
Der kan  

 således ikke argumenteres for, at der er tale om en egentlig  

 lægefaglig vurdering.
For det tredje er det et afgørende problem, at  

 lægekonsulenten   som ovenfor påpeget   tilsidesætter en  

 række af fagfællers faglige vurderinger.
Således bliver  

 lægefaglige vurderinger fra både borgerens praktiserende  

 læge og eventuelle speciallægeerklæringer siddet  

 overhørig.
Det antaster ikke alene den lægefaglige konsensus og  

 tilliden til denne, det sætter også borgeren i en urimelig  

 situation.
Borgeren sætter naturligvis sin lid til de lægefaglige  

 vurderinger, som ankesystemet indkalder, alligevel findes der så en  

 sidste instans, som kan affeje også samstemmende lægeudtalelser.  

 I en i forvejen belastet og vanskelig situation udsættes borgeren  

 således for yderligere usikkerhed, og i forlængelse af  

 sagsbehandlingstiden i øvrigt må det forventes, at den store  

 usikkerhed det handler trods alt om borgerens økonomi og levestandard  

 og fremtidige rammer for resten af livet   i al væsentlighed bidrager  

 til en forværring af den enkeltes situation.
Kommunerne og lægekonsulenterne besidder ikke den  

 uafhængighed af budgetstyringen, som sikrer borgernes retssikkerhed i  

 forhold til prøvelse af sociale myndigheders afgørelser.
Det  

 har således også været fremme i offentligheden, at flere  

 lægekonsulenter har følt sig presset i de sundhedsfaglige  

 vurderinger af erhvervsevnetabet.
Der har været en stigning i antallet af sociale  

 sager, der havner ved domstolene.
Flere advokater har offentligt  

 påpeget, at dette skyldes kommunernes og  

 lægekonsulentinstitutionens tilsidesættelse af  

 speciallægeerklæringer.
Derfor vil en præcisering af  

 lægekonsulentordningen reducere antallet af sociale sager, der havner  

 ved domstolene, hvilket vil fremme både samfundsmæssige og  

 individuelle interesser.
SF har tidligere forsøgt at få ændret  

 retningslinjerne for at mindske sagsbehandlingstiderne og for at højne  

 borgernes retsstilling.
Forslagsstillerne vil derfor gerne fremme regeringens  

 gode og principielt vigtige målsætning om at lade borgeren  

 gå forud for systemet, fremme afbureaukratiseringen, dæmme op for  

 kassetænkning og højne fagligheden i de lægelige  

 vurderinger.
Skriftlig fremsættelse Villy Søvndal Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om præcisering  

 af lægekonsulenternes rolle i sager om førtidspension m.v..
(Beslutningsforslag nr.
B 57).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
