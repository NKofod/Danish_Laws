Skrivelse om, hvorvidt et medlem af et byråd, der er idømt en bøde på 5.000 kr. og frakendelse af førerretten i 6 måneder for overtrædelse af færdselslovens § 118, stk. 5, jf. § 42, stk. 1, nr. 1, er valgbar Resumé Valgbarhedsnævnet har fundet, at et byrådsmedlems vedtagelse af bødeforlæg for overtrædelse af færdselslovens § 118, stk. 5, jf. § 42, stk. 1, nr. 1, på 5.000 kr., samt frakendelse af førerretten i 6 måneder, ikke medførte fortabelse af valgbarhed.
(Valgbarhedsnævnets skrivelse af  til et byråd) Ved brev af 9. juni 2011 har byrådet i X Kommune i henhold til § 101, stk. 4, i lov om kommunale og regionale valg, indberettet til Valgbarhedsnævnet, at byrådsmedlem N.N. ved Retten i Y er idømt en bøde på 5.000 kr. og fået frakendt førerretten i 6 måneder for overtrædelse af færdselslovens § 118, jf. § 5, jf. § 42, stk. 1, nr. 1.
 Det fremgår af sagen, at pågældende den  har ført en varebil med en hastighed på mindst 115 km/t, selv om hastigheden i tættere bebygget området ikke må overstige 50 km/t.
 I den anledning skal det meddeles, at Valgbarhedsnævnet har fundet, at den begåede handling ikke i almindeligt omdømme gør den pågældende uværdig til at være medlem af kommunale råd, jf. den kommunale og regionale valglovs § 4.
 Den pågældende må derfor anses for valgbar.
