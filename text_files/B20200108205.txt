Bekendtgørelse om ændring af bekendtgørelse om opgørelse og afregning af kommunal udligning og tilskud til kommunerne for 2020 § 1 I bekendtgørelse nr. 974 af 17. september 2019 om opgørelse og afregning af kommunal udligning og tilskud til kommunerne for 2020 foretages følgende ændring:
 1. § 16, stk. 2, affattes således:
»Stk. 2. Afregning af midtvejsregulering sker ved, at 1/3 af de beløb, der tilkommer (tilskud) eller påhviler (bidrag) vedkommende kommune, tillægges henholdsvis fradrages det månedlige beløb, som udbetales af Skattestyrelsen i månederne oktober-december i tilskudsåret.
Tilskud og bidrag efter § 23 b i lov om kommunale udligning og generelle tilskud til kommuner afregnes ligeledes i månederne oktober-december i tilskudsåret.
Den del af midtvejsreguleringen på i alt 3.080,6 mio. kr., der vedrører midtvejsregulering af overførsler m.v. og kompensation for de kommunale udgifter til håndtering af COVID-19, udbetales dog den 1. september 2020. I medfør af aktstykke 233 af 25. juni 2020 udbetales midtvejsreguleringen af beskæftigelsestilskuddet på 5.503,5 mio. kr. ligeledes den 1. september 2020.« § 2 Bekendtgørelsen træder i kraft den 1. juli 2020.
