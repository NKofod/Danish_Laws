Nr BTL 41 Betænkning over Forslag til lov om ændring af udlændingeloven, lov om  

 midlertidig opholdstilladelse til visse personer fra det tidligere  

 Jugoslavien m.v. og lov om social bistand (Midlertidig opholdstilladelse til  

 personer fra Serbien-Montenegro m.v.)   

 Nr L 41 1995-96, 1. samling Afgivet af Retsudvalget Afgivet: 19960312 Udvalget har behandlet lovforslaget i nogle møder og har herunder stillet  

 spørgsmål til indenrigsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Advokatsamfundet, Dansk Flygtningehjælp og Ørsted-Søllested-Vedtofte Pastorat.
 Der er af indenrigsministeren og af nogle mindretal stillet  

 ændringsforslag, hvorom henvises til de ledsagende bemærkninger.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse med de af indenrigsministeren  

 stillede ændringsforslag.
Et mindretal inden for mindretallet (Socialistisk Folkepartis medlem af  

 udvalget) finder, at lovforslagets bestemmelse om et nyt opholdsgrundlag er  

 en nødløsning på en håbløs situation for de mange mennesker, som ikke har  

 opnået asyl.
Det er mindretallets grundopfattelse, at mennesker, der afviser  

 at deltage i en internationalt fordømt krig, skal have asyl.
Mindretallet  

 støtter imidlertid denne bestemmelse, fordi det giver de mennesker, som nu  

 ikke har et opholdsgrundlag i Danmark, en mulighed for at få en tilværelse  

 uden for asylcentrene.
 Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse ved 3.  

 behandling, men vil stemme for de af mindretallet og indenrigsministeren  

 stillede ændringsforslag.
 Mindretallet finder det rigtigt, at der nu bliver undervisningspligt for  

 børn af asylansøgere, og at asylansøgerne få større medansvar for  

 asylcentrenes drift.
 Mindretallet er også enig i, at kommunerne bør få større muligheder for at  

 vælge selv at overtage ansvaret for integrationen af flygtninge på et  

 tidligere tidspunkt.
 Mindretallet afviser derimod, at serbiske asylansøgere, der har fået  

 afslag på opholdstilladelse i Danmark, alligevel kan få opholdstilladelse,  

 der efter 3 år kan gøres permanent.
 Lovforslaget sender et helt forkert signal til de lande, der nægter at  

 modtage egne statsborgere og dermed ikke lever op til international folkeret.
Lovforslaget sender tillige et helt forkert signal til asylansøgerne.
Det  

 er en kendt sag, at indenrigsministeren alt for længe nøler med at udsende  

 asylansøgere, der igen og igen har fået afslag på ansøgning om  

 opholdstilladelse.
Det spreder det indtryk hos asylansøgere, at blot man  

 søger igen og igen og nægter at lade sig udsende, ender man til sidst med at  

 få opholdstilladelse.
 Lovforslaget forstærker dette indtryk.
 Snarere burde det fastslås, at en asylansøger, der modvirker udsendelse,  

 aldrig kan få opholdstilladelse i Danmark, sådan som det fremgår af  

 mindretallets ændringsforslag.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men vil  

 kunne stemme for de stillede ændringsforslag.
 Dette mindretal bemærker i øvrigt, at det er set før, og nu ser man det  

 igen, nemlig at regeringen prøver at få lovændringerne til at glide ned med  

 betegnelsen »midlertidig opholdstilladelse«.
 Problemet er, at den midlertidige opholdstilladelse kun skal gælde i 3 år,  

 hvorefter de pågældende vil få permanent opholdstilladelse, som det skete og  

 sker med bosnierne.
Der skal ikke gives nogen permanent opholdstilladelse til de serbiske  

 militærnægtere.
De har fået afslag på asyl og skal derfor sendes hjem igen.  

 Det kan ikke lade sig gøre lige nu, og derfor kan Fremskridtspartiet godt  

 acceptere, at de får tålt ophold i Danmark, også kaldet en midlertidig  

 opholdstilladelse, indtil de kan sendes hjem.
Da man ikke ved, hvor lang tid der går, før de kan sendes hjem, er det  

 ikke rimeligt at lægge en grænse på 3 år.
De er ikke godkendte flygtninge og  

 skal derfor ikke stilles i udsigt, at de kan få lov til at blive i Danmark.
Et fjerde mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Dette mindretal kan  

 ikke støtte lovforslaget i dets nuværende udformning.
Ændringsforslag Til § 1Af indenrigsministeren, tiltrådt af et flertal  

 (udvalget med undtagelse af EL):
 1) I det under nr. 2 foreslåede § 9, stk. 2, nr. 6,  

 ændres »datoen for lovforslagets fremsættelse« til: »den 11.  

 oktober 1995«.
 Af et mindretal (FP):
 2) Efter nr. 2 indsættes som nyt nummer:
 »01. I § 11, stk. 1, indsættes som 3. pkt.:
»Er udlændingen meddelt opholdstilladelse i medfør af § 9, stk. 2,  

 nr. 6, meddeles altid tidsbegrænset opholdstilladelse med henblik på  

 midlertidigt ophold.«» Af et mindretal (V og KF), tiltrådt af et mindretal (FP):
 3) Efter nr. 2 indsættes som nyt nummer:
 »02. I § 11 indsættes efter stk. 1 som nyt stykke:
»Stk. 2. Opholdstilladelse efter § 9, stk. 2, nr. 6, kan ikke  

 gives med henblik på varigt ophold til udlændinge, der ikke medvirker til  

 udsendelse af landet.« Stk. 2 og 3 bliver herefter stk. 3 og 4.' Af et mindretal (FP):
 4) Efter nr. 2 indsættes som nyt nummer:
 »03. I § 19 indsættes efter stk. 1 som nyt stykke:
»Stk. 2. Er udlændingen meddelt opholdstilladelse i medfør af  

 § 9, stk. 2, nr. 6, skal den tidsbegrænsede opholdstilladelse inddrages  

 umiddelbart efter, at indrejse i Den Føderative Republik Jugoslavien  

 (Serbien-Montenegro) igen er mulig.« Stk. 2-5 bliver herefter stk. 3-6.' 5) Efter nr. 2 indsættes som nyt nummer:
»04. I § 19, stk. 2, som bliver stk. 3, indsættes  

 efter »§§ 7, 8 eller 9, stk. 1 og 2,»: »nr. 1-5,».« Af indenrigsministeren, tiltrådt af et flertal (udvalget med  

 undtagelse af EL):
 6) I den under nr. 12 foreslåede § 46 d indsættes i  

3. pkt. efter »afgørelse i de af § 46 c omfattede sager«  

 ordene: »uden udlændingens samtykke«.
 7) Efter nr. 14 indsættes som nyt nummer:
»05. I § 48, stk. 2, ændres to steder »§§  

 7-8« til: »§ 7«.' Til § 3 8) I den under nr. 1 foreslåede affattelse af §  

 10, stk. 5, indsættes i 1. pkt. efter »varetages af staten  

 i« ordet: »indtil«.
Bemærkninger Til nr. 1 Ændringsforslaget er af redaktionel karakter.
 Det foreslås, at skæringsdatoen for anvendelsen af den foreslåede  

 bestemmelse, der er datoen for lovforslagets fremsættelse, den 11. oktober  

 1995, indsættes i lovteksten.
 Til nr. 2, 4 og 5 Det er set før, og nu ser man det igen, nemlig at  

 regeringen prøver at få lovændringerne til at glide ned med betegnelsen  

 »midlertidig opholdstilladelse«.
 Problemet er, at den midlertidige opholdstilladelse kun skal gælde i 3 år,  

 hvorefter de pågældende vil få permanent opholdstilladelse, som det skete med  

 bosnierne efter 2 år.
Der skal ikke gives nogen permanent opholdstilladelse til de serbiske  

 militærnægtere.
De har fået afslag på asyl og skal derfor sendes hjem igen.  

 Det kan ikke lade sig gøre lige nu, og derfor kan forslagsstillerne godt  

 acceptere, at de får et tålt ophold i Danmark, også kaldet en midlertidig  

 opholdstilladelse, indtil de kan sendes hjem.
Da man ikke ved, hvor lang tid der går, før de kan sendes hjem, er det  

 ikke rimeligt at lægge en grænse på 3 år.
De er ikke godkendte flygtninge og  

 skal derfor ikke stilles i udsigt, at de kan få lov til at blive i Danmark.
Til nr. 3 Baggrunden for den foreslåede bestemmelse er at fastslå, at  

 udlændinge fra Serbien-Montenegro, der for tiden ikke kan udsendes, ikke skal  

 kunne meddeles opholdstilladelse med henblik på varigt ophold her i landet,  

 såfremt udsendelseshindringen helt eller delvis beror på den pågældendes  

 manglende vilje til at medvirke til udsendelsen.
Manglende samarbejde med de  

 danske udsendelsesmyndigheder samt andre myndigheder vil således bevirke, at  

 der ikke kan meddeles opholdstilladelse med henblik på varigt ophold efter §  

 9, stk. 2, nr. 6.
 Afgørelsen af, om udsendelseshindringerne delvis beror på den pågældende  

 udlændings manglende samarbejdsvilje, træffes af Udlændingestyrelsen på  

 baggrund af indberetninger fra politiet til Udlændingestyrelsen.  

 Udlændingestyrelsens afgørelse vil kunne påklages til Indenrigsministeriet,  

 jf. udlændingelovens § 46, stk. 2.
 Til nr. 6 Ændringsforslaget er af teknisk karakter, idet det herved i  

 lovteksten præciseres, at videregivelse af sagsakter mellem statsamterne i  

 henhold til den foreslåede § 46 d, 3. pkt., kan ske uden forudgående  

 indhentelse af samtykke fra den udlænding, sagsakterne vedrører, på samme  

 måde som det udtrykkeligt er anført i forslaget til bestemmelsens 1. og 2.  

 pkt.
 Som det fremgår af lovforslagets bemærkninger, er målet med den foreslåede  

 § 46 d at sikre, at der uden en udlændings samtykke mellem  

 Udlændingestyrelsen og statsamterne og mellem statsamterne indbyrdes kan  

 udveksles sagsakter, der er indgået i tidligere eller verserende sager  

 vedrørende den pågældende udlænding, eller i sager vedrørende andre  

 udlændinge, herunder referencer, som indeholder oplysninger af betydning for  

 den verserende sag.
 Til nr. 7 Det foreslås, at henvisningerne til udlændingelovens § 8 i  

 udlændingelovens § 48, stk. 2, om adgangen til at afvise udlændinge, der  

 ansøger om asyl, udgår.
 Ændringsforslaget skal ses i sammenhæng med forslagene i lovforslagets §  

 1, nr. 5, 6 og 8, hvor tilsvarende henvisninger til udlændingelovens §§ 7 og  

 8 ændres til henvisninger til § 7.
 Det bemærkes, at personer, der kommer her til landet i medfør af § 8,  

 forinden indrejsen her i landet er meddelt tilladelse til at indrejse.
 Skulle en udlænding påberåbe sig at være omfattet af § 8, hvor dette ikke  

 er tilfældet, vil dette blive opfattet som en ansøgning om opholdstilladelse  

 efter udlændingelovens § 7, og kompetencen til at afvise den pågældende vil i  

 disse tilfælde, uanset den foreslåede ændring, tilkomme Udlændingestyrelsen.
 Til nr. 8 Ændringsforslaget er af teknisk karakter, idet der i lovteksten  

 ønskes en præcisering med henblik på at sikre, at den gældende retstilstand,  

 hvorefter familiesammenførtes integrationsperiode fortsat følger den periode,  

 der gælder for den herboende reference, fastholdes. Ændringsforslaget bringer  

 på dette punkt den foreslåede lovtekst i overensstemmelse med den gældende  

 bestemmelse i lov om social bistand.
 Generelle ændringer i dette forhold overvejes for tiden i  

 Indenrigsministeriets integrationsudvalg.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP) Dansk Folkeparti havde ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i to møder.
 Endvidere har udvalget modtaget en skriftlig henvendelse fra Det  

 Sygeplejeetiske Råd.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse i den affattelse,  

 hvori det foreligger efter 2. behandling.
 For så vidt angår administrationen af opholdstilladelser efter den  

 foreslåede bestemmelse i udlændingelovens § 9, stk. 2, nr. 6, fremgår det af  

 lovforslagets bemærkninger, at der efter tre år regnet fra den første  

 tilladelse efter § 9, stk. 2, nr. 6, vil blive meddelt tidsubegrænset  

 opholdstilladelse.
Som oplyst i indenrigsministerens besvarelse af 13. december 1995 af  

 spørgsmål nr.
S 580 af 23. november 1995 fra medlem af Folketinget Tom Behnke  

 (FP) vil opholdstilladelse, der meddeles til personer fra det tidligere  

 Jugoslavien efter udlændingelovens § 9, stk. 2, nr. 5, blive meddelt  

 tidsubegrænset efter to år regnet fra den første tilladelse efter § 9, stk.  

 2, nr. 5.
Flertallet finder, at bosniske og serbiske asylansøgere, som har fået  

 afslag på deres asylansøgninger, skal behandles ens.
Opholdstilladelser efter  

 § 9, stk. 2, nr. 6, vil herefter skulle meddeles tidsubegrænset efter to år.
 Flertallet beklager, at Folketingets behandling af lovforslaget har taget  

 et halvt år, og henstiller derfor, at de ovennævnte to år regnes fra  

 lovforslagets fremsættelse.
 Et mindretal inden for flertallet (Socialistisk Folkepartis medlem af  

 udvalget) er stadig af den opfattelse, at desertører fra en internationalt  

 fordømt krig burde kunne få asyl efter udlændingelovens almindelige regler,  

 men finder, at lovforslaget efter omstændighederne er acceptabelt.
De mennesker, der nu får et særligt opholdsgrundlag og derved endelig kan  

 komme ud fra asylcentrene, hvor mange har opholdt sig i årevis, er imidlertid  

 blevet psykisk svage på grund af den langvarige periode, hvor deres liv er  

 gået med uvirksomhed og nervøs venten.
Den kommende integrationsfase bør  

 derfor i særlig grad tage hensyn til disse forhold.
 Som det fremgår af Det Sygeplejeetiske Råds henvendelse til Retsudvalget,  

 må denne erfaring inddrages i det kommende flygtningepolitiske arbejde.
 Mindretallet finder det derfor af stor betydning, at lovforslaget ud over  

 at give opholdsgrundlag til flygtninge fra Restjugoslavien også indeholder  

 bestemmelser om, at asylansøgerne fremover må deltage i driften af  

 asylcentret samt må deltage i humanitært arbejde m.v.
Tilsvarende finder mindretallet det centralt, at Danmark nu endelig  

 opfylder de grundlæggende internationale forpligtelser om undervisning af  

 asylansøgerbørn, samt at der skabes det retlige grundlag for, at  

 asylansøgeres faglige færdigheder eller andre kvalifikationer vedligeholdes  

 og udnyttes.
Først herved kan man undgå den klientgørelse af asylansøgere,  

 som vi alt for ofte har været vidne til, og som Det Sygeplejeetiske Råd  

 påpeger ved at fremhæve kravet om en værdig ventetid - som naturligvis skal  

 være så kort som muligt.
Et andet mindretal inden for flertallet (Enhedslistens medlem af udvalget)  

 er af den opfattelse, at gruppen af desertører og militærnægtere fra  

 Serbien-Montenegro burde have haft asyl i og med, at disse mennesker de facto  

 er blevet gjort til statsløse af deres hjemlands myndigheder.
Denne  

 opfattelse er dette mindretals væsenligste indvending mod det fremsatte  

 lovforslag, idet afvisningen af at give de pågældende asyl er udtryk for en  

 udvanding af asylbegrebet i udlændingeloven.
Siden november 1994 har de serbiske myndigheder gennem bestemmelser i det  

 såkaldte »transportcirkulære«, som betyder, at asylansøgere skal  

 have en særlig tilladelse til at komme tilbage til hjemlandet, i realiteten  

 gennemført etnisk udrensning pr. langdistance.
Denne praksis burde efter  

 dette mindretals mening have ført til, at disse mennesker havde fået  

 opholdstilladelse efter bestemmelserne i udlændingelovens § 7.
 Dette mindretal ønsker tillige at gøre opmærksom på, at der med  

 vedtagelsen af § 9, stk. 2, nr. 6, bygges videre på en praksis i dansk  

 asylpolitik, som bidrager til at udhule bestemmelserne om asyl i lovens § 7.  

 Det finder mindretallet er en meget uheldig tendens.
Når mindretallet stemmer for den foreslåede tilføjelse, § 9, stk. 2, nr.  

 6, skyldes det, at det lykkedes at få imødekommet to ud af de tre  

 indvendinger, som mindretallet havde mod forslaget.
For det første blev det  

 aftalt, at der skal ske en ligestilling af flygtninge fra den samme krig.
I  

 praksis betyder det, at med hensyn til længden af den midlertidige  

 opholdstilladelse kommer der til at gælde samme regler for afviste desertører  

 og militærnægtere fra Serbien-Montenegro som for afviste flygtninge fra  

 Bosnien, nemlig to år.
 For det andet blev det aftalt, at beregningen af disse to år foretages fra  

 lovforslagets fremsættelse - den 11. oktober 1995 - og ikke som i det  

 oprindelige forslag fra tildelingen af opholdstilladelse efter § 9, stk. 2,  

 nr. 6.
Enhedslisten har den grundlæggende opfattelse, at flygtninge, som har  

 ventet i op til fem år her i Danmark uden at kende deres fremtid, ikke har  

 brug for yderligere tre års usikkerhed, og under 2. behandlingen gjorde  

 partiet det klart, at Enhedslisten under ingen omstændigheder ville stemme  

 for et forslag, som i praksis kunne betyde, at nogle asylansøgere i indtil  

 otte år skulle gå i uvidenhed.
Med det indgåede forlig betyder det, at  

 ventetiden - selv om mindretallet havde ønsket den bragt yderligere ned - nu  

 højst bliver på halvandet år.
Enhedslisten lægger afgørende vægt på de afsnit i bemærkningerne, der  

 omhandler grundlaget for en udsendelse i tilfælde af, at  

 udsendelseshindringerne ophæves, nemlig at det ikke er tilstrækkeligt at de  

 formelle hindringer er fjernet, men at der derudover skal være en situation i  

 landet, som er så stabil, at udsendelser kan ske uden betænkeligheder.
Det er  

 for Enhedslisten en absolut forudsætning, at vurderingen af situationen sker  

 efter de retningslinjer, der er angivet i bemærkningerne.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP) Dansk Folkeparti havde ikke medlemmer i udvalget.
