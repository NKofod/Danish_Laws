Nr LSF 93 Forslag til Lov om ændring af dyreværnsloven (Forbud mod slagtning og  

 aflivning af dyr uden bedøvelse) Fremsat af Tom Behnke (FP) Jan Køpke Christensen (FP) Niels Højland (FP)  

 Kirsten Jacobsen (FP) den 28. november 1996 § 1 I dyreværnsloven, lov nr. 386 af 6. juni 1991, som senest ændret ved lov  

 nr. 387 af 22. maj 1996, foretages følgende ændring:
 1. I § 13, stk. 2, indsættes efter 1. pkt. som nyt punktum:
»Dog kan ministeren ikke give tilladelse til aflivning af de i 1.  

 pkt. nævnte visse større dyr uden bedøvelse.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger I § 13, stk. 2, i dyreværnsloven, lov nr. 386 af 6. juni 1991, som senest  

 ændret ved lov nr. 387 af 22. maj 1996, bemyndiges justitsministeren til at  

 fastsætte nærmere regler for aflivning af dyr.
Denne bemyndigelse er udnyttet  

 i bekendtgørelse nr. 1037 af 14. december 1994 om slagtning og aflivning af  

 dyr, hvori der gives mulighed for slagtning og aflivning af dyr uden  

 bedøvelse.
Dette lovforslag har til hensigt at fjerne denne mulighed ved at tilføje  

 en sætning til lovens § 13, stk. 2, om, at justitsministeren ikke kan give  

 tilladelse til aflivning af visse større dyr uden bedøvelse.
Det vil ikke  

 herefter være muligt at give tilladelse til at slagte husdyr uden bedøvelse  

 efter jødisk eller islamisk ritus (schæchtning og halalslagtning). I  

 bekendtgørelsen om slagtning og aflivning af dyr skal der de nødvendige  

 steder ske tilretning i overensstemmelse med lovforslagets bestemmelse.
Lovforslaget er fremsat på baggrund af, at der alle vegne fra lyder krav  

 om etisk adfærd.
Dette bliver forstået bredt og nyder netop derfor stor  

 anerkendelse i befolkningen.
Etikken gælder mellemmenneskelige forhold,  

 etikken gælder naturen, og etikken gælde vores forhold til dyrehold.
I den  

 forbindelse stilles der krav til dyrenes samlede livsvilkår.
Bekendtgørelsen om slagtning og aflivning af dyr indeholder de nærmere  

 bestemmelser om slagtning og aflivning af dyr.
Efter bekendtgørelsens § 6  

 skal enhovede dyr, drøvtyggere, svin, kaniner og fjerkræ bedøves inden  

 slagtning eller aflives omgående som angivet i bekendtgørelsens kapitel 9.  

 Det er en human regel.
Men bekendtgørelsen er født med en stor fejl, idet der  

 i § 7 er en undtagelsesbestemmelse om, at det er tilladt at slagte husdyr  

 uden bedøvelse, når slagtningen foregår efter jødisk eller islamisk ritus.  

 Det er ikke en tidssvarende bestemmelse, der på denne måde giver mulighed for  

 at bibeholde forældede slagteformer af hensyn til nogle mindretal, som ikke  

 vil omstille sig til nutidige forhold.
Det er en tilsidesættelse af den brede  

 befolknings opfattelse, at alle skal være lige for loven.
Og under alle  

 omstændigheder er det grusomt for de dyr, som udvælges til rituel slagtning,  

 og for de personer, som skal forestå dette dyrplageri.
Rituel slagtning Endvidere har forslagsstillerne bemærket, at regeringen er meget optaget  

 af dyreetiske forhold.
Det bør alene af den grund forekomme utilstrækkeligt,  

 at der ikke allerede i den nugældende bekendtgørelse om slagtning og  

 aflivning af dyr er foretaget en gennemgribende opdatering af slagteforhold,  

 således at aflivning uden bedøvelse ikke finder sted.
Etik må indebære  

 konsekvens.
Der praktiseres to former for statsgodkendt rituel slagtning i  

 Danmark: Halal, som praktiseres af muslimer, og schæchtning, som praktiseres  

 af jøder.
Begge former er foreskrevet i de religiøse tekster og har bestemt  

 haft deres berettigelse i samfundene, som de så ud dengang.
Af indlysende  

 grunde har ingen af datidens skrifter omtalt de moderne metoder til bedøvelse  

 af dyr.
De har netop været praktiske og et resultat af den pågældende  

 periodes teknik og de bakteriologiske trusler.
Schæchtning har været tilladt i Danmark i hvert fald siden 1808. Ved  

 bekendtgørelse nr. 233 af 15. august 1953 indførtes et generelt krav om, at  

 husdyr med undtagelse af fjerkræ skulle bedøves fuldstændigt, umiddelbart før  

 blodudtømning påbegyndtes.
Schæchtning blev tilladt efter dispensation.  

 Konsekvensen blev, at der i bekendtgørelse nr. 234 af 24. juni 1954 atter  

 blev givet tilladelse til schæchtning.
I bekendtgørelse nr. 200 af 26. marts  

 1986 bibeholdtes tilladelsen, men fra nu af skulle rituel slagtning foregå på  

 eksportslagterier efter ansøgning herom både med hensyn til eget forbrug og  

 til eksport.
Eksport At denne form for etisk uforsvarlig slagtning udelukkende skal foregå på  

 eksportslagterier, tyder i sig selv på en dårlig samvittighed.
Handlingen er  

 nu mere skjult for den danske befolkning.
Det bagvedliggende princip er  

 formentlig »ude af øje, ude af sind«.
Det bliver imidlertid på  

 ingen måde stuerent herved.
Tværtimod kan man sige, at man således udsætter  

 den samlede danske kødeksport for en unødig risiko.
Handlinger, vi ikke selv kan forsvare, bliver nu også overført til andre  

 lande, som ikke vil acceptere dyremishandling i forbindelse med slagtning.  

 Truslen ligger i, at på et eller andet tidspunkt må man antage eller frygte,  

 at forbrugere i andre lande vil boykotte dansk oksekød.
Det vil de gøre for  

 at fremtvinge en modernisering af rituel slagtning i Danmark.
Kun de færreste  

 civiliserede lande har en undtagelse i deres lovgivning, som anerkender  

 slagtning af ubedøvede dyr.
I det øvrige Skandinavien er rituel slagtning af  

 ubedøvede dyr ganske enkelt forbudt.
Slagtningen Princippet i den rituelle slagteform er, at der ved hurtig overskæring af  

 begge halspulsårer og vener indtræder en meget hurtig forblødning med et akut  

 blodtryksfald til følge.
Ved slagtning af kvæg er det i bekendtgørelse nr.  

 1037 af 14. december 1994 påbudt, at dyret fastholdes i en boks i  

 opretstående stilling.
Boksen skal kunne justeres efter dyrets størrelse,  

 således at hoved og krop fikseres så skånsomt som muligt.
Straks efter  

 fikseringen overskæres begge dyrets halspulsårer og halsvener manuelt med en  

 skarp kniv, hvorefter dyret forbløder og mister bevidstheden samt  

 smertefølsomheden efter kort tid, hvorefter døden indtræffer.
Med den beskrivelse kan det næsten virke kværulantisk at kræve bedøvelse.  

 Sandheden er imidlertid en anden.
Den korte tid, der omtales, viser sig at  

 være 30-60 sekunder og ikke sjældent op til flere minutter.
I dette tidsrum  

 er dyret dels ved at blive kvalt, da luftrøret er overskåret og luften derved  

 suser ud og ind, dels står dyret i halvt hængende stilling og forbløder ved  

 fuld, men svigtende bevidsthed, samtidig med at dyret oplever den  

 ubeskrivelige rædsel at kunne lugte sit eget blod.
Hvis det ikke var for  

 ophænget og fastspændingen, ville man se et dyr, som i op til flere minutter  

 ville prøve at rejse sig.
Mindre dyr kastes om på ryggen og fastholdes  

 manuelt under forblødningen.
Det er muligt, at tidsrummet kan variere.
Men det er ikke korrekt at  

 betragte muligheden for, at der kan gå længere tid end 30 sekunder, alene som  

 en statistisk variant.
Uanset hvad der er rigtigt og hyppigst forekommende,  

 er ethvert tidsrum ud over det højst nødvendige for lang tid.
Ved schæchtning  

 understreges vigtigheden af, at dyret før afblødningen ikke har lidt anden  

 overlast end omtalte overskæring.
Derfor sker det, at dyret kun får  

 overskåret den ene pulsåre, da begge ligger tæt op ad hvirvelsøjlen.
Rammes  

 hvirvelsøjlen, skal dyret kasseres som føde godkendt til indtagelse af jøder  

 (kosher) og vil blive solgt til den del af befolkningen, der ikke stiller  

 specielle krav om religiøs slagtning.
På den måde aftager den almindelige  

 forbruger kød fra dyr, som er slagtet uden bedøvelse.
Slagtning med bedøvelse Ved de konventionelle slagtemetoder bedøves kvæg, får osv. med en  

 penetrerende boltpistol.
Denne slagtepistol anbringes på dyrets hoved, og en  

 bolt skydes ind i hjernen og forårsager øjeblikkeligt tab af bevidstheden,  

 selv om hjertet fortsætter med at slå, indtil dyret gennem en åbning af  

 blodårerne i halsen er forblødt.
Først når tilstrækkelig meget blod har  

 forladt kroppen, standser hjertet, og dyret er nu »teknisk« dødt.  

 Men altså bevidstløst under hele dødsprocessen.
Den moderne teknik har nu velsignet de rituelle slagtere med en  

 ikkepenetrerende boltpistol.
Den bedøver dyret med et kraftigt slag, som ikke  

 er i stand til at trænge igennem dyrets hovedskal og heller ikke medfører  

 fysiske kvæstelser.
Der trænger ikke bensplinter ind i dyrets hjerne, og  

 derved skulle man mene, at dette instrument opfylder også de krav, det  

 mosaiske trossamfund stiller.
Den efterfølgende overskæring af halspulsårer  

 og halsvener afviger ikke fra den konventionelle slagtemetode.
Ved brug af  

 dette bedøvelsesinstrument vil derfor kravene om forsvarlig slagtning være  

 opfyldte.
Islamisk Kulturcenter har siden 1983 godkendt halalslagtning af dyr  

 bedøvet med en ikkepenetrerende boltpistol, og dette praktiseres på flere  

 eksportslagterier, der af Veterinærdirektoratet er autoriseret hertil.
Derfor  

 mener forslagsstillerne ikke, at der er noget belæg for at bevare muligheden  

 for slagtning uden bedøvelse, og det er forslagsstillernes opfattelse, at  

 fjernes muligheden i form af undtagelsesreglen i bekendtgørelse nr. 1037 af  

 14. december 1994 om slagtning og aflivning af dyr, vil der ikke længere være  

 uoverensstemmelse mellem den moderne tids helt rimelige krav til behandlingen  

 af husdyr og de faktiske forhold i form af rituelle slagtninger.
Det kan ikke være rimeligt, at der stadig skal praktiseres direkte  

 dyremishandling her i Danmark, og at dette oven i købet sker med statens  

 godkendelse.
Det må være sådan, at der ikke kan dispenseres fra dette krav,  

 uanset hvilket mindretal der måtte ønske det.
Med de moderne metoder til  

 bedøvelse af slagtedyr, herunder den ikkepenetrerende boltpistol, er ethvert  

 argument fra religiøs side bortfaldet.
Det kan ikke være rigtigt, at  

 religiøse mindretal kan tillade sig at se bort fra helt rimelige krav fra  

 verdslig side og stædigt hævde, at netop deres religion påbyder dem at handle  

 anderledes.
Skriftlig fremsættelse Tom Behnke (FP):
 Som ordfører for forslagsstillerne tillader jeg mig herved at fremsætte:
 Forslag til lov om ændring af dyreværnsloven. (Forbud mod slagtning og  

 aflivning af dyr uden bedøvelse).
(Lovforslag nr.
L 93).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
