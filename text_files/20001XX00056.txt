Skriftlig fremsættelse (24. oktober  

 2000) Udenrigsministeren (Niels Helveg Petersen):
 Herved tillader jeg mig for Folketinget at  

 fremsætte:
 Forslag til lov om visse aspekter af Danmarks  

 Eksportråds virke.
(Lovforslag nr.
L 58).
 Forslaget har til formål at  

 regulere visse aspekter af Danmarks Eksportråds virke, navnlig  

 vedrørende bestyrelsen for Danmarks Eksportråd og  

 eksportfremmebevillingsudvalget (bevillingsudvalget) samt i forhold til  

 Danmarks Eksportråds særlige initiativer for små og  

 mellemstore virksomheder.
 I medfør af lovforslaget formaliseres  

 nedsættelsen af eksportfremmebevillingsudvalget, hvorved der etableres  

 det nødvendige lovgrundlag for administration af de offentlige  

 tilskudsmidler inden for eksportfremme.
Endvidere etableres der med loven hjemmel til at yde  

 særlige tilskud til fremme af nærmere afgrænsede grupper af  

 virksomheders eksport og internationalisering.
Dette er især relevant i  

 forbindelse med Danmarks Eksportråds planlagte aktiviteter til  

 opfyldelse af regeringens målsætning om at skabe forbedrede  

 eksportvilkår for små og mellemstore virksomheder.
 Loven forventes ikke at have økonomiske eller  

 administrative konsekvenser.
 Idet jeg i øvrigt henviser til de  

 bemærkninger, der ledsager forslaget, skal jeg tillade mig at anbefale  

 det til det høje Tings velvillige behandling.
