 Finansministeriet og en række organisationer på akademikerområdet har  

 indgået aftaler om decentralisering af adgangen til at indgå aftaler om § 1,  

 stk. 2 og 3-tillæg.
 Ifølge aftalerne kan Finansministeriet overlade indgåelsen af aftaler om  

 ydelse af nye tillæg eller forhøjelse af bestående tillæg i henhold til  

 overenskomstens § 1, stk. 2 og 3, til de enkelte ministerier m.v.
Organisationerne kan overlade indgåelsen af aftaler som nævnt til de  

 enkelte fraktioner og tillidsrepræsentanter.
I det omfang de berørte  

 ministerier m.v. overlader indgåelsen af aftaler til de enkelte styrelser,  

 institutioner og virksomheder, overlader organisationen i videst muligt  

 omfang indgåelsen af aftaler til de enkelte fraktioner og  

 tillidsrepræsentanter.
Finansministeriet har udarbejdet disse vejledende retningslinier til brug  

 for ministerier m.v. under de decentrale forhandlinger.
Retningslinierne  

 finder alene anvendelse på områder, inden for hvilke Finansministeriet har  

 bemyndiget vedkommende ministerium.
Det nærmere omfang af ministeriernes  

 adgang til at indgå aftaler om tillæg vil fremgå af skrivelser fra  

 Finansministeriet.
 De særlige regler om decentralisering af aftaler om fordeling af  

 puljetillæg og genanvendelse af ledigblevne puljetillæg er fortsat gældende.
2. Bestemmelsen i overenskomsternes § 1, stk. 2 Tillæg til overenskomstansatte akademikere ydes normalt henhold til bestemmelsen i overenskomsternes § 1, stk. 2.
 Bestemmelsen har følgende indhold:
 »Stk. 2.  Ved ansættelse i en stilling, der i  

 arbejdsmæssig, administrativ, kvalifikationsmæssig eller anden henseende  

 indtager en sådan særstilling, at den ikke omfattes af de almindelige  

 forudsætninger for nedenstående lønninger m.v., træffes der mellem  

 finansministeriet og organisationen speciel aftale om tillæg til lønnen og  

 eventuelle andre vilkår«.
Akademikeroverenskomsterne er normallønsoverenskomster med en lønskala med  

 indbygget hensyntagen til den anciennitet, en ansat efterhånden opnår.
En  

 voldgiftskendelse af 5/10 1982 fastslår, at § 1, stk. 2, jfr. stk. 3, er  

 undtagelsesbestemmelser:
»Der er derfor intet grundlag for at anse § 1, stk. 2, jfr. stk. 3,  

 ... som en art »løfteparagraf«, som i et bredere omfang kan  

 anvendes til at søge de ansattes lønninger hævet.
Bestemmelsen har karakter  

 af en undtagelsesbestemmelse, der skal bringes i anvendelse, når der i det  

 enkelte tilfælde undtagelsesvis kan påvises et særligt grundlag herfor.' Det er således ikke meningen, at § 1, stk. 2-bestemmelsen skal benyttes  

 som hjemmel til generelt at yde tillæg oven i skalalønnen.
3. Særstillingskravet Det er en almindelig forudsætning for ydelse af § 1, stk. 2-tillæg, at der  

 er tale om ansættelse i en stilling, som indtager den i overenskomsternes §  

 1, stk. 2, krævede særstilling.
Efter aftalepraksis tages der ved tillægsfastsættelsen udgangspunkt i en  

 stillingsbeskrivelse.
Blandt oplysningerne i stillingsbeskrivelsen er navnlig  

 oplysninger om referenceforhold og eventuelle ledelsesopgaver af betydning,  

 men også en stilling på »menigt« niveau vil kunne indtage den  

 krævede særstilling.
Den ansattes anciennitet er ikke i sig selv afgørende for, om  

 særstillingskravet er opfyldt.
Om betydningen af den ansattes anciennitet  

 hedder det i ovennævnte voldgiftskendelse af 5/10 1982:
»Selv om det efter § 1, stk. 2, er stillingens særlige karakter, der  

 skal vurderes, kan det ikke kritiseres som værende i strid med bestemmelsen,  

 at (Finansministeriet) i det foran beskrevne omfang også vurderer  

 indehaverens anciennitet, idet kortvarig anciennitet ofte vil være et  

 indicium for, at stillingen ikke har de særlige kendemærker, der kan bringe  

 den ind under § 1, stk. 2.« Medmindre specielle omstændigheder foreligger, bør der normalt ikke  

 tildeles § 1, stk. 2-tillæg til kandidater med kortvarig anciennitet, idet  

 det kun er få kandidater, der på mindre end 4-5 år kan nå at erhverve  

 tilstrækkelig erfaring til, at betingelsen i § 1, stk. 2, om indtagelse af en  

 særstilling er opfyldt.
 Omvendt er længere anciennitet ikke et indicium for, at stillingen  

 indtager den krævede særstilling.
4. Speciel aftale Overenskomsterne forudsætter, at der skal være tale om en »speciel  

 aftale«.
I modsætning til tjenestemandsområdet sker der derfor ikke  

 nogen klassificering af stillinger, når disse besættes på overenskomstvilkår.  

 Tillæggene er personlige, således at der foretages en vurdering i det  

 konkrete tilfælde af den pågældende akademikers kvalifikationer og den  

 stilling, vedkommende er eller påtænkes ansat i.
Ved vurderingen heraf bør der lægges vægt på, hvilke funktioner den  

 pågældende skal udføre, om vedkommende har beskæftiget sig med tilsvarende  

 arbejde før, om der er forudsat arbejdsledelse og i givet fald for hvilken  

 type medarbejdere og disses aflønning.
Det bør endvidere spille ind, hvordan  

 tillægsniveauet er for tilsvarende stillinger i styrelsen, og hvorledes et  

 tillæg vil passe ind i dette niveau.
En ansat bør normalt ikke tildeles samme  

 eller højere tillæg end den nærmeste foresatte.
En ansat kan godt tildeles et tillæg, der er mindre end det forgængeren  

 havde, f.eks. hvis der er tale om en yngre kandidat uden så store personlige  

 kvalifikationer, som den afgåede medarbejder havde.
Lavere tillæg kan også  

 ydes, hvis det tillæg, forgængeren i stillingen havde, var forhøjet af pulje,  

 eller hvis sideordnede medarbejderes tillæg er forhøjet af puljemidler.
Men  

 det kan også være muligt at yde højere tillæg på grund af virkningen af § 1,  

 stk. 3 (»tillægsstopaftalen«), jfr. pkt. 5.
Der kan kun tildeles eet kvalifikationstillæg pr. ansat.
Der er intet til  

 hinder for, at der kan indgås aftale om ydelse af tillæg, som er finansieret  

 dels uden for, dels inden for en pulje (herunder ved genanvendelse af  

 ledigblevne puljetillæg).
 Medlemskab af en organisation er ikke en forudsætning for tildeling af et  

 tillæg.
5. Tillægsstopaftalen Selv om en stilling indtager den krævede særstilling, følger det  

 imidlertid ikke heraf, at der skal ydes tillæg.
Efter indgåelsen af  

 »tillægsstopaftalen« kan tillægssager nemlig kun rejses i 2  

 situationer Aftalen, der findes i overenskomsternes § 1, stk. 3, 1. afsnit, har  

 følgende indhold:
»Stk. 3.  Der kan i overenskomstperioden ikke ydes  

 nye tillæg eller ske forhøjelse af bestående tillæg i henhold til stk. 2. Dog  

 vil der fortsat kunne indgås aftaler om ydelse af nye tillæg i tilfælde af  

 nyansættelser og om ydelse af nye tillæg eller forhøjelse af bestående  

 tillæg, i tilfælde af at der sker væsentlige ændringer i den pågældendes  

 stilling.« Nyansættelse Der er tale om nyansættelse, når der sker ansættelse af en akademiker, der  

 ikke tidligere har været ansat i statens tjeneste, eller hvis umiddelbart forudgående ansættelse har været uden for staten.  

 Hvis den pågældende i forvejen er ansat i statens tjeneste, foreligger der  

 normalt nyansættelse, hvis der sker skift fra eet ministerium til et andet.
I  

 øvrigt må det bero på den pågældendes ansættelsesområde ifølge  

 ansættelsesbrevet, om der er tale om nyansættelse.
Overgang fra een  

 ansættelse til en anden under samme ministeriums omrade betragtes normalt  

 ikke som nyansættelse, men behandles efter reglerne om væsentlig  

 stillingsændring.
Der er en frist på et halvt år fra ansættelsen for ansættelsesmyndigheden  

 såvel som organisationen til at rejse en sag om ydelse af tillæg i  

 forbindelse med nyansættelse.
Rejses sagen efter fristens udløb, kan der vel  

 indgås aftale om tillæg, men der er ikke noget overenskomstmæssigt krav på  

 ydelse heraf.
Væsentlig stillingsændring Afgørelsen af, om der er sket en væsentlig stillingsændring, beror på en  

 samlet vurdering af stillingen før den påberåbte stillingsændring,  

 sammenholdt med en tilsvarende vurdering af stillingen efter dette tidspunkt.  

 Væsentlig stillingsændring kan f.eks. forekomme i forbindelse med: Etablering  

 af en ny intern struktur, væsentlige organisatoriske ændringer, ændring af  

 styrings-, koordinerings- eller ledelsesopgaver, ændring af det ansvar eller  

 af karakteren af de opgaver, der hidtil har været henlagt til stillingen,  

 eller hvis en ændring i sammensætningen af arbejdsopgaverne indebærer en  

 væsentlig ændring i kravet til nødvendig uddannelse hos stillingsindehaveren.  

 En væsentlig stillingsændring vil være knyttet til en bestemt dato.
Hvis det  

 ikke er muligt at fastslå en bestemt dato for stillingsændringen, f.eks. hvis  

 ændringen har fundet sted over en længere periode (»glidende  

 udvikling«), foreligger der ikke en væsentlig stillingsændring i  

 overenskomstens forstand.
Som følge af den begrænsning, der ligger i »tillægsstopaftalen«,  

 sammenholdt med adgangen til at yde tillæg i forbindelse med nyansættelse,  

 kan der opstå tillægsmæssige forskelle mellem ansatte, der bestrider  

 arbejdsområder på samme niveau og i øvrigt er lige kvalificerede.
Hvis f.eks.  

 flere arbejdsområder udvikler sig parallelt og stiller stadig større krav til  

 den ansatte, der varetager arbejdsområdet, uden at der dog kan siges at være  

 tale om en væsentlig stillingsændring, kan der ifølge tillægsstopaftalen ikke  

 ske ydelse eller forhøjelse af tillæg.
Hvis en af disse ansatte fratræder, og  

 stillingen besættes med en nyansat, er der ifølge tillægsstopaftalen mulighed  

 for at optage forhandling om tillæg på baggrund af en vurdering af den  

 nyansattes kvalifikationer i relation til det nuværende (udvidede)  

 arbejdsområde.
Den pågældende vil således eventuelt få et tillæg, der  

 medfører, at han oppebærer højere løn for et arbejde end hans forgænger og  

 hans sideordnede, der har været ansat i længere tid, og hvis arbejdsområde  

 har gennemgået en glidende udvikling frem til det nuværende.
Sådanne  

 tillægsforskelle kan i visse tilfælde modvirkes ved ydelse af puljetillæg.
Der er ikke i overenskomsten fastsat nogen egentlig frist for at rejse  

 sager om ydelse af tillæg eller tillægsforhøjelse i forbindelse med væsentlig  

 stillingsændring.
I en voldgiftskendelse af 27/9 1982 udtales imidlertid  

 bl.a.:
»Det fremgår modsætningsvis af § 1, stk. 3, 1. punktum, at der i  

 forbindelse med overenskomstforhandlinger kan stilles krav om forhøjelse af  

 kvalifikationstillæg.
Dette må medføre, at stillingsændringer i en  

 overenskomstperiode normalt ikke efter denne periodes udløb vil kunne  

 påberåbes til støtte for, at der foreligger »væsentlige ændringer«,  

 i den i § 1, stk. 3, 2. punktum, omhandlede forstand.' Der er dog ikke noget i vejen for, at en sag, der er rejst, men ikke  

 afsluttet inden en overenskomstperiodes udløb, forhandles efter almindelige  

 regler og praksis.
Derimod kan der, jfr. den ovenfor citerede kendelse, normalt ikke efter en  

 overenskomstperiodes udløb rejses sager om væsentlige stillingsændringer, der  

 er sket i perioden.
Der kan i disse tilfælde vel indgås aftale om tillæg, men  

 der er ikke et overenskomstmæssigt krav på ydelse eller forhøjelse af tillæg.  

 I et tilfælde, hvor udviklingen i løbet af en årrække inden for en styrelse  

 pludseligt manifesterer sig ved, at der også formelt gennemføres en væsentlig  

 omstrukturering af styrelsen, er det dog ifølge voldgiftskendelsen ikke  

 udelukket ved en vurdering efter § 1, stk. 3, 2. punktum, også at hense til  

 stillingens indhold efter omstruktureringen sammenholdt med dens indhold, da  

 dens indehaver overtog den.
6. Kendte' tillægsstørrelser For så vidt angår tillæg under den pensionsgivende grænse benyttes normalt  

 følgende »kendte« tillægsstørrelser:
 19.424,88 kr., 25.022,42 kr., 29.184,15 kr., 30.770,81 kr., 34.724,45 kr.,  

 37.819,75 kr. og 41.773,39 kr.
 Alle tillæg er anført i årligt grundbeløb (niveau oktober 1984).
Der er ikke opstillet faste regler for, hvilke tillæg der benyttes i de  

 enkelte situationer.
Det laveste tillæg er normalt førstegangstillæg, mens  

 tillæg nær den pensionsgivende grænse kan ydes til ansatte, der har fået  

 tillagt en vidtrækkende, selvstændig afgørelseskompetence, besidder en meget  

 bred erfaring, er arbejdsleder for flere medarbejdere med en akademisk  

 uddannelse m.v.
7. Indberetning til Finansministeriet Finansministeriet underrettes af vedkommende ministerium 1. april og 1.  

 oktober om indgåede aftaler i det forløbne halve år.
Meddelelsen skal  

 indeholde oplysning om den ansattes navn, lønanciennitetsdato, hidtidige  

 tillæg, nye tillæg, ikrafttrædelsesdato, en eventuel forgængers tillæg samt  

 kortfattet begrundelse.
Der vedlægges skema.
 8. Tvister m.v.
 Finansministeriet kan tilbagekalde ministeriernes adgang til at indgå  

 aftaler.
 Tilsvarende kan organisationen efter drøftelse med Finansministeriet  

 tilbagekalde fraktionernes og tillidsrepræsentanternes adgang til at indgå  

 aftaler.
Tvivlsspørgsmål om fortolkningen af decentraliseringsaftalen og  

 overenskomstens § 1, stk. 2 og 3, herunder om en stilling indtager den  

 krævede særstilling, eller om der er sket en væsentlig stillingsændring, må i  

 første omgang søges afklaret decentralt.
Hvis spørgsmålet ikke kan afklares  

 decentralt, behandles sagen på samme måde som øvrige retstvister af  

 Finansministeriet og organisationen efter reglerne herom i hovedaftalen.
Tvister, der udelukkende drejer sig om, hvilket tillæg der skal ydes, er  

 interessetvister, som efter afgivelse af behørigt varsel kan medføre  

 arbejdsstandsning.
Varsler om arbejdsstandsning afgives af en  

 overenskomstpart over for den anden overenskomstpart.
 Finansministeriet vil være indstillet på at bistå ministerier og styrelser  

 med løsning af eventuelle tvivlsspørgsmål, der måtte opstå i forbindelse med  

 de decentrale forhandlinger.
