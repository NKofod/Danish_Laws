Betænkning afgivet af Europaudvalget den 26. maj 2015 Betænkning over Forslag til folketingsbeslutning om parallelaftale om Europol [af Pia Adelsteen (DF) m.fl.]:
1. Udvalgsarbejdet Beslutningsforslaget blev fremsat den 7. april 2015 og var til 1. behandling den 21. maj 2015. Beslutningsforslaget blev efter 1. behandling henvist til behandling i Europaudvalget.
Møder Udvalget har behandlet beslutningsforslaget i 1 møde.
2. Indstillinger og politiske bemærkninger Et flertal i udvalget (V, S, RV, SF og KF) indstiller beslutningsforslaget til forkastelse.
 Et mindretal i udvalget (DF, EL og LA) indstiller beslutningsforslaget til vedtagelse uændret.
Enhedslistens medlemmer af udvalget vender sig mod de EU-positive partiers manøvre, som går ud på at bruge aftalen om Danmark i Europol som et led i deres større plan for at få afskaffet retsforbeholdet.
De EU-positive partier har længe vidst, at Europol skulle gøres til et overnationalt samarbejde, men ikke desto mindre har regeringen og de øvrige EU-positive partier nægtet at ville arbejde for at få en parallelaftale på plads.
EL er modsat forslagsstillerne stærkt kritisk over for Europol.
Siden etableringen er det gentagne gange lykkedes fortalerne at give Europol mere magt både operationelt og med hensyn til indsamling af data, så agenturet siden oprettelsen har bevæget sig i retning af et forbundspoliti uden nogen form for nævneværdig demokratisk kontrol.
Symptomatisk for udviklingen i EUs retlige og indre anliggender i det hele taget foregår Europols gradvise magtudvidelse desuden uden nogen form for offentlig debat om, hvorvidt vi vil have den form for samarbejde, og i så fald, hvordan den bedst skrues sammen.
EL er tilhænger af internationalt samarbejde, og det er selvsagt også nødvendigt, for så vidt angår politiarbejde og grænseoverskridende kriminalitet, men det skal ske på et demokratisk og retssikkerhedsmæssigt solidt grundlag.
EL vil derfor formentlig være imod indholdet i en endelig parallelaftale, men mener stadigvæk, at regeringen burde indlede forhandlinger om en sådan frem for at forsøge at snyde befolkningen til at stemme ja til afskaffelse af retsforbeholdet.
EL støtter derfor beslutningsforslaget.
Liberal Alliances medlem af udvalget bemærker, at LA ønsker fortsat dansk deltagelse i Europol.
LA finder det derfor stærkt kritisabelt, at regeringen hverken har indledt forhandlinger om muligheden for at etablere en parallelaftale eller har en plan B for, hvordan fortsat dansk deltagelse kan sikres efter et eventuelt nej ved folkeafstemningen om afskaffelse af retsforbeholdet i 2016. LA støtter således det stillede beslutningsforslag.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Thomas Jensen (S) Bjarne Laustsen (S) Jeppe Bruus (S) Jens Joel (S) Morten Bødskov (S) nfmd.
Trine Bramsen (S) Jacob Lund (S) Helge Vagn Jacobsen (RV) Nadeem Farooq (RV) Zenia Stampe (RV) Holger K.
Nielsen (SF) Lisbeth Bech Poulsen (SF) Nikolaj Villumsen (EL) Finn Sørensen (EL) Per Clausen (EL) Erling Bonnesen (V) Claus Hjort Frederiksen (V) Esben Lunde Larsen (V) Eva Kjer Hansen (V) fmd.
Jan E.
Jørgensen (V) Jakob Ellemann-Jensen (V) Sophie Løhde (V) Pia Adelsteen (DF) Mikkel Dencker (DF) René Christensen (DF) Christian Langballe (DF) Mette Bock (LA) Per Stig Møller (KF) Lars Barfoed (KF) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
