Skriftlig fremsættelse (29. april 2011) Indenrigs- og sundhedsministeren (Bertel Haarder) Herved tillader jeg mig for Folketinget at fremsætte:
Forslag til lov om ændring af lov om kommunernes styrelse og regionsloven (Kommunal og regional pligt til konkurrenceudsættelse) (Lovforslag nr.
L 199) Lovforslaget er et led i udmøntningen af aftale om Konkurrencepakken af 11. april 2011 mellem regeringen og Dansk Folkeparti, Liberal Alliance og Kristendemokraterne, som har til formål at fremme konkurrencen og produktiviteten i den private og offentlige sektor.
 Lovforslaget blev sendt i høring den 11. april 2011 med høringsfrist den 26. april 2011. Forslaget ønskes færdigbehandlet i denne folketingssamling.
 Med lovforslaget udmøntes den del af Konkurrencepakken, der vedrører øget konkurrence om offentlige opgaver.
 Efter lovforslaget får indenrigs- og sundhedsministeren bemyndigelse til for kommuner og regioner at fastsætte regler om, at kommunalbestyrelsen og regionsrådet skal konkurrenceudsætte nærmere fastsatte opgaver helt eller delvis, og om de nærmere betingelser for konkurrenceudsættelse.
Bemyndigelsesbestemmelsen vil kunne anvendes på den måde, at der gradvist introduceres en pligt til udbud eller anden konkurrenceudsættelse i kommunerne og regionerne.
Dette kan ske ved en årlig udvælgelse af 5-8 nye opgaver, som omfattes af en hel eller delvis pligt til udbud eller anden konkurrenceudsættelse.
Ved fastlæggelsen af, hvilke opgaver der kan blive omfattet af en udbudspligt, vil der blive lagt vægt på, om der er tale om konkrete udbudsegnede opgaver.
Det vil i den forbindelse være en grundlæggende præmis, at besparelsen ved et udbud forventes at overstige transaktionsomkostningerne.
Sigtet for regeringen vil imidlertid være en aftalebaseret ordning.
Den foreslåede bemyndigelse til indenrigs- og sundhedsministeren til at fastsætte bindende regler om konkurrenceudsættelse i kommuner og regioner vil således alene blive anvendt, hvis det ikke lykkes at indgå en aftale med KL og Danske Regioner om øget konkurrenceudsættelse, eller hvis kommunerne eller regionerne ikke lever op til de aftalte målsætninger.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
