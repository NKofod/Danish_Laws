Ændringsforslag stillet den 8. november 2017 Ændringsforslag til 3. behandling af Forslag til lov om ændring af registreringsafgiftsloven og brændstofforbrugsafgiftsloven (Ændring af registreringsafgiften, ændring af fradrag for sikkerhedsudstyr, forhøjelse af tærskelværdi og tillæg for energieffektivitet, stramning af regler om leasing m.v. af køretøjer, forhøjelse af reparationsgrænsen og forhøjelse og øget differentiering af brændstofforbrugsafgift m.v.) [af skatteministeren (Karsten Lauritzen)]:
Til § 1 Af skatteministeren:
 3) I den under nr. 39 foreslåede § 9 a indsættes i stk. 2, 3. pkt., efter »betalte afgift«: »op til et beløb, der maksimalt kan svare til den på ny beregnede afgift«.
[Præcisering af, at der ikke tilbagebetales afgift i forbindelse med genberegning] Til § 3 4) I stk. 5 ændres »nr. 3, 12« til: »nr. 2, 3, 11, 12, 14«.
[Indsættelse af manglende henvisninger til bestemmelser om betaling af restafgift] Bemærkninger Til nr. 3 I det fremsatte lovforslags § 1, nr. 41, som efter 2. behandling er blevet nr. 39, foreslås en ny bestemmelse indsat som registreringsafgiftslovens § 9 a.
Af den foreslåede § 9 a, stk. 2, 3. pkt., fremgår det, at i den i medfør af § 9 a på ny beregnede registreringsafgift fradrages den oprindelig betalte registreringsafgift.
Det foreslås, at det præciseres, at fradrag af den oprindelig betalte afgift i den på ny beregnede afgift ikke kan medføre, at afgiftsdifferencen bliver negativ, og at der derfor heller ikke vil skulle tilbagebetales afgift.
Således foreslås et loft over fradraget for den oprindelig betalte afgift svarende til den på ny beregnede afgift.
Dette vil medføre, at der ikke vil kunne ske tilbagebetaling af registreringsafgift i de tilfælde, hvor den oprindelig betalte afgift overstiger den på ny beregnede afgift.
Det oprindelig foreslåede i lovforslagets § 1, nr. 41, som efter 2. behandling er blevet nr. 39, ville i særlige tilfælde kunne udgøre en utilsigtet lempelse for sådanne køretøjer.
Til nr. 4 Ved en fejl er lovforslagets § 1, nr. 2, 11 og 14, udeladt i opregningen af bestemmelser, som er omfattet af overgangsordningen i lovforslagets § 3, stk. 5. Dette foreslås rettet.
 Det har været hensigten, at opregningen af bestemmelser omfattet af overgangsordningen i lovforslagets § 3, stk. 5, skulle omfatte de bestemmelser, som specifikt vedrører forholdsmæssig registreringsafgift og leasing m.v., dvs. også den i lovforslagets § 1, nr. 2, 11 og 14, foreslåede afskaffelse af reglerne om betaling af restafgift.
 Formålet er at sikre, at igangværende leasingforhold m.v. for de køretøjer, hvor der den 2. oktober 2017 betales forholdsmæssig registreringsafgift, kan afsluttes efter de hidtil gældende regler, herunder også vedrørende betaling af restafgift.
