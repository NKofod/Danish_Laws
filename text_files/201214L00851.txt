Betænkning afgivet af Kulturudvalget den 8. maj 2013 Betænkning over Forslag til lov om ændring af lov om radio- og fjernsynsvirksomhed og lov om TV 2/DANMARK A/S (Ændrede must carry-regler, DRs adgang til sponsorering, de regionale TV 2-virksomheders dækningsområder, afskaffelse af radiolicensen og genindførelse af forbud mod produktplacering samt ophævelse af finansministerens bemyndigelse til at sælge aktierne i TV 2/DANMARK A/S m.v. som led i gennemførelse af medieaftale for 2012-2014) [af kulturministeren (Marianne Jelved)]:
1. Ændringsforslag Kulturministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 6. februar 2013 og var til 1. behandling den 15. marts 2013. Lovforslaget blev efter 1. behandling henvist til behandling i Kulturudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring.
Den 6. februar 2013 sendte kulturministeren de indkomne høringssvar og et notat herom til udvalget.
3. Indstillinger og politiske bemærkninger Et flertal i udvalget (udvalget med undtagelse af LA) indstiller lovforslaget til vedtagelse med de stillede ændringsforslag.
Venstre, Dansk Folkeparti og Det Konservative Folkeparti er glade for, at efterårets medieaftale og dermed dette lovforslag, som udmønter forliget, styrker tv-seernes frihed.
Venstre, Dansk Folkeparti og Det Konservative Folkeparti er en del af medieforliget og bakker derfor overordnet op om lovforslaget.
Venstre, Dansk Folkeparti og Det Konservative Folkeparti er dog utilfredse med, at lovforslaget blokerer for et salg af TV 2. Et salg af stationen vil styrke konkurrencen på det danske tv-marked til glæde for tv-seerne.
TV 2 har inden for en årrække forberedt sig på et salg ved bl.a. at åbne en række nye kanaler.
Ved at opgive et salg efterlades forbrugerne med et marked, hvor staten sidder på et stort antal kanaler sammenlignet med de kommercielle stationer.
Det er svært at se det fornuftige i denne struktur.
Venstre, Dansk Folkeparti og Det Konservative Folkeparti er desuden modstandere af at genindføre forbuddet mod produktplacering i danskproducerede programmer.
Et sådant forbud vil hæmme danske produktioner i konkurrencen med udenlandske, som fortsat kan benytte sig af produktplacering.
Dette kan ikke være til gavn for udviklingen og formidlingen af dansk kultur.
Venstre, Dansk Folkeparti og Det Konservative Folkeparti støtter den væsentlige begrænsning af DRs adgang til sponsorindtægter.
Det er efter Venstres, Dansk Folkepartis og Det Konservative Folkepartis mening ikke hensigtsmæssigt, at DR som licensfinansieret aktør samtidig har haft adgang til kommercielle sponsorater.
Venstre, Dansk Folkeparti og Det Konservative Folkeparti er også modstandere af, at DR i stigende omfang har haft reklameblokke inden programmer, eksempelvis OL, som de har fået støtte til, og er derfor tilfredse med, at den praksis nu stoppes.
 Venstre, Dansk Folkeparti og Det Konservative Folkeparti er imidlertid part i det bagvedliggende forlig og stemmer derfor for lovforslaget i sin helhed.
Dansk Folkepartis overordnede mål med at indgå i medieaftalen og tillægsaftalen for 2012-2014 var bl.a. at fastholde DRs forpligtelse til fortsat at formidle den kristne kulturarv.
Derfor synes Dansk Folkeparti, det var en sejr, at det kom til at indgå i aftalen.
I forhandlingsforløbet er Dansk Folkeparti blevet lovet, at public service-kontrakten også forpligter DR til at komme med en årlig redegørelse for, hvordan man specifikt har formidlet den kristne kulturarv og ikke kun som nu den danske kulturarv generelt.
Dansk Folkeparti ønsker en nøje overvågning af, om DR lever op til sine forpligtelser i public service-kontrakten.
Dansk Folkeparti finder nemlig, at der er en række eksempler på, at DR har bevæget sig på kanten af disse forpligtelser, f.eks. er det Dansk Folkepartis opfattelse, at det nye DR 3 ikke endnu lever op til den kvalitet, som man kunne forvente af et public service-tilbud.
Tilsvarende finder Dansk Folkeparti, at DRs flytninger af programmer og radioværter fra P 4 til DAB-kanalen P 5 er problematisk, da det tvinger flere og flere lyttere til, at de ud over at skulle betale licens nu også skal købe en DAB-radio for fortsat at kunne lytte til de programmer/værter, som de hidtil har kunnet høre på FM.
Dansk Folkeparti mener, at DAB-kanalerne bør være noget ekstra og ikke et sted, DR flytter deres populære værter og programmer over til for på den måde at fremskynde en eventuel lukning af FM-båndet.
Den udvikling er Dansk Folkeparti meget imod.
 Dansk Folkeparti støtter lovforslaget, men vil følge udviklingen i DR og holde både DR og ministeren op på, om DR overholder sine forpligtelser i public service-kontrakten.
Et mindretal i udvalget (LA) indstiller lovforslaget til forkastelse ved 3. behandling.
Mindretallet vil dog stemme for de under nr. 2 og 3 stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af kulturministeren, tiltrådt af et flertal (udvalget med undtagelse af LA):
 1) I den under nr. 7 foreslåede affattelse af § 13 affattes stk. 2 således:
»Stk. 2. Uanset stk. 1 kan programmer, der er sponsoreret af offentlige institutioner og stiftelser, fonde og foreninger m.v. med almennyttige formål, indgå i public service-programvirksomheden efter reglerne i kapitel 11.« [Præcisering af DRs adgang til at modtage sponsorering af public service-programvirksomheden] Af kulturministeren, tiltrådt af udvalget:
 2) I den under nr. 12 foreslåede ændring af § 45 indsættes i stk. 7 efter »radioprogramvirksomhed«: »og tilladelser til udøvelse af ikkekommerciel programvirksomhed ved hjælp af jordbaserede digitale tv-sendenet i MUX 1«.
[Forlængelse af tilladelser til ikkekommercielt tv] Til § 3 3) I stk. 1 ændres datoen »den 1. april« til: »den 1. juni«.
[Udskudt ikrafttræden] Bemærkninger Til nr. 1 Det fremgår af »Tillægsaftale af 23. november 2012 til medieaftalen for 2012-2014 af 9. oktober 2012  om DRs og de regionale TV 2-virksomheders adgang til at modtage sponsortilskud«, at DR ikke har adgang til at modtage sponsortilskud til public service-programvirksomheden fra kommercielle virksomheder.
DR kan dog fortsat til public service-programvirksomheden modtage sponsortilskud i form af produktsponsorering.
Desuden kan DR fortsat til public service-programvirksomheden modtage sponsortilskud fra offentlige institutioner, almennyttige fonde og velgørende foreninger, stiftelser, institutioner m.v.
Med ændringsforslaget præciseres på baggrund af de politiske intentioner bag tillægsaftalen kredsen af sponsorer, der kan yde sponsortilskud i form af kontante pengebeløb til finansiering af DRs egen public service-programvirksomhed (»pengesponsorering«). Herved præciseres, for så vidt angår fonde og foreninger m.v., at DR kan modtage pengesponsorering fra fonde og foreninger m.v., der har almennyttige formål.
Med forslaget vil således også patientforeninger, der er uafhængige af medicinalindustrien, og som ikke modtager bidrag, der kan rejse tvivl om foreningens uafhængighed, fortsat kunne yde sponsortilskud til DRs programvirksomhed.
Tilsvarende kan øvrige foreninger og fonde m.v. med almennyttige formål såsom Realdania og Bikubenfonden fortsat kunne yde sponsortilskud til programvirksomheden.
Sådanne sponsortilskud skal ydes i overensstemmelse med de generelle krav i radio- og fjernsynsloven og reklamebekendtgørelsen, som sponsorerede programmer skal overholde, herunder krav om, at indholdet og programsætningen af et sponsoreret program ikke må påvirkes af sponsor på en sådan måde, at det indvirker på radioforetagendets eller medietjenesteudbyderens ansvar og redaktionelle selvstændighed, og at et sponsoreret program ikke må tilskynde til afsætning af sponsors eller tredjemands varer eller tjenesteydelser og ikke må promovere disses varer eller tjenesteydelser.
Til nr. 2 Det fremgår af medieaftalen for 2012-2014, at der skal gennemføres en omlægning af tilladelsesordningen og støtteordningen for ikkekommerciel lokal radio- og tv-virksomhed, således at der fremover kun gives tilladelse og støtte til programvirksomhed, som reelt har et publikum, og som handler om lokale forhold.
Der pågår for tiden overvejelser om udmøntningen af dette punkt i medieaftalen med ordførerne for partierne bag aftalen på baggrund af et oplæg herom, som Kulturstyrelsen har udarbejdet under involvering af repræsentanter for lokalradio- og lokal-tv-branchen.
Der er hensigten, at den nye lokalradio- og -tv-ordning skal træde i kraft så hurtigt som muligt.
De gældende tilladelser til lokalradioprogramvirksomhed udløber med udgangen af 2015, mens de gældende tilladelser til ikkekommercielt tv udløber allerede med udgangen af indeværende år.
Der kan derfor  såfremt arbejdet med udformningen af den nye ordning måtte trække ud  blive behov for at forlænge de gældende tilladelser til udøvelse af ikkekommerciel programvirksomhed ved hjælp af jordbaserede digitale tv-sendenet i MUX 1. Det fremsatte lovforslag indeholder allerede forslag om at give Radio- og tv-nævnet adgang til at forlænge lokalradiotilladelserne.
Det foreslås på baggrund af ovenstående, at det fremsatte forslag til § 1, nr. 12, revideres, så der gives Radio- og tv-nævnet hjemmel til  såfremt det måtte blive besluttet som led i omlægningen af ordningen  at forlænge såvel lokalradiotilladelserne som tilladelserne til ikkekommercielt tv i MUX 1.
Til nr. 3 Lovens ikrafttræden udskydes fra den 1. april 2013 til den 1. juni 2013.
Flemming Møller Mortensen (S) fmd.
Jan Johansen (S) Benny Engelbrecht (S) Leif Lahn Jensen (S) Troels Ravn (S) Mogens Jensen (S) Sophie Hæstorp Andersen (S) Marlene Borst Hansen (RV) Lone Loklindt (RV) Zenia Stampe (RV) Pernille Vigsø Bagge (SF) (SF) Ole Sohn (SF) Jonas Dahl (SF) Rosa Lund (EL) Jørgen Arbo-Bæhr (EL) Kim Andersen (V) Martin Geertsen (V) nfmd.
Eva Kjer Hansen (V) Michael Aastrup Jensen (V) Flemming Damgaard Larsen (V) Ellen Trane Nørby (V) Eyvind Vesselbo (V) Alex Ahrendtsen (DF) Morten Marinus (DF) Karin Nødgaard (DF) Pia Kjærsgaard (DF) Simon Emil Ammitzbøll (LA) Lars Barfoed (KF) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 136 Bilagsnr.
