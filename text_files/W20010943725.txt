Ankestyrelsens principafgørelse U-18-01 om erhvervsevnetab - manganforgiftning - intellektuel reduktion - demens - arbejdsskade Resume:
Varigt mén som følge af demens efter manganforgiftning vurderes med udgangspunkt i Arbejdsskadestyrelsens vejledende méntabel.
Vurderingen af øvrige, varige gener efter manganforgiftning foretages ved et konkret skøn over de ulemper i den personlige livsførelse, som generne medfører.
 Følger efter manganforgiftning i form af demens forværres ifølge nuværende lægelig viden ikke efter ophør af udsættelsen for stoffet.
 Ved den konkrete vurdering af erhvervsevnetabet på tog Ankestyrelsen udgangspunkt i SM P-23-96. Heraf fremgår, at det er Ankestyrelsens praksis på førtidspensionsområdet, at en person med let demens som udgangspunkt højst er berettiget til almindelig førtidspension, at middelsvær demens som udgangspunkt berettiger til mellemste førtidspension og svær demens til højeste førtidspension - efter en konkret vurdering.
 Kassation:
Der er kommet nye regler på området Kassationsdato:
01-06-2009 Love:
Lov om sikring mod følger af arbejdsskade - lovbekendtgørelse nr. 943 af 16. oktober 2000 - § 13, § 32, stk. 1, § 32, stk. 2, § 33, stk. 1 og § 33, stk. 2 Sagsfremstilling:
 Sagen vedrørte en reparatør, som i flere år havde været udsat for manganstøv under udførelse af sit arbejde.
 Den anmeldte lidelse, manganforgiftning, blev anerkendt som en erhvervssygdom efter forelæggelse for Erhvervssygdomsudvalget, jf. lovens § 10, stk. 3.
Arbejdsskadestyrelsen lagde ved afgørelsen vægt på indstillingen fra et flertal i Erhvervssygdomsudvalget, hvorefter hjerneskaden med overvejende sandsynlighed skyldtes arbejdet.
Udvalget indstillede derfor lidelsen til anerkendelse og lagde herved vægt på, at der havde været tale om mange års udsættelse for mangan, der er kendt for at kunne medføre hjerneskade.
Udvalget lagde endvidere vægt på, at der var en god sammenhæng mellem udviklingen af symptomerne og den arbejdsmæssige udsættelse for mangan.
 Et mindretal i udvalget indstillede til afvisning, idet der blev lagt vægt på, at udsættelsen var kortvarig, og at der ikke i sygdomsbilledet var specielle tegn på manganforgiftning.
 Ved Arbejdsskadestyrelsens afgørelse af 23. marts 1999 fik sikrede tilkendt godtgørelse for varigt mén svarende til 40%.
Ved afgørelsen om varigt mén lagde Arbejdsskadestyrelsen vægt på, at der ifølge konklusionerne i de neuropsykologiske erklæringer var tale om en let til middelsvær demenstilstand.
Styrelsen henviste til, at dette ifølge den vejledende méntabel vurderes til 35%. Der var desuden lette motoriske symptomer efter hjerneskaden.
Disse symptomer vurderede styrelsen til 5%, hvorefter det samlede mén som følge af manganforgiftningen blev vurderet til 40%.
 Ved Arbejdsskadestyrelsens afgørelse af 7. oktober 1999 fik sikrede tilkendt erstatning for tab af erhvervsevne på 80%.
Ved afgørelsen om tab af erhvervsevne lagde Arbejdsskadestyrelsen til grund, at sikrede pr. 1. januar 1996 havde fået tilkendt højeste førtidspension svarende til, at erhvervsevnen var nedsat til det ubetydelige.
Det var desuden lagt til grund, at sikrede ifølge pensionsakterne havde fået tilkendt pension på grund af den anerkendte manganforgiftning.
Styrelsen vurderede, at skadens følger kunne begrunde et erhvervsevnetab på 80%.
En neuropsykologisk undersøgelse viste bl.a. klart nedsat evne til indlæring, mens den visuo-konstruktive evne og abstraktionsevnen var intakt.
Der var ved prøven tegn på manglende spændvidde ved større krav.
 Det blev konkluderet på grundlag af undersøgelsen, at sikrede var intellektuelt reduceret i mindst let grad, samt at testprofilen var ujævn, således at det ikke kunne udelukkes, at der var tale om lette fokale (stedvise) hjerneskader.
 Sikrede angav ved undersøgelsen at have gener i form af manglende koncentrationsevne, dårlig hukommelse og anfaldsvis dårligt syn, ledsmerter og stærkt øget søvnbehov.
Det fremgik af skemaerne fra sikredes førtidspensionssag, at arbejdstempoet var stærkt nedsat, og at søvnbehovet var stærkt øget.
Sikrede fik tilkendt højeste førtidspension med virkning fra den 1. januar 1996.
En fornyet neuropsykologisk undersøgelse det følgende år viste bl.a., at testresultaterne var stort set som ved den tidligere test, herunder mangel på overblik og struktureringsevne.
Dog var den non-verbale abstraktionsevne klart forringet i forhold til tidligere, og der var tendens til, at den umiddelbare hukommelsesspændvidde, opmærksomhed samt indprentningsevne var ringere.
Sikrede angav ved undersøgelsen at have forværrede gener i forhold til den tidligere undersøgelse, herunder særligt forringet hukommelse.
Der var dog en bedring i form af formindskede muskelsmerter i benene.
 Det konkluderedes på grundlag af undersøgelsen, at der var tale om intellektuel reduktion i let til middelsvær grad.
Sikredes helbredsmæssige forhold var desuden beskrevet i en neurologisk speciallægeerklæring.
Heraf fremgik bl.a., at der ved objektiv undersøgelse blev konstateret bl.a. intakte kranienerver, langsomt psykomotorisk tempo, hukommelsessvækkelse med svigtende overblik samt let rysten og kluntet finmotorik i hænderne.
Der blev ved undersøgelse af benene konstateret normale forhold.
 Det fremgik desuden, at sikrede havde haft mange tilfælde af lungebetændelse og havde åndedrætsbesvær ved anstrengelse.
 Det vurderedes lægeligt, at lidelsen måtte opfattes som stationær til let fremadskridende, og at sikredes lungesymptomer kunne skyldes manganudsættelsen og næppe i større omfang tobaksforbruget, som havde været beskedent.
Det var anført i klagen over ménafgørelsen, at sikrede havde betydelige symptomer i form af klodsethed, hovedpine, periodevise synsforstyrrelser, uro i benene, irritabilitet samt ophør af potensen.
Det var desuden anført, at symptomerne var tiltaget siden de seneste lægeundersøgelser.
Det var anført i klagen over afgørelsen om erhvervsevnetab, at sikrede havde mistet hele sin erhvervsevne som følge af manganforgiftningen, og at der ved tilkendelsen af højeste førtidspension ikke var indgået konkurrerende årsager.
Det var desuden anført, at sikrede ikke havde en erhvervsevne på 20% i behold, samt at lægelige udsagn om funktionsniveauet og omfanget af demensen støttede dette.
Endelig var det anført, at sikredes manglende evne til at klare krav og forventninger medførte, at selv varetagelse af et skånejob var udelukket.
 Sagen blev behandlet i principielt møde med henblik på afklaring af kriterierne for vurderingen af varigt mén og tab af erhvervsevne som følge af manganforgiftning.
 Afgørelse:
 Ankestyrelsen fandt, at arbejdsskaden havde medført varigt mén på 40%, jf. lovens § 33, stk. 1 og 2.
 Ankestyrelsen fandt desuden, at arbejdsskaden havde medført tab af erhvervsevne på 80%, jf. lovens § 32, stk. 1 og 2.
 Ankestyrelsen lagde på grundlag af de foreliggende lægelige akter til grund, at der var konstateret følger efter manganforgiftning i form af let til middelsvær intellektuel reduktion samt øvrige gener i form af ledsmerter og stærkt øget søvnbehov.
 Ankestyrelsen fandt ved sammenholdelse med Arbejdsskadestyrelsens vejledende méntabel, at sikredes intellektuelle reduktion svarede til en placering i méntabellens afsnit om let-middelsvær demens svarende til en méngrad på 35%.
 Ankestyrelsen vurderede sikredes øvrige symptomer som følge af arbejdsskaden til en méngrad på 5%. Ankestyrelsen foretog herved et skøn over de ulemper i den personlige livsførelse, som disse symptomer har medført.
 Ankestyrelsen vurderede således den samlede méngrad som følge af den anerkendte lidelse til 40%.
Sikredes forbund havde anført, at symptomerne var forværret inden for de seneste år.
Ankestyrelsen bemærkede hertil, at følger efter manganforgiftning i form af demens ifølge nuværende lægelig viden ikke forværres efter ophør af udsættelsen for stoffet.
 Begrundelsen for afgørelsen om erstatning for tab af erhvervsevne var, at sikrede var ophørt med at arbejde og havde fået tilkendt førtidspension som følge af den anerkendte lidelse.
Ankestyrelsen lagde ved vurderingen af nedsættelsen af erhvervsevnen til grund, at der var tale om en betydelig nedsættelse af sikredes funktionsniveau.
Ankestyrelsen vurderede dog på grundlag af de foreliggende oplysninger i akterne fra pensionssagen og i speciallægeerklæringerne, at sikredes arbejdsevne ikke var ophævet som følge af arbejdsskadens indtræden.
 Ankestyrelsen, som ikke havde haft sikredes pensionssag til bedømmelse, udtalte vejledende, at tilkendelsen af højeste førtidspension på grundlag af de foreliggende oplysninger om helbreds- og sociale forhold i forhold til Ankestyrelsens praksis var udtryk for en mild vurdering.
Ankestyrelsen henviste til SM P-23-96 om tilkendelse af førtidspension til personer med demenslidelser.
Heraf fremgår, at det er Ankestyrelsens praksis, at en person med let demens som udgangspunkt højst er berettiget til almindelig førtidspension, at middelsvær demens som udgangspunkt berettiger til mellemste førtidspension og svær demens til højeste førtidspension - efter en konkret vurdering.
 Ankestyrelsen tiltrådte således Arbejdsskadestyrelsens afgørelse.
