Nr BSF 125 Forslag til folketingsbeslutning om revision af lov om offentlige  

 myndigheders registre Fremsat af Ebba Strange (SF) Agerschou (SF) Carsten Andersen (SF) Leif  

 Hermann (SF) Gert Petersen (SF) den 11. marts 1986 Folketinget opfordrer regeringen til i folketingsåret 1986-87 at fremsætte forslag til revision af lov om offentlige myndigheders registre.
Revisionen skal ske under iagttagelse af nedenstående retningslinjer:
1) Forskrifter om det enkelte registers opbygning og drift skal godkendes af registertilsynet.
2) Forskrifterne bør udformes, så det sikres, at de registrerede gennem forskrifterne kan få en klar og utvetydig information om deres retsstilling.
Det bør specificeres, hvilke oplysningstyper der må registreres, og hvilke formål registret kan benyttes til.
Kassationsfristen bør være entydig, og det bør fremgå af forskriften, om der er mulighed for videregivelse til rigsarkivet.
3) Det bør tydeliggøres, at ændring af forskrifterne skal godkendes på samme måde som ved oprettelse af registeret.
4) Det bør tydeliggøres, at ændringer af forskrifterne, der åbner for nye anvendelser af registeret, ikke kan have tilbagevirkende kraft.
5) Kredsen af oplysningstyper, der karakteriseres som særligt følsomme (jfr. den gældende lovs § 9, stk. 2), må udvides, så bestemmelserne bliver i overensstemmelse med forvaltningslovens opregning af oplysninger om rent private forhold.
 6) Videregivelse af oplysninger.
a.
Videregivelse til private.
Lovens regel om videregivelse til private uden samtykke (§ 19) bør ændres.
Der bør indføres et forbud mod videregivelse fra offentlige myndigheder til private af oplysninger om enkeltpersoners private forhold.
Reglen om videregivelse til private virksomheder m.v., der i henhold til lov eller aftale medvirker ved løsning af en myndigheds opgaver (§ 17), bør ændres, så der stilles krav om godkendelse og kontrol af registertilsynet.
Reglen om videregivelse med samtykke (§ 16) bør ændres, således at kravet om samtykke suppleres med krav om, at videregivelse tjener rimelige samfundsmæssige hensyn og er et naturligt led i den offentlige myndigheds arbejde.
b.
Videregivelse til andre offentlige myndigheder.
Loven bør ændres, så den i det mindste giver samme beskyttelse for oplysninger om rent private forhold, som gælder efter den vedtagne forvaltningslov.
EDB-registrerede oplysninger om rent private forhold bør beskyttes, så de kun kan videregives med samtykke fra den registrerede, eller hvis videregivelse sker til varetagelse af private eller offentlige interesse, der klart overstiger de interesser, der begrunder tavshedspligt.
7) Samkøring bør kun kunne ske efter godkendelse af registertilsynet.
Godkendelse og samkøring bør kun kunne tillades, hvor væsentlige samfundsmæssige interesser gør det påkrævet, og hvor væsentlige hensyn til de registrerede ikke taler imod.
Samkøring med henblik på kontrol med enkeltpersoner eller mindre grupper bør kun kunne finde sted, hvis de registrerede i forbindelse med registreringen er blevet advaret herom.
Der må fastsættes forbud mod sådanne samkøringer af registre, der indeholder oplysninger om rent private forhold.
8) De registrerede bør have meddelelse både om registrering og om videregivelse til private eller til andre offentlige myndigheder.
Meddelelse om registrering bør ske ved førstegangsregistrering og derefter en gang årligt, såfremt der sker ændring i de registrerede oplysninger.
9) Der bør fastsættes regler om berigtigelse af ukorrekte oplysninger, herunder frister for berigtigelse.
10) De personregistre, der føres af politiets og forsvarets efterretningstjenester, bør inddrages under loven.
BEMÆRKNINGER TIL FORSLAGET 1. januar 1979 trådte loven om offentlige myndigheders registre i kraft.
Loven har således virket i over 7 år, og det må være rimeligt at gøre status over registeropbygningen og registeranvendelsen inden for offentlige myndigheder.
I forbindelse med en statusopgørelse er det væsentligt at se på udformningen af forskrifter, der ifølge loven skal fastsættes i forbindelse med hvert enkelt register.
Socialistisk folkeparti stemte i sin tid imod loven om offentlige myndigheders registre under henvisning til, at lovens bestemmelser er meget vagt formulerede og derfor ikke giver nogen sikkerhed mod en meget vidtgående anvendelse af EDB-registre, herunder samkøring.
Denne kritik blev af lovens tilhængere imødegået bl.a. under henvisning til, at forskrifterne for de enkelte registre, der har karakter af bekendtgørelser, skulle indeholde mere præcise regler for registeranvendelsen.
Der blev således ved vedtagelsen af registerloven lagt op til, at forskrifterne skulle være et centralt led i retssikkerheden.
Lovens tilhængere henviste endvidere til, at det nye organ registertilsynet skulle have et særligt ansvar for at værne om retssikkerheden.
I takt med indførelsen af EDB er der sket en stærk centralisering af pesonregistreringen.
Den typiske personregistrering på et forvaltningsområde starter naturligt nok hos de lokale myndigheder, der har den direkte kontakt til brugerne.
Derfra går oplysningerne i mange tilfælde videre til centrale kommunale registre (Kommunadatas fælleskommunale registre). Næste trin er centrale statslige registre (f.eks. hos sundhedsstyrelsen og arbejdsdirektoratet). En særlig koncentreret registeropbygning findes hos Danmarks Statistik.
Endestationen i denne centraliserede datastrøm er rigsarkivet, hvor personregistre - helt eller delvis - risikerer at havne.
Alle disse registre inden for den offentlige sektor, ca. 1.000 i alt, har personidentificerbare oplysninger, og der benyttes endda CPR-nummer som identifikation.
Registeropbygningen er særlig intens på det sociale og sundhedsmæssige område, hvor der er talrige registre med meget følsomme oplysninger, (f.eks. det centrale psykiatriske register og sundhedsstyrelsens abortregister).
Det er efterhånden blevet vanskeligt at få øje på det kommunale selvstyre i forbindelse med registeropbygningen og registeranvendelsen.
Som et forholdsvis nyt fænomen har statslige myndigheder fået adgang til at trække oplysninger direkte fra kommunale registre til statistiske formål.
I forbindelse med det centrale statslige register over personer med vidtgående psykiske handicap har man pålagt personale i kommunale institutioner at indberette direkte til det statslige register.
Denne udvikling betyder, at kommunalbestyrelserne og amtsrådene delvis er frataget ansvaret for de oplysninger, som borgerne afgiver til kommunale myndigheder.
Registertilsynet har tilsyneladende forholdt sig ukritisk til den fortsatte centralisering af personregistreringen også vedrørende følsomme oplysninger.
 Den typiske registrering sker, uden at de registrerede informeres.
Den samme mangel på orientering gør sig gældende ved videregivelse af oplysninger.
SF finder, at der er behov for en revision af loven om offentlige myndigheders registre for at sikre større retssikkerhed på området.
I forbindelse med en revision af loven lægges der vægt på:
1) at de registrerede informeres, så de får mulighed for at følge med i, hvad der sker, 2) at der stilles krav om entydighed og præcision ved udformningen af de forskrifter, der gælder for de enkelte registre, 3) at der skabes lovmæssige garantier mod, at EDB-udviklingen fører til en tæt og nærgående kontrol af rent private forhold.
Forbrugerrådet har ved flere lejligheder, bl.a. i forbindelse med justitsministerens redegørelse af 12. december 1984 (se Folketingstidende 1984-85, forhandlingerne sp. 3853 og 4576) og justitsministeriets beretning vedrørende eventuelle ændringer i registerlovene, udtalt sig kritisk om registerlovgivningen og den praksis, der har udviklet sig.
Dette er senest sket ved skrivelsen af 21. januar 1985 (omdelt til retsudvalget under almindelig del - bilag 181, folketingsåret 1984-85). Beslutningsforslagets principper er i vid udstrækning baseret på den ovennævnte skrivelse.
Bemærkninger til forslagets enkelte punkter Ad nr. 1 Det er ikke tilstrækkeligt, at forskrifterne, som det sker nu, sendes til høring i registertilsynet.
Som Forbrugerrådet har gjort opmærksom på, adskiller fastsættelsen af forskrifter sig fundamentalt fra beslutningen om oprettelse, der kan træffes af den enkelte myndighed.
I forbindelse med fastsættelse af forskrifter er det ikke de administrative behov og økonomiske forhold, der er afgørende.
Der skal derimod tages stilling til, om forskrifterne opfylder kravene til beskyttelse af den personlige integritet.
Der må derfor stilles krav om, at forskrifterne skal godkendes af registertilsynet.
Ad nr. 2 De forskrifter, der fastsættes for det enkelte register, har afgørende betydning for borgernes retssikkerhed.
Det må sikres, at forskrifterne indeholder præcise retningslinjer for opbygningen og anvendelsen af registeret.
Det er bl.a. nøvendigt for, at forskrifterne kan give de registrerede et klart billede af retsstillingen.
Det er afgørende for retssikkerheden, at forskrifterne for det enkelte register specificerer, hvilke oplysningstyper der må registreres.
Det er utilfredsstillende, at der i nogle forskrifter anvendes vage betegnelser eller endog »frie felter« (f.eks. det fælleskommunale hospitalsinformationssystem (det røde system) og det fælleskommunale boligydelsessystem).
Vedrørende videregivelse af oplysninger til andre offentlige myndigheder, herunder videregivelse i samkøringsøjemed, indeholder mange forskrifter en bestemmelse om, at oplysninger kan videregives til andre myndigheder, der »i henhold til lov har adgang til at få oplysningerne«.
En sådan formulering er ikke egnet til at informere de registrerede om, hvad oplysningerne kan bruges til.
Hertil fordres en præcis angivelse af, til hvilke formål og myndigheder der må videregives.
Formuleringerne er ikke blot upræcise, men forekommer også at være meget vidtrækkende.
Utallige love indeholder en bestemmelse om, at der kan indhentes oplysninger fra andre myndigheder.
Hvis sådanne bestemmelser er tilstrækkelige, giver registerforskrifterne næsten uanede muligheder for udlevering bl.a. i samkøringsøjemed.
Forskrifterne indeholder bestemmelser om kassation, men det forekommer misvisende at tale om kassation, hvis kassationsfristen blot betyder, at registrene ikke længere føres og opbevares af den pågældende myndighed, men overføres til rigsarkivet.
Der må stilles krav om, at en eventuel overførelse til arkivering kun kan ske, hvis der er hjemmel i de forskrifter, der gælder for det enkelte register.
Ad nr. 3 Forskrifterne for de enkelte registre er ændret i takt med, at der er opstået nye administrative interesser i registeranvendelsen.
Ændringerne er typisk sket uden nogen offentlig opmærksomhed.
Som tidligere nævnt er forskrifterne for en række fælleskommunale registre ændret således, at statslige myndigheder kan trække oplysninger til planlægningsformål og lignende.
Ifølge lov om offentlige registre § 7 må en kommunal myndighed kun tilslutte sig et register, når det er besluttet på et møde i kommunalbestyrelsen eller amtsrådet.
Den nævnte ændring i anvendelsesreglen, der delvis fjerner registeransvaret fra kommunalbestyrelsen eller amtsrådet, er i mange tilfælde sket, uden at det er blevet behandlet på et møde i kommunalbestyrelsen eller amtsrådet.
Det fremgår af en skrivelse fra administrationsdepartementet til samtlige amtskommuner (dateret den 13. august 1982), at registertilsynet har udtalt, at indsættelsen af »anvendelsesreglen« ikke er så betydelig en ændring, at der vil være noget lovkrav om, at der gennemføres en fornyet tilslutningsprocedure, dvs. at kommunalbestyrelsen i et møde bekræfter tilslutningen til registeret. Ændringen betyder, at registeransvaret delvis fjernes fra det folkevalgte organ.
Hvis ikke det er en væsentlig ændring, hvad er så? Registertilsynet har på dette punkt lagt sig på en linje, der er imødekommende over for de teknokratiske interesser, der ønsker, at registeranvendelsen skal være så nem som mulig og uden offentlig indblanding.
Det er væsentligt at få fastslået, at ændringer i forskrifterne ikke må have tilbagevirkende kraft.
Borgerne skal gennem forskrifterne kunne få besked om, hvad de registrerede oplysninger må bruges til.
Forskrifterne er uden retssikkerhedsmæssig værdi, hvis ændringer har tilbagevirkende kraft.
En ændring af forskrifterne, der giver mulighed for samkøring, må derfor ikke anvendes på de oplysninger, der er afgivet eller indhentet før ikrafttrædelsestidspunktet for den reviderede forskrift.
Ad nr. 4 I den vedtagne forvaltningslov findes en opregning af oplysningstyper, som karakteriseres som rent private og dermed særlig følsomme.
I forvaltningsloven er anført flere oplysningstyper end i registerlovens opregning (§ 9, stk. 2).
Bl.a. er væsentlige sociale problemer medtaget.
Loven om offentlige myndigheders registre må ændres i overensstemmelse hermed.
Det samme gælder for loven om private registre m.v.
Ad nr. 5 Der bør ske en skærpelse af reglerne om videregivelse til private.
Det kan ikke være rimeligt, at offentlige myndigheder uden samtykke fra de registrerede udleverer oplysninger om enkeltpersoners private forhold til private virksomheder og lignende.
Et forbud i loven om offentlige myndigheders registre hindrer ikke, at der i medfør af loven om folkeregistrering kan ske udlevering af identitetsoplysninger efter nærmere retningslinjer.
Når private virksomheder medvirker ved løsningen af offentlige myndigheders opgaver og i den egenskab modtager personoplysninger, er det nødvendigt, at registertilsynet inddrages som kontrolorgan.
Som foreslået af Forbrugerrådet bør aftaler godkendes af registertilsynet, og der bør sikres registertilsynet adgang til at føre tilsyn med behandlingen af oplysningerne.
Der må fortsat være en mulighed for at udlevere oplysninger til private, når der er indhentet samtykke fra den registrerede.
Men kravet om samtykke bør suppleres med krav om, at videregivelsen tjener væsentlige samfundsmæssige hensyn og er et naturligt led i den offentlige myndigheds arbejde.
Som anført af Forbrugerrådet vil forbrugeren i mange relationer til erhvervslivet ikke have praktisk mulighed for at nægte et samtykke, ligesom det er alt for let at indbygge en samtykkeerklæring i en standardkontrakt.
Det kan f.eks. ikke være rimeligt, at et forsikringsselskab i forbindelse med oprettelsen af en ulykkesforsikring indhenter oplysninger fra et psykiatrisk sygehus.
Sygehus- og helbredsoplysninger i øvrigt kan fra forsikringsselskaberne indhentes som led i forberedelsen af forsikringskontrakter, for så vidt sådanne oplysninger udgør en nødvendig forudsætning for forsikringsaftalen.
Med vedtagelsen af forvaltningsloven er det blevet tydeliggjort, at tavshedspligten beskytter mod udlevering af oplysninger om rent private forhold til andre offentlige myndigheder.
Denne beskyttelse findes ikke i registerloven.
Det er uholdbart, at EDB-registrerede oplysninger har en ringere beskyttelse end manuelt registrerede oplysninger.
Der må stilles krav om, at udlevering af de følsomme oplysninger som altovervejende hovedregel forudsætter samtykke fra den registrerede.
Der er tværtimod behov for en større sikkerhed ved EDB-registre, og det kan derfor ikke være acceptabelt at tillade udlevering efter det ubestemte kriterium, at »det følger af lov eller bestemmelser fastsat i henhold til lov«, jfr. nr. 2 og bemærkningerne til forvaltningsloven.
Ad nr. 6 Samkøring af følsomme personoplysninger fra forskellige registre rummer specielle betænkeligheder.
Det er et angreb på den enkeltes personlige integritet, såfremt EDB-teknikken ved hjælp af den fælles identifikation, CPR-nummeret, anvendes til at skabe et nærgående totalbillede af den enkelte borger eller mindre grupper.
Samkøring af forskellige personregistre er også betænkelig, fordi det kan blive et middel til virkeliggørelsen af det gennemkontrollerede samfund, hvor alle afvigelser overvåges, opspores og sanktioneres.
Loven om offentlige myndigheders registre hindrer ikke samkøring af personregistre fra forskellige forvaltningsområder; der er tværtimod meget vide rammer for en sådan udlevering.
Loven indeholder nogle procedureforskrifter for samkøring.
Samkøring skal godkendes af den politiske ledelse (minister/ kommunalbestyrelse/ amtsråd), og der skal fastsættes særlige forskrifter for det nye register, som samkøringen resulterer i.
Desuden forudsætter samkøring, at der er hjemmel i forskrifterne for de registre, der ønskes samkørt.
På linje med Forbrugerrådets anbefalinger må det sikres, at samkøring kun kan tillades, hvor væsentlige samfundsmæssige interesser gør den påkrævet, og hvor der ikke er væsentlige hensyn til de registrerede, der taler imod.
Hvis samkøring anvendes til kontrolformål, må det sikres, at kontrollen ikke kommer bag på folk.
Kontrollen må ikke blive anonym og skjult.
Der må derfor stilles krav om, at samkøring til kontrolformål kun kan finde sted, når de registrerede er advaret herom senest i forbindelse med registreringen.
Når det drejer sig om oplysninger om rent personlige forhold, er det særlig vigtigt at skabe lovmæssige barrierer mod en tæt og nærgående kontrol.
Her kræves et ubetinget forbud mod samkøring til kontrol af enkeltpersoner eller mindre grupper.
Ad nr. 7 Det er afgørende for retssikkerheden, at de registrerede bliver orienteret om registreringen.
Når registreringen foregår i det skjulte, har de registrerede reelt ikke nogen chance for at udnytte den formelle mulighed for registerindsigt.
EDB-teknikken gør det såre enkelt at informere om registreringen, så det er svært at se nogen undskyldning for at lade være.
På tilsvarende måde må det lovmæssigt garanteres, at de registrerede bliver informeret, hvis der videregives oplysninger til private eller til andre offentlige myndigheder.
Med vedtagelsen af den nye offentlighedslov gennemføres fra 1. januar 1987 ret til aktindsigt i sygehusjournaler.
Med denne ændring er der ikke længere nogen fornuftig motivering for, at det i registerloven overlades til en læges vurdering, om patienten skal have skriftlig eller nøjes med mundtlig information.
Ret til skriftlig registerindsigt formindsker naturligvis ikke behovet for, at sundhedspersonale giver en mundtlig orientering til patienten.
Der er gjort meget lidt for at orientere borgerne om retten til registerindsigt.
Behovet er naturligvis størst ved de registre, der indeholder følsomme oplysninger eller oplysninger, der er baseret på subjektive vurderinger.
Regeringen opfordres til at gennemføre en informationskampagne, hvor der eventuelt samtidig kan orienteres om retten til registerindsigt og retten til aktindsigt efter de ændrede regler i offentlighedsloven og forvaltningsloven.
Ad nr. 8 Som anført af Forbrugerrådet er det forkert, at der ikke i lov om offentlige myndigheders registre findes en bestemmelse om, inden for hvilke frister myndigheden skal foretage sig noget med henblik på at sikre, at de registrerede oplysninger er korrekte.
Ad nr. 9 Forslagsstillerne finder, at det retssikkerhedsmæssigt er uacceptabelt, at de omfattende registreringer, der foretages af politiets og forsvarets efterretningstjenester, er undtaget fra registerloven.
