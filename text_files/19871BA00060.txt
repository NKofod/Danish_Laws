Nr BSF 60 Forslag til folketingsbeslutning om ændring af lov om Arbejdsmarkedets  

 Tillægspension og lov om Lønmodtagernes Dyrtidsfond Fremsat af Ole Henriksen (SF) Carsten Andersen (SF) Tommy Dinesen (SF)  

 Aage Frandsen (SF) Lilli Gyldenkilde (SF) Ejner Larsen (SF) Ebba Strange (SF)  

 Jens Thoft (SF) den 9. december 1987 Folketinget opfordrer regeringen til at fremsætte lovforslag, der indebærer ændringer i lov om Arbejdsmarkedets Tillægspension og i lov om Lønmodtagernes Dyrtidsfond efter følgende retningslinjer:
1. Arbejdsmarkedets Tillægspension og Lønmodtagernes Dyrtidsfond sammenlægges til een fond: Arbejdsmarkedets Tillægspensionsfond.
Pengene, som de to fonde i dag råder over, holdes adskilte med henblik på senere udbetaling til lønmodtagerne efter de formål, som er beskrevet i de to fonde.
Derimod placeres pengene fra de to fonde, som om der var tale om een fond.
2. Arbejdsmarkedets Tillægspensionsfond skal have et repræsentantskab bestående af:
a. 14 udpeget af Landsorganisationen i Danmark, b. 8udpeget af Funktionærernes og Tjenestemændendes Fællesråd, c. 1udpeget af Fællesrådet for arbejdsledere og tekniske ledere, d. 2udpeget af Akademikernes Centralorganisation, e. 6udpeget af lønmodtagerorganisatiner, som ikke er med i de under a, b, c eller d nævnte grupper.
Arbejdsmarkedets Tillægspensionsfond skal have en bestyrelse bestående af:
a. 3udpeget af Landsorganisationen i Danmark, b. 2udpeget af Funktionærernes og Tjenestemændenes Fællesråd, c. 2udpeget af de øvrige lønmodtagerorganisationer.
Ved valg til repræsentantskab og bestyrelse skal organisationerne udpege det samme antal kvinder som mænd, hvilket er muligt, når antallet er deleligt med 2. Repræsentantskabet vælger en formand blandt de personer, der er valgt til bestyrelsen.
Den pågældende er også formand for bestyrelsen.
3. Ved placeringen af penge fra Arbejdsmarkedets Tillægspensionsfond kan de ansatte i de virksomheder, hvor pengene skal placeres, sige nej til, at pengene placeres.
I forbindelse med pengenes placering kan de ansatte på samme måde som Arbejdsmarkedets Tillægspensionsfond stille betingelser for pengenes placering.
Hvis penge fra Arbejdsmarkedets Tillægspensionsfond, der er placeret i en virksomhed, ønskes trukket ud af virksomheden, skal såvel de ansatte som fonden beslutte det.
4. Stemmeretten over aktier, der ejes af Arbejdsmarkedets Tillægspensionsfond, skal udøves af de ansatte gennem fællesklubben eller et lignende organ.
5. Der skal ikke længere være nogen overgrænse for, hvor meget Arbejdsmarkedets Tillægspensionsfond placerer i en enkelt virksomhed.
Bemærkninger til forslaget Almindelige bemærkninger Formålet med ændringerne er at gøre formålet for Arbejdsmarkedets Tillægspensionsfond bredere.
Fonden skal naturligvis fortsat lægge afgørende vægt på den størst mulige forrentning af de placerede midler med henblik på den størst mulige udbetaling af pensioner senere hen.
Men det må også være i alle lønmodtageres interesse, at erhvervslivet i Danmark har de bedste vilkår, og at forholdene på de danske arbejdspladser er de bedst mulige.
Derfor skal fonden ikke alene se på den størst mulige umiddelbare forrentning, men også se på, hvordan forrentningen af midlerne på længere sigt kan sikres.
Det forudsætter, at der sker investeringer i danske virksomheder, og at disse investeringer sker med henblik på bl.a. sikring af arbejdspladser, sikring af gode miljøforhold for danske lønmodtagere, sikring af fortsat produktudvikling og endelig sikring af øget indflydelse for lønmodtagerne på de enkelte arbejdspladser.
Disse ting vil gavne forholdene i erhvervslivet i det hele taget og på de enkelte arbejdspladser, hvorved forrentningen for lønmodtagerne på lang sigt også øges.
Bemærkninger til de enkelte punkter ad 1 Når det foreslås, som det fremgår af punkt 2, at der udelukkende skal være lønmodtagerrepræsentanter i fondens ledelse, er det naturligt, at Arbejdsmarkedets Tillægspension og Lønmodtagernes Dyrtidsfond slås sammen til een fond.
De to fonde har samme formål, nemlig at sikre den størst mulige forrentning og at sikre investeringer i dansk erhvervsliv.
Men som det fremgår af forslaget, er det fortsat meningen, at de nuværende midler i de to fonde skal holdes teknisk adskilte med henblik på senere udbetalinger.
ad 2 Da pengene i de to fonde skal bruges med henblik på udbetalinger senere til lønmodtagerne, må det logisk være lønmodtagernes penge.
Derfor er det også logisk, at der udelukkende sidder lønmodtagerrepræsentanter i fondsledelsen.
At arbejdsgiverne også indbetaler penge til fonden, ændrer ikke ved, at det er lønmodtagernes penge.
Bidrag til fonden er hidtil og vil fortsat blive betragtet som en lønomkostning, som man ved overenskomstforhandlingerne »trækker« fra de lønninger, som arbejdsgiverne udbetaler til lønmodtagerne.
ad 3 I øjeblikket kan Arbejdsmarkedets Tillægspension og Lønmodtagernes Dyrtidsfond selvfølgelig stille krav ved placeringen af kapital i de enkelte virksomheder.
Det skal Arbejdsmarkedets Tillægspensionsfond naturligvis fortsat gøre med henblik på den bedst mulige forrentning.
Men det vil også være naturligt, at Arbejdsmarkedets Tillægspensionsfond og de ansatte i de virksomheder, hvor pengene skal placeres, stiller andre krav til virksomheden ved placeringen af midler.
I denne forbindelse vil det være naturligt, at lønmodtagerne stiller krav, som indebærer, at virksomhedens forhold bliver de bedst mulige.
Det kan i denne forbindelse dreje sig om forbedringer i arbejdsmiljøet, forbedringer, der vel at mærke ligger ud over de krav, der ligger i arbejdsmiljøloven.
Der kan også være tale om, at lønmodtagerne stiller krav om udarbejdelse af bestemte uddannelsesprogrammer, som lønmodtagerne har afgørende indflydelse på indholdet af.
Der vil også kunne blive tale om krav med hensyn til de ansattes indflydelse på arbejdsforholdene i virksomheden, vel at mærke indflydelse, der går ud over de krav på indflydelse, som lønmodtagerne i forvejen har i henhold til samarbejdsaftaler m.v.
Derved vil man kunne opnå, at virksomheder, der får placeret midler fra Arbejdsmarkedets Tillægspensionsfond, bliver virksomheder, der vil kunne få en afsmittende virkning på andre danske virksomheder.
ad 4 Når det er meningen, at Arbejdsmarkedets Tillægspensionsfond i højere grad aktivt skal gå ind i investeringer i danske virksomheder, må det også være naturligt, at placeringen af kapital ledsages af forøgelse af den stemmeret, der følger med kapitalplaceringen.
For at de ansatte i de enkelte virksomheder, hvor pengene placeres, kan få den størst mulige indflydelse, er det vigtigt, at stemmeretten udøves af de ansatte og ikke af Arbejdsmarkedets Tillægspensionsfond.
Det vil medvirke til at øge interessen for de ansatte i de pågældende virksomheder, og det vil samtidig betyde en forøgelse af de ansattes indflydelse.
Stemmeretten over aktierne i de pågældende virksomheder skal udøves kollektivt af lønmodtagerne, f.eks. gennem en fællesklub, hvis en sådan eksisterer, ellers gennem et tilsvarende organ, som oprettes til formålet.
ad 5 Netop fordi formålet er at give Arbejdsmarkedets Tillægspensionsfond øget indflydelse på dansk erhvervsliv, er det også naturligt, at den nuværende overgrænse for investeringer for Arbejdsmarkedets Tillægspension og for Lønmodtagernes Dyrtidsfond fjernes.
Det afgørende må være hensynet til lønmodtagerne og hensynet til dansk erhvervslivs interesser i bred forstand.
Disse to hensyn tilsiger, at der ikke er noget behov for en overgrænse.
Tværtimod må det være både i lønmodtagernes og i de enkelte virksomheders interesse, at Arbejdsmarkedets Tillægspensionsfond kan placere midlerne, hvor det forekommer mest hensigtsmæssigt ud fra fondens formål.
