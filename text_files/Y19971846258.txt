 Told- og Skattestyrelsen udtaler - vedrørende  

 retsstillingen med hensyn til værdiansættelse af unoterede aktier i visse  

 overdragelsessituationer - at forinden analysegruppen har afsluttet sine  

 undersøgelser og der er draget konklusioner heraf, kan den hidtil gældende  

 praksis for værdiansættelse af unoterede aktier og anparter ved arv og gave i  

 princippet fortsat finde anvendelse, uanset at kurslisten er afskaffet.
 Told- og Skattestyrelsen er blevet spurgt om skattekursreglerne stadigvæk  

 kan finde anvendelse i tilfælde af overdragelse ved arv eller gave, jf. punkt  

 17 i cirkulære nr. 185 af 17/11 1982 om værdiansættelse af aktiver og  

 passiver i dødsboer m.m. og ved gaveafgiftsberegning.
 I bemærkningerne til lov nr. 1219 af 27. december 1996 (Ændringer som  

 følge af afskaffelse af formueskatten m.v.) fremgår bl.a. følgende:
»Ved værdiansættelse i forbindelse med overdragelse mellem  

 interesseforbundne parter lægges skattekursen heller ikke længere alene til  

 grund.
Der tages også her højde for andre forhold, som er bestemmende for  

 prisfastsættelsen.
Derfor bør samme principper også anvendes ved arv og gave  

 efter boafgiftsloven.
Det forekommer hverken hensigtsmæssigt eller rimeligt  

 at skulle lægge en anden værdi til grund i disse situationer end ved andre  

 overdragelser.
 Som anført indledningsvis har det altid været såvel lovens som cirkulærets  

 krav, at overdragelse skulle ske til handelsværdien.
I arve- og gavesituationen, hvor der netop ikke foreligger en uafhængig  

 overdragelse, har der dannet sig en praktisk hjælperegel til brug for  

 fastsættelse af værdien.
Denne hjælperegel går ud på at lægge  

 formueskattekursen til grund.
Udviklingen har vist, at det er relevant og muligt at inddrage flere  

 faktorer ved værdiansættelsen end de faktorer, der indgår i beregningen af  

 skattekursen.
Det bevirker, at den beregnede værdiansættelse kan blive bedre  

 og mere realistisk.
Når dette er muligt, findes det at burde gælde i alle  

 forhold, hvor der skal foretages en værdiansættelse, der skal danne grundlag  

 for skatte- og afgiftsberegning.
Hjælpereglen bør følge den løbende udvikling  

 for at kunne give bedst mulige værdiansættelse.
Derfor vil kurslisten blive afskaffet.
Værdiansættelse af unoterede aktier  

 og anparter skal fremover ske på grundlag af en konkret vurdering efter samme  

 retningslinier som gælder ved fastsættelse af en »19. maj-kurs«.  

 Det vil i de fleste tilfælde betyde en højere værdiansættelse, men i nogle  

 tilfælde en lavere værdiansættelse.
Afskaffelse af skattekursen skal ikke ske ved lov, men foretages  

 administrativt af skatteministeren ved ændring af  

 værdiansættelsescirkulæret.' De anførte synspunkter om ens værdiansættelsesprincipper (baseret på en  

 mere individuel/konkret vurdering) fremgår også af Skatteministerens svar til  

 Folketingets Skatteudvalg (L 88 - bilag 10), hvori ministeren kommenterer en  

 henvendelse af 12. december 1996 fra Foreningen af Statsautoriserede  

 Revisorer.
Ministeren erklærer sig villig til at se på muligheden for  

 nedsættelse af en arbejdsgruppe, der skal have til opgave at vurdere  

 mulighederne for at finde frem til et »nyt værktøj« som skal  

 medvirke til at afspejle en realistisk handelsværdi.
 Told- og Skattestyrelsen har nu nedsat en arbejdsgruppe, der skal  

 undersøge mulighederne for - samt (eventuelt) komme med forslag til - en ny  

 vejledende hjælperegel, som skal anvendes til brug for skønnet over  

 handelsværdien af unoterede aktier / anparter, der handles mellem  

 interesseforbundne parter, herunder i gave- og arvesituationer.
 Forinden analysegruppen har afsluttet sine undersøgelser og der er draget  

 konklusioner heraf finder ministeriet, at den hidtil gældende praksis for  

 værdiansættelse af unoterede aktier og anparter ved arv og gve i princippet  

 fortsat kan finde anvendelse, uanset at kurslisten er afskaffet.
 Ingen.
