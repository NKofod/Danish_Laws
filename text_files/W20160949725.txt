Ankestyrelsens principafgørelse 25-16 om sygedagpenge - bortfald - manglende medvirken - attest til sygedagpengeopfølgning - LÆ 285 Resumé:
Efter sygedagpengelovens § 11 b skal en sygemeldt borger medvirke til, at borgerens egen læge udarbejder en lægeattest til brug for den første opfølgning, hvis kommunen beder om dette.
Bestemmelsen om medvirken til udarbejdelse af attest til sygedagpengeopfølgning (LÆ 285) er specifikt undtaget fra sygedagpengelovens bestemmelser om sanktion.
 Der er ikke hjemmel i sygedagpengeloven til at træffe afgørelse om bortfald af sygedagpenge ved forsinkelser med attest til sygedagpengeopfølgning (LÆ 285) i forhold til den fastsatte frist, eller hvis den sygemeldte undlader at medvirke ved udarbejdelsen af attesten.
Attest til sygedagpengeopfølgning (LÆ 285) skal anvendes ved kommunens opfølgning, så kommunen kan vurdere, hvilken indsats der skal igangsættes.
Hvis attest for sygedagpengeopfølgning (LÆ 285) ikke foreligger ved første opfølgningssamtale, skal kommunen stadig gennemføre opfølgningssamtalen.
 Manglende medvirken til udarbejdelse af øvrige lægeattester kan sanktioneres i henhold til sygedagpengelovens regler herom.
 Lovgivning:
Lov om sygedagpenge - lovbekendtgørelse nr. 48 af 13. januar 2016 - § 11 b, § 21, stk. 1, nr. 1 og § 22 Afgørelse:
1. Baggrund for at behandle sagen principielt Ankestyrelsen har behandlet sagen principielt for at afklare, om sygedagpengeudbetalingen bortfalder ved udeblivelse fra lægeundersøgelse vedrørende attest til sygedagpengeopfølgning (LÆ 285), herunder om der er hjemmel til bortfald af sygedagpenge i sygedagpengelovens § 22, når § 11 b specifikt er undtaget fra sanktionering i § 21, stk. 1, nr. 1.
2. Reglerne Lov om sygedagpenge § 11 b, fastslår, at den sygemeldte efter anmodning fra kommunen skal medvirke til, at den sygemeldtes praktiserende læge kan udarbejde en lægeattest til brug for den første opfølgning i kommunen, jf. § 13 b.
 Lov om sygedagpenge § 21, stk. 1, nr. 1, 1. led fastslår, at retten til sygedagpenge bortfalder, så længe den sygemeldte uden rimelig grund undlader at medvirke ved kommunens opfølgning, jf. kapitel 6, med undtagelse af § 11 b, herunder indsatsen efter lov om en aktiv beskæftigelsesindsats.
 Lov om sygedagpenge § 22 fastslår, at retten til sygedagpenge bortfalder, så længe den sygemeldte ikke opfylder sin pligt til at anmelde eller dokumentere fraværet, jf. kapitel 12 og 15.
3. Andre principafgørelser Ankestyrelsen har ikke andre principafgørelser på området.
4. Den konkrete afgørelse Ankestyrelsens Beskæftigelsesudvalg har i møde truffet afgørelse i din sag om klage over X Kommunes afgørelse truffet den 20. april 2015.
Resultatet er  Du havde ret til sygedagpenge i perioden fra den 23. marts 2015 til den 26. april 2015.
 Det betyder, at vi ændrer kommunens afgørelse.
 Kommunen vil kontakte dig.
 Der var enighed på mødet.
Begrundelsen for afgørelsen Ankestyrelsens Beskæftigelsesudvalg vurderer, at der ikke er hjemmel til at træffe afgørelse om bortfald af sygedagpenge ved manglende medvirken til udarbejdelse af attest til sygedagpengeopfølgning (LÆ 285).
 Dette gælder både, hvis der er forsinkelser med attest til sygedagpengeopfølgning (LÆ 285) i forhold til den fastsatte frist, og hvis den sygemeldte undlader at medvirke ved udarbejdelsen af attesten.
 Kommunen har ved afgørelsen af den 20. april 2015 henvist til bestemmelsen i sygedagpengelovens § 22.
 Vi vurderer, at kommunen ikke kan anvende bestemmelsen i sygedagpengelovens § 22 om dokumentation af fraværet, som hjemmel til bortfald af sygedagpenge, når den sygemeldte ikke medvirker til udarbejdelse af attest til sygedagpengeopfølgning (LÆ 285).
 Ved denne vurdering har vi lagt vægt på, at bestemmelsen i sygedagpengelovens § 22 indeholder hjemmel til bortfald af sygedagpenge, hvis den sygemeldte ikke opfylder sin pligt til at dokumentere fraværet efter kapitel 12 og 15.
Derudover har vi lagt vægt på, at bestemmelsen i sygedagpengelovens § 11 b om medvirken til udarbejdelse af attest til sygedagpengeopfølgning (LÆ 285) fremgår af kapitel 6 om visitation og opfølgning.
I henhold til ordlyden af sygedagpengelovens § 22 indeholder bestemmelsen ikke hjemmel til at sanktionere for manglende medvirken til kommunens opfølgning efter kapitel 6.
 Vi bemærker, at der heller ikke i sygedagpengelovens § 21, stk. 1, nr. 1 er hjemmel til bortfald af sygedagpenge ved manglende medvirken til udarbejdelse af attest til sygedagpengeopfølgning (LÆ 285), da bestemmelsen i § 11 b specifikt er undtaget fra sanktionering, jf. sygedagpengeloven § 21, stk. 1, nr. 1, 1. led.
 Kommunen kunne derfor ikke træffe afgørelse om bortfald af sygedagpenge efter den 23. marts 2015 med den begrundelse, at du ikke havde bestilt tid til lægeundersøgelse vedrørende attest til sygedagpengeopfølgning (LÆ 285).
 Det fremgår af sagen, at sygedagpengeudbetalingen blev genoptaget den 27. april 2015, da kommunen modtog attest til sygedagpengeopfølgning (LÆ 285). Da der ikke var hjemmel til at træffe afgørelse om bortfald af sygedagpenge, kunne kommunen ikke kræve tilbagebetaling af det beløb, som du havde modtaget fra den 24. marts 2015 og frem til den 27. april 2015, hvor lægeattesten modtages.
 Du havde på baggrund af ovenstående ret til sygedagpenge i perioden fra den 23. marts 2015 til den 26. april 2015, hvor kommunen havde standset udbetalingen af sygedagpenge.
 Efter reglerne skal den sygemeldte medvirke til, at den sygemeldtes praktiserende læge kan udarbejde en lægeattest til brug for den første opfølgning i kommunen.
