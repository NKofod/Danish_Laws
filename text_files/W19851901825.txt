 Ankestyrelsen fandt, at en arbejdsgiver var berettiget til  

 dagpengerefusion i et tilfælde, hvor arbejdsgiverens dagpengeforpligtelse var  

 bortfaldet, fordi sikrede ikke overholdt en i henhold til  

 ansættelseskontrakten fastsat dokumentationsfrist.
 REDEGØRELSE FOR SAGEN:
 En funktionær var fraværende på grund af sygdom i perioden 26. august til  

 1. september 1982. Funktionæren overholdt ikke et i henhold til  

 ansættelseskontrakten fastsat krav om, at lægeerklæring om uarbejdsdygtighed  

 skulle være arbejdsgiveren i hænde på 5. sygedag, hvorfor hans krav på  

 dagpenge fra arbejdsgiveren bortfaldt.
 Arbejdsgiveren mente sig berettiget til refusion for den omhandlede  

 sygeperiode, idet han havde udbetalt sikrede fuld løn.
 Det kommunale socialcenter gav afslag på refusion.
 AFGØRELSEN, DER KLAGES OVER:
 Social- og sundhedsforvaltningen tiltrådte socialcentrets afslag på  

 refusion, fordi det ikke fandtes godtgjort, at arbejdsgiveren hurtigst muligt  

 havde gjort indsigelse vedrørende dokumentationen.
Social- og sundhedsforvaltningen fastholdt senere - efter en indsigelse  

 fra arbejdsgiveren - den trufne afgørelse med henvisning til dagpengelovens §  

 27, hvorefter arbejdsgiverens ret til refusion er en ret, der er afledt af  

 den ansattes dagpengeret.
Forvaltningen henviste videre til dagpengelovens §  

 18, stk. 2, hvorefter en lønmodtager, der ikke har ret til dagpenge fra  

 arbejdsgiveren, er berettiget til dagpenge fra kommunen fra første fraværsdag  

 under den forudsætning, at anmodning herom er indgivet samme dag.
 KLAGEN TIL ANKESTYRELSEN:
Sagen blev indanket af arbejdsgiveren, der blandt andet anførte, at  

 manglende overholdelse af dokumentationsfrister, fastsat i henhold til  

 dagpengelovens § 7, ikke betyder, at lønmodtagere afskærer sig retten til at  

 modtage dagpenge, men blot at arbejdsgiverens pligt til at betale dagpengene  

 bortfalder, og at pligten til at udbetale dagpenge i stedet påhviler det  

 sociale udvalg, jfr. lovens § 16, stk. 1, 2. punktum.
Arbejdsgiveren anførte  

 videre, at en arbejdsgiver, der yder løn under fravær fra arbejdet, efter §  

 27, stk. 1, er berettiget til at få udbetalt de dagpenge, som den sikrede  

 ellers ville have ret til fra den fraværsdag, hvor arbejdsgiveren er fritaget  

 for dagpengepligten efter bestemmelserne i lovens kapitel 2 og 4. Dette måtte  

 også omfatte den foreliggende situation.
 LOVGRUNDLAG:
 Dagpengelovens §§ 7, 16, 18, 27.
 ANKESTYRELSENS AFGØRELSE:
Ankestyrelsen lagde til grund, at der ikke var tvist om, at sikrede  

 afleverede dokumentation for sygdom for sent, og at arbejdsgiveren hurtigst  

 muligt gjorde indsigelse herimod.
Ankestyrelsen lagde videre til grund, at  

 arbejdsgiverens dagpengeforpligtelse således var bortfaldet.
 I overensstemmelse med det i anken anførte fandtes arbejdsgiveren herefter  

 berettiget til dagpengerefusion.
 Ankestyrelsen ændrede således social- og sundhedsforvaltningens afgørelse.
