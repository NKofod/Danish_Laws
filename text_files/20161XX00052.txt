Skriftlig fremsættelse (5. oktober 2016) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af skatteforvaltningsloven og ligningsloven (Omkostningsgodtgørelse til skattepligtige selskaber og fonde, udskydelse af søgsmålsfristen ved klage til Folketingets Ombudsmand, overførelse af sager om fradrag for forbedring af grundværdi fra Landsskatteretten til vurderingsankenævnene, ingen omkostningsgodtgørelse ved påklage af afgørelser om godtgørelse og ved overspringelse af klageinstans i sager om ejendomsvurderinger, initiativer til imødegåelse af misbrug af godtgørelsesordningen m.v.) (Lovforslag nr.
L 28) Regeringen har stor fokus på at forbedre retssikkerheden på skatteområdet.
Det er et af de vigtigste redskaber, når det kommer til at genoprette tilliden til SKAT.
Regeringen har derfor indgået aftale med partierne S, DF, LA, RV og KF om Retssikkerhedspakke II.
Lovforslaget, som gennemfører denne aftale, går ud på at genindføre omkostningsgodtgørelse til skattepligtige selskaber og fonde.
Dermed vil skattepligtige selskaber og fonde igen kunne få omkostningsgodtgørelse til udgifter til sagkyndig bistand i skattesager.
Lovforslaget indeholder tillige en udskydelse af fristen på 3 måneder for at indbringe en endelig administrativ afgørelse for domstolene, hvis der inden fristens udløb er indgivet klage til Folketingets Ombudsmand.
Det betyder, at borgeren kan gå til ombudsmanden uden at risikere, at fristen for at gå til domstolene udløber, inden sagen hos ombudsmanden er afsluttet.
Lovforslaget tilstræber at skabe balance mellem at styrke borgernes retssikkerhed og sikre, at godtgørelsesordningen ikke tilskynder til en uhensigtsmæssig anvendelse af reglerne.
Det foreslås derfor, at der ikke ydes godtgørelse eller kan tages fradrag for bistandsudgifter i sager, hvor der klages over SKATs afgørelse om godtgørelse, eller hvor der sker overspringelse af klageinstansen i ejendomsvurderingssager.
Endvidere foreslås det at indføre en kontrolbestemmelse med henblik på at styrke SKATs kontrol med udbetaling af omkostningsgodtgørelse og indføre bestemmelser, som giver SKAT adgang til at afvise åbenbart urimelige honorarkrav og til at opkræve renter ved henstand og tilbagebetaling af godtgørelsesbeløb.
Med henblik på at aflaste Landsskatteretten foreslås det endvidere, at sagerne om fradrag for forbedring af grundværdi (FFF-sager) overføres fra Landsskatteretten til vurderingsankenævn, som har ledig kapacitet.
Der ydes ikke omkostningsgodtgørelse ved vurderingsankenævnene, men får klageren fuldt eller overvejende medhold ved vurderingsankenævnet, vil de godtgørelsesberettigede udgifter, som har været afholdt ved Landsskatteretten, blive godtgjort med samlet 100 pct.
 Forslaget om at genindføre omkostningsgodtgørelse til selskaber og fonde skønnes at medføre merudgifter til godtgørelsesordningen på ca. 60 mio. kr. årligt efter tilbageløb og adfærd og at medføre engangsudgifter for det offentlige på ca. 2 mio. kr. og løbende udgifter på 4,2 mio. kr.  Forslaget om at overføre FFF-sagerne fra Landsskatteretten til vurderingsankenævnene skønnes med betydelig usikkerhed at medføre en mindreudgift for staten på 90-110 mio. kr. samlet set samt en mindreudgift på 3 årsværk med efterslæb.
 Det foreslås, at loven træder i kraft den 1. januar 2017.
Dele af forslaget er først sendt i høring ved fremsættelsen.
Det gælder forslagets bestemmelser om, at der ikke ydes omkostningsgodtgørelse, hvis en vurderingssag er blevet indbragt for domstolene efter overspringsreglen, og om overførslen af FFF-sager fra Landsskatteretten til vurderingsankenævnene.
Høringsfristen er fastsat til onsdag den 2. november 2016.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
