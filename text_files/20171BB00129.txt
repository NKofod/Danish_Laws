Fremsat den 23. marts 2018 af Henning Hyllested (EL) og Søren Søndergaard (EL) Forslag til folketingsbeslutning om stop for udbud af togdrift i Danmark Folketinget pålægger regeringen at stoppe alle fremtidige udbud af togdriften på det statslige jernbanenet med virkning fra beslutningsforslagets vedtagelse.
Bemærkninger til forslaget Beslutningsforslaget omfatter et stop af fremtidige statslige udbud, herunder også udbuddet af togtrafikken i Midt-, Syd- og Vestjylland og på Fyn, der er under forberedelse.
Desuden omfatter forslaget de tiltag, som følger af aftalen »Fremtidens togtrafik i Hovedstadsområdet« (Aftale mellem regeringen (Venstre, Liberal Alliance og Det Konservative Folkeparti), Det Radikale Venstre og Dansk Folkeparti af 13. december 2017). Formålet er, at DSB skal være operatør på strækningerne.
På grund af de specielle forhold i Nordjylland skal den regionale jernbanedrift her forblive på Nordjyllands Trafikselskabs og Nordjyske Jernbaners hænder.
Togdrift og kollektiv trafik er en vigtig statslig opgave.
Togdriften skal ikke anskues som en forretning, men som en investering i grøn mobilitet, og skal modvirke den trængsel på vejene, som flere og flere biler medfører.
Formålet med forslaget er, at strækningerne skal gives tilbage til DSB, når de eksisterende kontrakter om togtrafik udløber.
Gældende aftaler om udbud af togdrift Togdriften blev første gang udbudt i Midt- og Vestjylland til private aktører for perioden fra 2003 til 2009 og blev vundet af Arriva, som i 2010 genvandt udbuddet.
Kontrakten løber over 8 år til 2018 og blev forlænget til december 2020 ved Transport-, Bygnings- og Boligministeriets brug af option (»Trafikkøbsrapport 2016«, Transport-, Bygnings- og Boligministeriet, 2017). Kontrakten mellem Arriva og Transport-, Bygnings- og Boligministeriet er en nettokontrakt, hvor Arriva modtager billetindtægterne fra passagererne.
Det fremgår desuden af ministeriets hjemmeside, at Arriva modtager kontraktbetaling fra staten, og den samlede kontraktsum for perioden 2010-2018 er på ca. 1,5 mia. kr. (prisniveau 2008). Hertil kommer yderligere ca. 65 mio. kr. i variabelt vederlag i form af bonus, hvis Arriva leverer en høj kvalitet i form af god rettidighed og kundetilfredshed.
Arriva er i dag ejet af Deutsche Bahn, som er et tysk statsejet selskab.
Med et udbudsstop vil togdriften i fremtiden blive varetaget af et dansk statsejet selskab.
Den regionale togtrafik i Nordjylland er overdraget til Nordjyllands Trafikselskab og Nordjyske Jernbaner.
Ifølge aftale mellem (daværende) Transportministeriet og Region Nordjylland om overdragelse af trafikkøberansvaret for regionaltogstrafikken mellem Skørping og Frederikshavn (folketingsåret 2014-15, 1. samling, TRU alm. del  svar på spørgsmål 167) modtager Region Nordjylland årligt et statstilskud på 64,5 mio. kr. (prisniveau 2014).
 Den politiske aftale om genudbud af togdriften i Midt- og Vestjylland i 2020 fra den 9. juni 2017 omfatter også udbud af dele af DSBs strækning Vejle-Struer og DSBs trafik på Svendborgbanen (»Genudbud af togtrafikken i Midt- og Vestjylland m.v.«, (Aftale mellem regeringen (Venstre, Liberal Alliance og Det Konservative Folkeparti), Socialdemokratiet, Dansk Folkeparti, Alternativet, Radikale Venstre og Socialistisk Folkeparti af 9. juni 2017)). Ifølge aftalen bliver DSBs trafik på Lille Syd mellem Roskilde og Køge endvidere overdraget til Region Sjælland.
I aftalen »Fremtidens togtrafik i Hovedstadsområdet« ønsker aftaleparterne, at der gennemføres et udbud af DSBs S-togsdrift, og at trafikkøberansvaret for Øresundstrafikken (Østerport-København H-Malmø) overdrages til den svenske trafikkøber Skånetrafiken.
I aftalen er det besluttet, at der i 2018 fremlægges et beslutningsoplæg om dette, som vil berøre 68 pct. af alle DSBs rejsende.
Udgifter og finansiering Statens udgifter til finansiering af kontraktbetalinger af private aktører på allerede udbudt jernbanedrift videreføres indtil kontraktens udløb og går herefter til DSB.
I finansloven for 2018 omfatter dette en årlig udgiftsbevilling til jernbanedriften i Midt- og Vestjylland på 234,6 mio. kr.
Skriftlig fremsættelse Henning Hyllested (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om stop for udbud af togdrift i Danmark.
(Beslutningsforslag nr.
B 129) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
