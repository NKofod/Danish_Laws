Fremsat den 21. februar 2023 af Pia Kjærsgaard (DF), Alex Ahrendtsen (DF), Mikkel Bjørn (DF), Peter Kofod (DF), Morten Messerschmidt (DF), Mette Thiesen (DF) og Nick Zimmermann (DF) Forslag til folketingsbeslutning om at forbyde offentligt ansatte at bære islamiske tørklæder i arbejdstiden Folketinget pålægger regeringen inden udgangen af folketingsåret 2022-2023 at fremsætte et lovforslag, der sikrer, at det bliver forbudt for offentligt ansatte at bære det islamiske tørklæde i arbejdstiden.
Bemærkninger til forslaget Forslagsstillerne mener, at det islamiske tørklæde er et tegn på underkastelse.
Bærer man ikke tørklædet, er man dels ikke rettroende muslim, og dels risikerer man at blive forulempet.
Man kan selvfølgelig derudover have egne personlige årsager til at tildække sig.
 Det fremgår tydeligt af Koranen, bl.a. i Koranens sura 33, vers 59, hvori der står:
»Profet! Sig til dine hustruer og dine døtre og til de troendes kvinder, at de skal trække noget af deres overklædning ned over sig.
Således vil de lettest blive genkendt og ikke blive forulempet.
Gud er tilgivende og barmhjertig.« Det fremgår ligeledes i Koranens sura 24, vers 31:
»Sig til de troende kvinder, at de skal holde øjnene for sig selv og vogte over deres køn; de må ikke fremvise deres pryd, bortset fra det deraf, der er synligt, og de skal lægge deres hovedslør hen over deres halsudskæring.
De må kun fremvise deres pryd for deres ægtemænd, deres fædre og deres svigerfædre, deres sønner og deres ægtemænds sønner, deres brødre og deres brødres og søstres sønner, deres kvinder, deres slavinder, mandlige tjenere uden kønsdrift og børn, der intet ved om kvinders private kropsdele.
De må ikke stampe med fødderne, så man får nys om den pryd, som de holder skjult.
Omvend jer alle til Gud, I troende! Måske vil det gå jer godt! « Tørklædet er altså meget mere end et stykke stof.
Det viser, at man er rettroende muslim, og tørklædet sikrer en mod forulempelser.
Bærer man det islamiske tørklæde, accepterer man altså præmissen om, at det at bære tørklædet er en forudsætning for at kunne være i fred.
Det er dermed et tegn på underkastelse i henhold til Koranens ord.
Det at forulempe kan være mange ting, men ifølge Den Danske Ordbog betyder det at: »genere eller krænke med en nedsættende eller hensynsløs udtalelse, handling el.lign.«.
Det er alt sammen noget, man tilsyneladende ifølge Koranen risikerer, hvis man ikke bærer tørklædet.
I den vestlige verden er det ikke normalt eller ønskeligt, at det er dem, der risikerer at blive forulempet, som skal tildække sig.
Det er derimod dem, som forulemper, der selv skal stå til regnskab for deres gerninger og skal ændre deres adfærd.
 Bærer man det islamiske tørklæde, gør man det altså med en accept af præmissen om tørklædets betydning om underkastelse  præcis som islam oversat fra arabisk betyder underkastelse.
 Vi kan ikke acceptere, at vi som samfund har folk ansat i offentlige stillinger, som bærer tørklæde, da det tydeligt signalerer, at de mener, at man ikke er rettroende muslim, hvis man ikke bærer tørklæde, og at man skal tildække sig for at undgå at blive forulempet.
 Bliver man forulempet på sin arbejdsplads, er det en sag for ledelsen, og det vil være den, der forulemper, som har et problem  ikke den, der bliver forulempet.
 Vi kan som samfund ikke godtage disse årsager til at bære tørklædet, og forslagsstillerne finder det ikke foreneligt med at besidde et offentligt hverv, at man så tydeligt signalerer, hvordan man synes at man skal behandles, hvis man ikke er behørigt tildækket.
Folk, der besidder offentlige stillinger, skal signalere upartiskhed ikke blot i tale, men også i handling.
Og her finder forslagsstillerne det ikke rimeligt, at det offentlige skal understøtte en religiøs forståelse af underkastelse.
Skriftlig fremsættelse Pia Kjærsgaard (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at forbyde offentligt ansatte at bære islamiske tørklæder i arbejdstiden.
(Beslutningsforslag nr.
B 31) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
