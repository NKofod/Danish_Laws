 Den 10. juli 1972 gav politimesteren i ..... Dem i medfør af  

 restaurationslovens § 32, jfr. § 26, sammenholdt med handelsministeriets  

 bekendtgørelse nr. 130 af 25. marts 1970 og den Dem meddelte tilladelse til  

 optræden for offentligheden, en advarsel i anledning af en  

 stripteasedanserindes optræden i den af Dem som direktør for A/S af 22.  

 august 1966 drevne restaurationsvirksomhed i ejendommen ..... Med virkning  

 fra den 8. juli 1972 kl. 10.00 og indtil videre blev tilladelsen til  

 offentlig optræden, herunder striptease, samtidig inddraget.
 I skrivelse af 12. juli 1972 har De klaget over, at tilladelsen til  

 offentlig optræden er blevet inddraget.
 Politimesteren har blandt andet udtalt, at den omtalte optræden efter hans  

 opfattelse har nærmet sig et »live-show«, ligesom der ikke har  

 været ført tilstrækkelig effektiv kontrol og tilsyn med restaurationens  

 drift.
 Det fremgår af sagen, at politiet tidligere har påtalt den form, hvorunder  

 den offentlige optræden i restaurationen fandt sted.
 I den anledning skal man meddele, at justitsministeriet kan tiltræde, at  

 politiet den 10. juli 1972 inddrog tilladelsen, og at man derfor ikke finder  

 grundlag for Deres klage.
 Justitsministeriet har samtidig meddelt politimesteren, at en tilladelse  

 til offentlige optræden med striptease eller anden form for nøgendans i  

 restaurationen udover de sædvanlige vilkår bør være betinget af, AT den  

 pågældende optræden finder sted i et tilstrækkeligt stort lokale, således at  

 der er en klar adskillelse og en afstand på ca. 4 meter mellem de optrædende  

 og publikum, AT de optrædende ikke færdes mellem publikum under deres  

 optræden, og AT de optrædendes kønsdele skal være tildækket.
 Såfremt De er interesseret i en sådan tilladelse, vil en ansøgning herom  

 kunne forventes imødekommet.
