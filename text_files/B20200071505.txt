Bekendtgørelse om ændring af bekendtgørelse om brandfarlige og brændbare væsker § 1 I bekendtgørelse nr. 1639 af 6. december 2016 om brandfarlige og brændbare væsker, foretages følgende ændring:
 1. § 8 affattes således:
 »§ 8. Emballager og tanke med brandfarlige væsker må ikke anbringes i bygningers flugtveje.
Stk. 2. Der kan dog til brug for hånddesinfektion på stedet anbringes håndspritdispensere med et rumindhold på højst 1 liter pr. dispenser i flugtveje, bortset fra trapperum, hvis der er sundhedsmæssige hensyn, der taler herfor, og dispenserne ikke umiddelbart kan placeres andre steder under hensyn til bygningens anvendelse og indretning.
De brandmæssige hensyn skal tilgodeses i videst muligt omfang.« 2. I bilag 1 indsættes efter punkt 1.1.55 som nyt punkt:
»1.1.56 Håndspritdispenser: En beholder med en manuel eller automatisk pumpefunktion, der er konstrueret til at afgive en bestemt mængde håndsprit ved brug.« 3. I bilag 1 indsættes efter punkt 1.2.2 som nyt punkt:
»1.2.3 Disse tekniske forskrifter finder ikke anvendelse for håndspritdispensere med et rumindhold på højst 1 liter pr. dispenser, der er anbragt til brug for hånddesinfektion på stedet ud fra et sundhedsmæssigt hensyn.
De brandmæssige hensyn skal tilgodeses i videst muligt omfang.« § 2 Bekendtgørelsen træder i kraft den 1. juni 2020.
