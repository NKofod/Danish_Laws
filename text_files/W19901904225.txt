 Hjælp efter bistandslovens § 42 til dækning af udgifter til befordring  

 i egen bil blev ydet efter de regler, der gælder for statstjenestemænd for  

 »anden godkendt kørsel« (sats B).
 I ganske særlige tilfælde vil der dog efter en konkret vurdering  

 herudover undtagelsesvis kunne ydes hjælp til andre udgifter i forbindelse  

 med transport i eget befordingsmiddel.
 REDEGØRELSE FOR SAGEN:
Sagen drejede sig om M, der var samlevende.
Der var 2 børn i hjemmet.
I juni 1988 bevilgede kommunen hjælp efter bistandslovens § 42, stk. 1,  

 til byggeteknikeruddannelsen, der varede 1 1/2 år.
M påbegyndte uddannelsen i  

 august 1988.
Da benyttelsen af offentlige transportmidler mellem hjem og  

 uddannelsessted medførte betydelige ventetider, ansøgte M socialforvaltningen  

 om kilometergodtgørelse i forbindelse med transport i egen bil (som han i  

 forvejen var i besiddelse af). M oplyste, at en medstuderende af sin kommune  

 havde fået bevilget kilometergodtgørelse med 2,06 kr.
Socialforvaltningen  

 bevilgede M kilometergodtgørelse på kr. 1,11 til benyttelse af egen bil.
 AFGØRELSEN, DER KLAGES OVER:
Amtsankenævnet beregnede hjælpen til samtlige udgifter ved kørslen mellem  

 hjem og uddannelsessted efter de regler, der gælder for statens tjenestemænd  

 ved benyttelse af eget befordringsmiddel til »anden godkendt  

 kørsel«.
I perioden 1. januar 1988 til 1. april 1989 udgjorde taksten  

 hertil kr. 1,11 pr. km.
 Nævnet tiltrådte herefter det sociale udvalgs afgørelse, idet udvalgets  

 udmåling af befordringsgodtgørelsen efter det oplyste var i overensstemmelse  

 hermed.
 KLAGEN TIL ANKESTYRELSEN:
 Afgørelsen blev anket af M, som anførte, at det ikke kunne være rigtigt,  

 at forskellige kommuner havde hver deres måde at tolke reglerne på med hensyn  

 til befordringsgodtgørelse.
 Antaget til principiel behandling:
 Sagen blev antaget til principiel behandling til afklaring af, hvilke  

 regler der gælder ved beregning af transportudgifternes størrelse efter  

 bistandslovens § 42 sammenholdt med de gældende regler for statens  

 tjenestemænd ved kørsel i eget befordringsmiddel.
 SUPPLERENDE OPLYSNINGER EFTER ANKEN:
 Socialforvaltningen oplyste, at der var ydet M kørselsgodtgørelse for 140  

 km pr. dag, og at der i 1989 var ydet kørselsgodtgørelse for 229 dage.
 Lovgrundlag m.v.:
 Bistandslovens § 42, stk. 2.
 Socialministeriets vejledning af 26. juni 1987 om hjælp efter  

 bistandslovens § 42, pkt. 34.
 Aftale af 15. april 1988 mellem Finansministeriet og en række  

 organisationer for ansatte i statens tjeneste om godtgørelse af merudgifter  

 ved tjenesterejser.
 I aftalens § 10, stk. 1, hedder det, at hvis der med en stilling er  

 forbundet regelmæssig kørsel i egen bil, kan der udfærdiges skriftlig  

 bemyndigelse til tjenestemanden med afgrænsning af de rejser samt den  

 kørselsmængde, som vil kunne foretages i henhold til bemyndigelsen.
Ifølge § 10, stk. 2, ydes der for kørsel i henhold til bemyndigelse efter  

 stk. 1, en godtgørelse pr. km på 206 øre for indtil 12.000 km i et finansår  

 og for kørsel herudover 111 øre.
For anden godkendt kørsel ydes 111 øre pr.  

 km. (Fra den 1. januar 1989 udgør beløbene henholdsvis 213 øre og 115 øre,  

 jf.
Administrations- og Personaledepartementets cirkulæreskrivelse af 10.  

 januar 1989).
 Det fremgår af Personaleadministrativ vejledning fra Finansministeriet, at  

 den lave sats er fastsat således, at der ydes fuld dækning af de med den  

 tjenstlige kørsel forbundne variable udgifter (udgifter til benzin, dæk og  

 vedligeholdelse), mens den høje sats tillige yder en delvis dækning af de  

 faste udgifter ved bilhold (afskrivning, forsikring, forrentning mv.).
 ANKESTYRELSENS AFGØRELSE:
 Hjælp efter bistandslovens § 42 til befordringsudgifter ved benyttelse af  

 eget befordringsmiddel i forbindelse med nødvendig daglig transport til og  

 fra uddannelsesstedet burde ydes svarende til de regler, der gælder for  

 statens tjenestemænd ved »anden godkendt kørsel«, jf. herved § 10,  

 stk. 2, B, i aftale af 15. april 1988 om godtgørelse af merudgifter ved  

 tjenesterejser og Administrations- og Personaledepartementets  

 cirkulæreskrivelse af 10. januar 1989.
 Ankestyrelsen lagde herved vægt på, at anvendelsen af en fast takst af  

 administrative grunde er en praktisk løsning, der er i overensstemmelse med  

 udviklingen på bistandslovens område, hvor man i visse tilfælde har forladt  

 skønsprincippet til fordel for faste ydelser.
Herefter skulle der i forbindelse med dokumenteret kørsel (fx gennem  

 udfærdigelse af dagligt kørselsregnskab) ydes en kørselsgodtgørelse pr. km,  

 der pr. 1. januar 1989 udgjorde 115 øre.
Godtgørelsen skulle dække de med  

 kørslen forbundne variable udgifter, det vil sige udgifter til benzin, dæk og  

 vedligeholdelse.
 Ankestyrelsen fandt, at der i ganske særlige tilfælde efter en konkret  

 vurdering herudover undtagelsesvis kan ydes hjælp til andre udgifter i  

 forbindelse med transport i eget befordringsmiddel.
 I M's tilfælde forelå sådanne ganske særlige forhold ikke.
 Ankestyrelsen tiltrådte således amtsankenævnets afgørelse.
