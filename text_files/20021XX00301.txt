Skriftlig fremsættelse (12. marts 2003) Finansministeren  

  

 (Thor Pedersen):
 Herved tillader jeg mig for Folketinget at fremsætte:
 Forslag til lov om  

 tilskud til Grønlands hjemmestyre for 2004.
(Lovforslag nr.
L 185).
Det foreslås i lovforslaget, at bloktilskuddet til Grønlands  

 hjemmestyre for 2004 fastsættes til 3005,2 mio. kr.
Tilskuddet er dermed  

 realt  

 uændret i forhold til bloktilskuddet i 2003 og er en videreførelse af den  

 nuværende aftale om bloktilskuddet for 2002   2003.
 Det var med den nuværende bloktilskudslov forudsat, at der  

 med baggrund i betænkningen fra en af Grønlands landsstyre nedsat  

 selvstyrekommission kunne forhandles om principperne for en gradvis  

 aftrapningsordning for bloktilskuddet fra 2004. Selvstyrekommissionens  

 betænkning er imidlertid forsinket, hvilket er baggrunden for den etårige  

 forlængelse af den nuværende aftale.
Med hensyn til fastsættelsen af bloktilskuddet fra 2005  

 fremgår det af lovforslaget, at der kan forhandles om principperne for en  

 gradvis aftrapningsordning for bloktilskuddet.
Sigtet er, at Grønland bliver  

 mindre afhængig af bloktilskuddet, men at dette sker med hensyntagen til  

 solidaritetshensynet mellem Grønland og Danmark.
Regeringen og landsstyret er  

 enige om at nedsætte et erhvervsudvalg som sammen med betænkningen fra  

 Selvstyrekommissionen vil kunne danne baggrund for disse forhandlinger.
Ændringer i bloktilskuddet for 2004 vil kunne forekomme,  

 såfremt der træffes aftale mellem landsstyret og regeringen om, at  

 overskuddet  

 fra spil i Grønland tilgår hjemmestyret uden dansk statsafgift.
I så fald vil  

 der ske en reduktion af bloktilskuddet, der svarer til den bortfaldne  

 statsafgift det første år.
 Med disse bemærkninger, og idet jeg i øvrigt henviser til  

 lovforslagets bemærkninger, tillader jeg mig at anbefale lovforslaget til  

 velvillig behandling i det høje Ting.
