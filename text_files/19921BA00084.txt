Nr BSF 84 Forslag til folketingsbeslutning om EF-harmonisering af  

 konkurrencelovgivningen Fremsat af Rahbæk Møller (SF) Tommy Dinesen (SF) Gade (SF) Lilli  

 Gyldenkilde (SF) Birthe Hansen (SF) den 25. marts 1993 Folketinget opfordrer regeringen til at fremsætte forslag til en  

 gennemgribende revision af konkurrenceloven efter følgende retningslinier:
 1. Der indføres kontrol med fusioner.
 2. Der indføres forbud mod konkurrencebegrænsende aftaler, medmindre  

 aftaleparterne kan godtgøre, at de ikke har skadelige virkninger.
 3. Der indføres forbud mod misbrug af dominerende markedsposition.
 4. Konkurrencerådet og -nævnet får generel adgang til at pålægge bøder.
 5. Konkurrencerådets sammensætning ændres, således at der også er  

 repræsentanter i rådet for amtskommuner og kommuner.
Bemærkninger til forslaget Almindelige bemærkninger Danmark har i lighed med de øvrige nordiske lande tradition for en slap  

 monopollovgivning med begrænsede indgrebsmuligheder.
Specielt har det aldrig  

 været muligt at forbyde en fusion, selv om den ville føre til en  

 monopoltilstand.
I modsætning hertil har de fleste øvrige EF-lande ligesom EF  

 som helhed væsentligt strengere regler, hvis sigte ikke kun er at begrænse  

 virkningerne af monopoler, men også at forhindre deres opståen.
I de senere år er der yderligere opstået en forskel mellem de nordiske  

 lande, idet Norge, Sverige og Finland som forberedelse til det indre marked  

 har gennemført eller planlagt revisioner af deres monopollovgivning, så de  

 bringes mere i overensstemmelse med EF's principper.
I modsætning hertil har  

 Danmark yderligere svækket indgrebsmulighederne i forbindelse med  

 navneændringen fra monopollov til konkurrencelov.
Derefter blev der næsten  

 ingen indgrebsmuligheder mod monopoltilstande tilbage.
I stedet satsedes der  

 alene på, at gennemsigtighed skulle forhindre misbrug af monopoler.
I folketingsåret 1991-92 svækkedes monopollovgivningen endnu mere, idet en  

 lovændring (lovforslag nr.
L 249, se Folketingstidende 1991-92,  

 forhandlingerne sp. 3549, 5288, 8906 og 8965, tillæg A sp. 3337, tillæg B sp.  

 937 og tillæg C sp. 709) begrænsede gennemsigtigheden.
I forbindelse med  

 behandlingen af dette forslag udtrykte et flertal bestående af  

 Socialdemokratiet, Socialistisk Folkeparti og Centrum-Demokraterne, at  

 princippet i konkurrenceloven havde spillet fallit, og at der måtte  

 gennemføres en monopollovgivning på linie med den, der er gældende i EF.
Den  

 daværende industriminister startede et udredningsarbejde, men kom aldrig med  

 et forslag.
Nu har OECD så fremsat en sønderlemmende kritik af konkurrenceforholdene i  

 Danmark (jf.
OECD Economic Survey, Denmark, 1993). Forbrugerpriserne i  

 Danmark er - også efter at moms og afgifter er trukket fra - langt højere end  

 EF-gennemsnittet.
OECD lægger en væsentlig del af skylden på den danske  

 konkurrencelovgivning.
Det fremgår af rapporten (især s. 73), at denne sammen  

 med den hollandske er den svageste i EF og Norden.
Bl.a. kritiseres det, at bruttoavancen i handelsvirksomhederne er langt  

 højere end i f.eks.
Tyskland og de øvrige nordiske lande.
Også hele bygge- og  

 byggematerialesektoren drages frem som skrækeksempler med 1-2 dominerende  

 virksomheder inden for mange delsektorer og »systemer af bonusser og  

 rabatter, (der) sammenkæder producenter og distributører, der er dominerende  

 på deres respektive markeder«, jf. rapporten s. 68 (dette og følgende  

 citater er her oversat fra engelsk). Det må anses for en væsentlig årsag til,  

 at byggeri er uforholdsmæssigt dyrt i Danmark, jf. s. 60.
 Derfor foreslås det, at vi nu tager os sammen til at EF-harmonisere  

 monopollovgivningen.
Bemærkninger til beslutningsforslagets enkelte punkter Ad 1 Af EF-landene og de nordiske lande er det kun Finland og Holland, der  

 ligesom Danmark ikke har nogen fusionskontrol.
EF's egen fusionskontrol  

 vedrører kun firmaer af en størrelse, der stort set ikke findes i Danmark.
En  

 af OECD-rapportens pointer er, at det ikke er nok med en international  

 fusionskontrol m.v., fordi der stadig er (og vil være) mange markeder, der  

 reelt har national karakter, f.eks. inden for servicevirksomhed og  

 byggematerialebranchen pga. transportomkostninger.
Ad 2 Der gælder forbud i alle EF-lande og de nordiske lande bortset fra Norge,  

 Holland, Storbritannien og Danmark.
Derfor kunne der være grund til at  

 indføre et generelt forbud i Danmark.
Men visse typer af aftaler kan være samfundsmæssigt fornuftige.
Det kan  

 imidlertid være svært at afgøre, hvorvidt det er tilfældet, eller om de  

 skadelige virkninger er dominerende.
I dag er det myndighederne, der skal  

 bevise, at de skadelige virkninger dominerer eller er betydelige.
Som OECD  

 formulerer det: »Det giver fare for, at mange konkurrencebegrænsende  

 aftaler undgår efterprøvning, fordi bevisbyrden ligger hos  

 konkurrencemyndighederne« (rapporten s. 74).
Derfor bør bevisbyrden vendes, så det er aftaleparterne, der skal bevise,  

 at aftalen er samfundsmæssigt fornuftig.
Eventuelt kan de søge  

 forhåndsgodkendelse, jf. bemærkningerne til beslutningsforslagets punkt 4.  

 Der er ikke tale om, at firmaerne »underkastes« omvendt bevisbyrde;  

 det kan de nemlig undgå ved helt at undlade at indgå aftaler.
Ad 3 Der gælder forbud i alle EF-lande og nordiske lande bortset fra Norge,  

 Holland Storbritannien, Tyskland og Danmark.
Derfor kunne der være grund til  

 at indføre et generelt forbud i Danmark.
Ad 4 I alle lande i EF og Norden, bortset fra Irland, Holland, Norge og  

 Danmark, kan der administrativt pålægges bøder.
 OECD påpeger, at den præventive effekt af den nuværende lovgivning  

 reduceres af mangelen på mulighed for at straffe firmaer, der foretager sig  

 noget, som man senere finder ud af har skadelige effekter på konkurrencen.  

 Som OECD rigtigt skriver: »Der er derfor ingen finansielle omkostninger  

 ved at deltage i (konkurrencebegrænsende) aftaler, indtil man beordres til at  

 stoppe« (rapporten s. 74).
Der bør altså indføres bøder, der er større end den økonomiske gevinst,  

 der opnås ved ulovlige aftaler m.v.
Firmaer, der påtænker at indgå aftaler,  

 bør have mulighed for at få disse forhåndsgodkendt mod betaling af  

 sagsomkostningerne, jf. de tilsvarende bestemmelser i skattelovgivningen.
Ad 5 I stigende grad behandler Konkurrencerådet forhold, der berører den  

 offentlige sektor.
Der er derfor behov for, at rådet rummer medlemmer med  

 indsigt i denne sektor.
