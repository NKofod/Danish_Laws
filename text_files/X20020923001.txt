Genbeskatning af underskud   fusion af  

 udenlandske datterselskaber Spørgsmål:
Kan Ligningsrådet bekræfte, at der ikke sker  

 genbeskatning af underskud efter ligningslovens § 33 E, såfremt M AB  

 fusioneres med sine datterselskaber, D1 AB, D2 AB og D3 AB, ned M AB som det  

 modtagende selskab? Svar:
Ja Beskrivelse af de faktiske forhold:
Det danske selskab DK A/S, er koncernmoderselskab i en  

 koncern omfattende såvel danske som svenske selskaber.
DK A/S har bl.a.  

 et svensk datterselskab, M AB, og M har 3 svenske datterselskaber, D1 AB, D2  

 AB og D3 AB.
Alle selskaber er 100 pct. ejede.
Alle selskaber, bortset  

 fra D3, er desuden sambeskattede med DK A/S.
M, D1 og D2 har alle positive  

 genbeskatningssaldi.
 Det overvejes nu at fusionere M, D1, D2 og D3 med M som  

 det fortsættende selskab.
 Den omhandlede fusion forventes at ske efter de svenske  

 regler om skattefri fusion.
 Forespørgers opfattelse:
 Forespørgers repræsentant har anført  

 følgende:
"Efter ligningslovens § 33 E genbeskattes et udenlandsk  

 selskabs underskud i en dansk sambeskatning, såfremt nærmere i  

 bestemmelsen anførte hændelser indtræffer.
Skattesubjekt  

 efter ligningslovens § 33 E er det danske koncernmoderselskab.
Det er  

 således dette selskab, der pålignes genbeskatningsbeløbet.  

 I den aktuelle sag er koncernmoderselskabet DK A/S.
I henhold til ligningslovens § 33 E, stk. 8, sker der ikke  

 genbeskatning, hvis datterselskaber omfattet af sambeskatning efter  

 selskabsskattelovens § 31 fusionerer, og underskud efter udenlandske regler  

 overføres til det modtagende selskab.
I så fald genbeskattes  

 underskud i det modtagende selskab.
Som anført er der her tale om, at et svensk  

 moderselskab forventes fusioneret med sine 3 svenske datterselskaber.
Da  

 såvel det svenske moderselskab som de 3 datterselskaber må  

 betegnes som datterselskaber i relation til koncernmoderselskabet, er det vor  

 vurdering, at § 33 E, stk. 8, er opfyldt på dette punkt.
 Koncernens svenske revisor har overfor os tilkendegivet,  

 at M kan videreføre alle underskud, der er i de 4 selskaber, og da  

 dette er en forudsætning for den svenske fusion i det hele taget, kan  

 det lægges til grund, at også denne betingelse er opfyldt.
I den omtalte fusion er 3 selskaber ud af 4 selskaber  

 omfattet af den danske sambeskatning.
Det er vor vurdering, at en fusion  

 mellem et sambeskattet og et ikke sambeskattet selskab, hvor det  

 sambeskattede selskab er det fortsættende selskab, ikke omfattes at  

 ligningslovens § 33 E, idet det udenlandske selskab med underskudssaldo blot  

 fortsætter i den eksisterende sambeskatning.
Det er herefter vor vurdering, at vort  

 spørgsmål kan besvares bekræftende." Styrelsens indstilling og begrundelse:
 Efter ligningslovens § 33 E, stk. 1, skal der ske  

 genbeskatning af tidligere fratrukne underskud, hvis et udenlandsk selskab  

 udtræder af sambeskatning med et dansk moderselskab.
 De sambeskattede svenske selskaber, D1 og D2,  

 ophører ved fusion med deres umiddelbare moderselskab, M, som  

 ligeledes er omfattet af sambeskatningen.
 De indskydende selskaber udtræder således af  

 den danske sambeskatning, og der skal derfor som udgangspunkt ske  

 genbeskatning af genbeskatningssaldoen i de indskydende selskaber.
Efter ligningslovens § 33 E, stk. 8, skal der dog ikke ske  

 genbeskatning af underskud ved fusion af sambeskattede datterselskaber, hvis  

 selskabernes underskud efter udenlandske regler overføres til det  

 modtagende selskab.
I så fald overføres genbeskatningssaldoen  

 ligeledes til det modtagende selskab.
 Ligningslovens § 33 E, stk. 8, finder anvendelse, uanset  

 om underskuddet opgøres til forskellige beløb efter henholdsvis  

 danske og svenske regler, jf. cirkulære nr. 82 af 29. maj 1997, pkt.  

 6.5.3.6.
 Det er derfor afgørende for besvarelsen af det  

 stillede spørgsmål, om underskuddene i D1 og D2 efter svenske  

 regler overføres til det modtagende selskab, M.
Svenske regler om underskudsfremførsel ved  

 fusion De svenske regler om underskudsfremførsel ved  

 fusion findes i Sveriges indkomstskattelov ("Inkomstskattelag").
 Indkomstskattelovens kapitel 35 omhandler koncernbidrag,  

 kapitel 37 omhander fusion og spaltning og kapitel 40 omhandler  

 underskudsfremførsel.
Hovedregel Kapitel 37, § 18, fastslår, at det modtagende  

 selskab ved en fusion som udgangspunkt indtræder i det indskydende  

 selskabs skattemæssige situation i relation til den virksomhed, som det  

 indskydende selskab hidtil har udøvet.
§§ 21-26 indeholder dog særregler om  

 skattemæssige underskud.
Der findes 2 undtagelser til hovedreglen om  

 skattemæssig succession.
Undtagelse nr. 1 Den første undtagelse er en  

 begrænsningsregel, som går ud på, at det modtagende selskab  

 ikke kan udnytte det indskydende selskabs tidligere underskud, i det omfang  

 underskuddet overstiger 200 pct. af fusionsvederlaget til det indskydende  

 selskabs aktionærer.
 Denne regel gælder imidlertid ikke, hvis det  

 modtagende selskab på fusionstidspunktet er moderselskab for det  

 indskydende selskab.
Undtagelse nr. 2 Den anden undtagelse er en karensregel, som  

 indebærer, at underskud fra indkomstår før fusionen i  

 såvel det indskydende som det modtagende selskab ikke kan udnyttes af  

 det modtagende selskab i de første 5 indkomstår efter fusionens  

 gennemførelse.
Først i det sjette indkomstår efter  

 fusionen kan de gamle underskud udnyttes.
 Denne regel gælder imidlertid ikke, hvis de  

 fusionerende selskaber i indkomståret forud for fusionen kunne have  

 ydet koncernbidrag til hinanden med skattemæssig fradragsret.
 Koncernbidrag (tilskud) kan i Sverige under visse  

 betingelser ydes mellem koncernforbundne selskaber med fradragsret for  

 giveren og skattepligt for modtageren.
Styrelsens vurdering af de svenske regler Ligningslovens § 33 E, stk. 8, indebærer, at der  

 ikke sker genbeskatning af underskud i de svenske selskaber, hvis "underskud  

 efter udenlandske regler overføres til det modtagende selskab".
 Hovedreglen i Sverige er, at underskud i det indskydende  

 selskab overføres til det modtagende selskab, da det modtagende  

 selskab indtræder i det indskydende selskabs skattemæssige  

 situation.
Der er tale om en fusion mellem et moderselskab og 3  

 datterselskaber.
Styrelsen finder det godtgjort, at begrænsningsreglen  

 (undtagelse nr. 1) ikke finder anvendelse i den foreliggende situation.
Derudover er det styrelsens opfattelse, at det ikke har  

 betydning, om karensreglen (undtagelse nr. 2) finder anvendelse eller ej, da  

 underskuddet under alle omstændigheder overføres til det  

 modtagende selskab.
Karensreglen regulerer blot, hvornår det modtagende  

 selskab kan udnytte underskuddet.
 Told- og Skattestyrelsen finder herefter, at betingelsen i  

 ligningslovens § 33 E, stk. 8, er opfyldt.
 Styrelsen indstiller derfor, at det stillede  

 spørgsmål besvares med "Ja".
 Ligningsrådets afgørelse:
 Ligningsrådet tiltræder Told- og  

 Skattestyrelsens indstilling.
