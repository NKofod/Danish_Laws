Fremsat den 9. marts 2021 af Pernille Skipper (EL) og Peder Hvelplund (EL) Forslag til folketingsbeslutning om en forebyggelsesplan for unges alkoholforbrug Folketinget pålægger regeringen snarest muligt og senest i andet halvår af 2021 at fremlægge forslag til en forebyggelsesplan for unges forbrug af alkohol.
Bemærkninger til forslaget Danske unge har haft europarekorden i druk i mere end 20 år.
 Selvom vi i de senere år har konstateret et faldende forbrug blandt børn og unge, viser de nyeste opgørelser, at forbruget igen stiger blandt de helt unge.
Det høje og frekvente forbrug skyldes først og fremmest, at børn og unges alkoholkultur er en beruselseskultur.
De drikker for at blive fulde.
Det er bl.a. et resultat af, at alkohol i flere tilfælde er adgangsbillet til og omdrejningspunkt for sociale relationer; takker man nej til rusen, vender man fællesskabet ryggen.
De unges høje forbrug har store konsekvenser.
Forskningen viser, at alkohol er forbundet med en forøget risiko for uheld, ulykker, vold og sex, der fortrydes.
Desuden giver et højt alkoholforbrug en øget risiko for senere i livet at udvikle alkoholproblemer og afhængighed  og dermed alkoholrelaterede sygdomme.
Forskningen viser desuden, at de mest udsatte børn bliver hårdest ramt af de negative konsekvenser af et højt forbrug.
Med beslutningsforslaget foreslås gennemført en forebyggelsesplan, som vil hjælpe unge til at reducere alkoholforbrug og rusdrikkeri og give de kommende generationer mulighed for en bedre fremtid uden skader af deres alkoholindtag.
Med rusdrikkeri menes fuldskab, hvor unge drikker mere end fem genstande ved samme lejlighed.
 Forebyggelsesplanen for unge og alkohol bør indeholde et ambitiøst mål om at sænke unges alkoholforbrug, f.eks. en halvering af de unges rusdrikkeri inden for de næste 5 år.
 For at leve op til et sådant mål anbefales regeringen, at planen indeholder strukturelle forebyggelsestiltag baseret på videnskabelig evidens, herunder en ændring af aldersgrænsen for salg af alkohol, strammere markedsføringsregler, forebyggelsesinitiativer målrettet unge samt øget rådgivning og støtte til unge.
Skriftlig fremsættelse Pernille Skipper (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en forebyggelsesplan for unges alkoholforbrug.
(Beslutningsforslag nr.
B 228) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
