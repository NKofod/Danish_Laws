Nr BTL 179 Betænkning over Forslag til lov om ændring af lov om et videnskabsetisk  

 komitesystem og behandling af biomedicinske forskningsprojekter (Nedsættelse,  

 opfølgning m.v.)   

 Nr L 179 1995-96, 1. samling Afgivet af Sundhedsudvalget Afgivet: 19960521 Udvalget har behandlet lovforslaget i nogle møder og har herunder stillet  

 spørgsmål til sundhedsministeren, som denne har besvaret skriftligt.
 Nogle af udvalgets spørgsmål og sundhedsministerens svar herpå er optrykt  

 som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra Forskningsrådene og MEDIF/MEFA Klinisk Forskningsudvalg.
 Der er af sundhedsministeren og et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse med de af  

 sundhedsministeren stillede ændringsforslag.
 Et mindretal (Venstres og Socialistisk Folkepartis medlemmer af  

 udvalget) indstiller lovforslaget til vedtagelse med de stillede  

 ændringsforslag.
 Mindretallet udtaler, at videnskabsetiske komiteer er patienter og raske  

 forsøgspersoners uvildige garanti for, at de oplysninger, de får fra forskere  

 i forbindelse med anmodning om deltagelse i et biomedicinsk  

 forskningsprojekt, er korrekte.
Komitemedlemmerne er de eneste, der uden for den involverede forskerkreds  

 har mulighed for at læse både forsøgsprotokoller og den skriftlige  

 patientinformation.
Derfor er de også de eneste, der har mulighed for at  

 kontrollere og ændre de oplysninger, som forskerne vil give  

 forsøgspersonerne/patienterne om bivirkninger og ricisi ved at deltage i  

 forsøget, således at de er i overensstemmelse med selve protokollens  

 oplysninger.
En helt afgørende forudsætning for at komiteerne kan være en sådan reel  

 garanti - og ikke en falsk tryghed - er, at komitemedlemmerne har god tid til  

 at sætte sig ind i forsøgsprojektet og har mulighed for at drøfte de  

 forskellige etiske aspekter i forsøget.
Derfor bør de enkelte komiteers  

 arbejdsbyrde ikke være større, end at de kan opfylde disse betingelser.
Endvidere er det nødvendigt af hensyn til den uvildige bedømmelse, at  

 lægmedlemmerne ikke har tilknytning til sundhedsvæsenet.
Deres uafhængighed  

 af sundhedsvæsenet må - af hensyn til patienternes/forsøgspersonernes tryghed  

 - ikke på nogen måde kunne drages i tvivl.
 Et andet mindretal (Fremskridtspartiets medlem af udvalget) vil  

 redegøre for sin stilling til lovforslaget ved 2. behandling, idet  

 Fremskridtspartiets medlemmer af Folketinget er frit stillet i spørgsmål af  

 etisk karakter, hvilket Fremskridtspartiet betragter nærværende forslag som  

 værende.
 ÆndringsforslagAf sundhedsministeren, tiltrådt af et flertal  

 (udvalget med undtagelse af FP):
 Til titlen 1) Titlen affattes således:
»Forslag til lov om ændring af lov om et videnskabsetisk  

 komitesystem og behandling af biomedicinske forskningsprojekter og lov om  

 oprettelse af et etisk råd og regulering af visse biomedicinske forsøg (Nedsættelse, opfølgning m.v.)» Til § 1Af et mindretal (V og SF):
 2) I den under nr. 1 foreslåede affattelse af § 3  

 indsættes i stk. 1 efter 1. pkt. som nyt punktum:
»Læge medlemmer af komiteen må ikke have tilknytning til  

 sundhedssektoren.« 3) I den under nr. 1 foreslåede affattelse af § 3  

 indsættes efter stk. 1 som nyt stykke:
»Stk. 2. Hvert medlem af komiteen skal have en personlig  

 suppleant, der kan deltage i tilfælde af medlemmets forfald.« Stk. 2-5 bliver herefter stk. 3-6.
 4) Den under nr. 1 foreslåede affattelse af § 3, stk.  

 2 , der bliver stk. 3, affattes således:
»Stk. 3. En regional komite må højst behandle 500 projekter  

 årligt.
Hvis antallet af projekter overstiger 500, skal der oprettes en ny  

 komite.« 5) Efter nr. 3 indsættes som nyt nummer:
 »01. § 8, stk. 1, nr. 2, affattes således:
»2) de patienter eller raske forsøgspersoner, der deltager i  

 projektet, skriftligt og mundtligt vil blive orienteret om dettes indhold,  

 forudsigelige risici og fordele, og at deres frie, udtrykkelige og  

 informerede samtykke vil blive indhentet og givet skriftligt, jf. dog stk. 3.  

 Personer, der får meddelt alvorlige sygdomme, kan ikke i samme sammenhæng  

 blive anmodet om deltagelse i biomedicinske forsøg, men får en senere  

 henvendelse og reel betænkningstid uden for den afdeling, der forespørger.  

 Patienten har ret til en bisidder efter eget valg ved denne  

 samtale,».« Af sundhedsministeren, tiltrådt af et flertal (udvalget med  

 undtagelse af FP):
 6) Efter nr. 4 indsættes som nye numre:
 »02. I § 8, stk. 1, indsættes efter nr. 4 som nyt  

 nummer:
 »5) det klart fremgår af den skriftlige information, hvilken  

 økonomisk støtte forskeren modtager fra private virksomheder, fonde m.v. til  

 gennemførelse af det pågældende forskningsprojekt, og om forskeren i øvrigt  

 har en økonomisk tilknytning til private virksomheder, fonde m.v., som har  

 interesser i det pågældende forskningsprojekt, og«.
 Nr. 5 bliver herefter nr. 6.
03. I § 8, stk. 2, ændres »nr. 1-3« til:  

 »nr. 1-5«.' Af et mindretal (V og SF):
 7) Efter nr. 6 indsættes som nyt nummer:
»04. I § 9, stk. 2, ændres »kan« til:  

 »skal« (2 steder).' 8) Efter det under nr. 7 foreslåede § 9, stk. 4, indsættes  

 som nyt stykke:
»Stk. 5. De lokale videnskabsetiske komiteer skal ligeledes  

 udvælge emner særligt for herved at undersøge, om informations- og  

 samtykkereglerne følges.« Af sundhedsministeren, tiltrådt af et flertal (udvalget med  

 undtagelse af FP):
 9) Nr. 8 affattes således:
 »8. I § 11 indsættes efter stk. 1 som nyt stykke:
»Stk. 2. Kan der ikke i den centrale komite opnås enighed om  

 bedømmelsen af et projekt, kan komiteen træffe afgørelse ved almindeligt  

 flertal, såfremt flertallet omfatter et flertal blandt såvel medlemmer  

 udpeget efter indstilling fra Statens Sundhedsvidenskabelige Forskningsråd  

 som blandt andre til Den Centrale Videnskabsetiske Komite udpegede medlemmer,  

 jf. § 4, stk. 2.« Stk. 2 bliver herefter stk. 3.' 10) Nr. 9 affattes således:
 »9. § 16, stk. 3, affattes således:
»Stk. 3. Medlemmerne af de regionale komiteer modtager  

 udgiftsgodtgørelse efter reglerne i § 16 a i den kommunale styrelseslov.  

 Amtsrådet kan beslutte, at medlemmerne herudover ydes diæter og erstatning  

 for dokumenteret tabt arbejdsfortjeneste efter reglerne i § 16 a i den  

 kommunale styrelseslov.
Amtsrådet kan endvidere beslutte, at hvervet som  

 formand for de regionale komiteer vederlægges med indtil 25.000 kr. årligt,  

 og at hvervet som næstformand vederlægges med indtil 20.000 kr. årligt.
En  

 vederlagt formand eller næstformand kan ikke samtidig modtage diæter og  

 erstatning for dokumenteret tabt arbejdsfortjeneste.«» 11) Efter nr. 9 indsættes som nyt nummer:
 »05. I § 16 indsættes efter stk. 3 som nye stykker:
 »Stk. 4. Medlemmerne af den centrale komite bortset fra  

 formanden og næstformanden ydes diæter, erstatning for dokumenteret tabt  

 arbejdsfortjeneste samt udgiftsgodtgørelse efter reglerne i § 16 a i den  

 kommunale styrelseslov.
Stk. 5. Udgiften til vederlæggelse af medlemmerne af de regionale  

 komiteer og de medlemmer af den centrale komite, der er medlemmer af en  

 regional komite, afholdes af vedkommende amtskommune.
Udgiften til  

 vederlæggelse af de øvrige medlemmer af den centrale komite samt til fast  

 vederlag til formanden og næstformanden for den centrale komite afholdes af  

 forskningsministeren.« Stk. 4 bliver herefter stk. 6.' Bemærkninger Til nr. 1 Med ændringsforslaget ændres lovforslagets titel, således at det  

 også af titlen fremgår, at der med lovforslaget sker ændring i lov om  

 oprettelse af et etisk råd og regulering af visse biomedicinske forsøg, jf.  

 lovforslagets § 2.
Til nr. 2 Det foreslås, at lægmedlemmer af komiteerne virkelig er lægmænd  

 og derfor ikke har tilknytning til sundhedssektoren.
Således kan de læge  

 medlemmer ikke være medlemmer af amternes sundhedsudvalg eller af  

 Hovedstadens Sygehusfællesskabs bestyrelse.
 Til nr. 3 For at sikre, at komiteerne altid er beslutningsdygtige,  

 foreslås det, at hvert medlem får en personlig suppleant, der kan træde til i  

 tilfælde af det ordinære medlems forfald.
Til nr. 4 Især den videnskabetiske komite for København-Frederiksberg er  

 overvældet med arbejde på grund af et meget stort antal sager, idet en  

 tredjedel af de ca. 2700 sager om året på landsplan behandles i denne ene  

 komite.
Dette problem foreslås løst ved, at der oprettes flere komiteer, så  

 den enkelte komite maksimalt får 500 sager om året.
Det forudsættes, at alle  

 sager vil blive mødebehandlet.
Til nr. 5 Forsøgspersonernes reelle mulighed for at tage stilling til  

 deltagelse i forsøg eller ikke er et af de svage punkter i den nuværende  

 procedure.
Det foreslås derfor præciseret, at samtykke skal være informeret,  

 at der ikke må bedes om samtykke samtidig med, at en alvorlig sygdom  

 meddeles, og at patienten får ret til en bisidder efter eget valg ved den  

 samtale, hvor der tages stilling til samtykke eller ej.
Til nr. 6 Det videnskabsetiske komitesystems primære opgave er at beskytte  

 patienter og raske forsøgspersoner, der deltager i biomedicinske  

 forskningprojekter.
Patienterne har derfor krav på korrekt og fyldestgørende  

 information om de forsøg, de deltager i.
Dette gælder også information om,  

 hvilke økonomiske interesser den enkelte forsker eventuelt kan have i at lade  

 patienter indgå i et bestemt forsøg.
Det er således vigtigt, at patienter og  

 raske forsøgspersoner i forbindelse med deltagelse i biomedicinske forsøg kan  

 være trygge ved, at forskeren handler forsvarligt og ikke lader sig påvirke  

 af uvedkommende økonomiske interesser.
Regeringen har derfor nu fundet, at  

 der på dette punkt er behov for en stramning af reglerne i komiteloven  

 vedrørende kravene til indholdet i den skriftlige patientinformation.
Sundhedsvidenskabelig forskning modtager i en vis udstrækning økonomisk  

 støtte fra private firmaer, offentlige institutioner, videnskabelige fonde  

 m.v.
Den Centrale Videnskabsetiske Komite har i rekommandation fastsat  

 retningslinjer, der foreskriver, at der i forbindelse med ansøgning om  

 godkendelse af et projekt i en regional komite skal foreligge oplysninger om,  

 hvorvidt eventuel ekstern ad hoc økonomisk støtte indgår som en fast sum  

 eller f.eks. som et vederlag pr. patient, der indgår i forsøget.
Det skal  

 samtidig oplyses, om det pågældende beløb udbetales til forskeren, forskerens  

 arbejdsplads eller indgår i en lokal videnskabelig fond med  

 regnskabsaflæggelse, revision m.v.
Endelig skal det oplyses, om forskeren som  

 led i en uskreven eller skreven kontrakt før projektets iværksættelse opnår  

 andre goder end udbetalte vederlag, da dette også kan påvirke forskerens  

 uafhængighed.
Det er således i dag et krav, at der i forbindelse med ansøgning om  

 godkendelse af et projekt i en regional komite skal foreligge oplysninger om  

 eventuel ekstern ad hoc økonomisk støtte.
Det er imidlertid ikke efter de  

 gældende regler et krav, at der skal gives mere detaljerede oplysninger om  

 økonomien i det enkelte forskningsprojekt eller gives oplysninger om,  

 hvorvidt forskeren har andre økonomiske interesser i relation til det  

 pågældende projekt, herunder modtager faste konsulenthonorarer.
Det er heller  

 ikke i dag et krav, at oplysninger om økonomisk støtte skal fremgå af den  

 skriftlige patientinformation, som underskrives af patienter eller raske  

 forsøgspersoner i forbindelse med indhentning af samtykke.
 Regeringen foreslår på denne baggrund, at der i § 8, stk. 1, tilføjes en  

 bestemmelse om, at det af den skriftlige information til patienten skal  

 fremgå, hvilken økonomisk støtte forskeren modtager fra private virksomheder,  

 fonde m.v. til gennemførelse af det pågældende forskningsprojekt, og om  

 forskeren i øvrigt har en økonomisk tilkytning til private virksomheder,  

 fonde m.v., som har interesser i det pågældende forskningsprojekt.
I relation til det enkelte forskningsprojekt skal det således af  

 patientinformationen fremgå, om projektet gennemføres med økonomisk støtte  

 fra private virksomheder, fonde m.v. og i givet fald, hvilke virksomheder,  

 fonde m.v. der yder hvilken økonomisk støtte.
Om den økonomiske støtte skal  

 det nærmere oplyses, på hvilken måde støtten indgår, herunder om der er tale  

 om en fast sum eller om et vedelag pr. patient, der indgår i forsøget, samt  

 om de pågældende beløb udbetales til forskeren, afdelingen/instituttet eller  

 indgår i en lokal videnskabelig fond med regnskabsaflæggelse, revision etc.  

 Det skal yderligere oplyses, om der i forbindelse med projektet ydes andre  

 goder end udbetalte vederlag, f.eks. vederlagsfrit teknisk udstyr,  

 vederlagstfri deltagelse i faglige kongresser m.v.
Som det fremgår af  

 bestemmelsen, skal det også i patientinformationen oplyses, om forskeren i  

 øvrigt har en økonomisk tilkytning til private virksomheder, fonde m.v., som  

 har interesser i det pågældende forskningsprojekt, f.eks. om forskeren  

 modtager konsulenthonorarer eller andet vederlag fra eller har en  

 bestyrelsesmæssig tilknytning til et eller flere firmaer, hvis produkt(er)  

 indgår i det pågældende projekt.
Oplysninger om besiddelse af aktieposter  

 skal efter omstændighederne også indgå i patientinformationen.
En forudsætning for, at komiteen kan påse, at de efter forslaget krævede  

 oplysninger om økonomisk støtte fremgår af den skriftlige patientinformation,  

 er naturligvis, at komiteerne i forbindelse med projektansøgninger modtager  

 detaljerede oplysninger omkring økonomien i de enkelte projekter samt  

 oplysninger om den enkelte forskers mellemværender med de virksomheder, fonde  

 m.v., som har interesser i de enkelte projekter.
Efter komitelovens § 8, stk.  

 4, kan de enkelte komiteer afkræve forskeren alle oplysninger, som er  

 nødvendige for komiteernes bedømmelse af projekter, herunder komiteernes  

 bedømmelse af kravene til patientinformationen.
Som en konsekvens af  

 ændringsforslaget vil det derfor være et krav, at oplysninger om økonomisk  

 støtte m.v. fremgår af projektansøgningen til den regionale komite.
Som en konsekvens af ændringsforslagets nr. 02 foreslås i nr. 03 samtidig  

 en udvidelse af den i § 8, stk. 2, fastsatte bemyndigelse til at fastsætte  

 nærmere retningslinjer om de forhold, som komiteerne efter § 8, stk. 1, skal  

 påse i forbindelse med komitebedømmelsen.
Det foreslås således, at  

 bemyndigelsen fremover også skal omfatte dels den nye § 8, stk. 1, nr. 5,  

 vedrørende oplysninger i den skriftlige information om økonomisk støtte m.v.,  

 dels lovforslagets § 8, stk. 1, nr. 4, om, at det af patientinformationen  

 klart skal fremgå, at patienter og raske forsøgspersoner samt pårørende og  

 værge på ethvert tidspunkt kan tilbagekalde sit samtykke.
Regeringen finder  

 det hensigtsmæssigt, at der eventuelt som en konsekvens af det bebudede  

 udvalgsarbejde om patientinformation og informeret samtykke er bemyndigelse  

 til at fastsætte nærmere bestemmelser også vedrørende disse lovfæstede krav  

 til patientinformation.
 Til nr. 7 og 8 De videnskabetiske komiteer får pligt til at følge  

 proceduren for afgivelse af samtykke og skal herunder udvælge emner, hvor der  

 især skal gøres en indsats med at følge sager til bunds, så det sikres, at  

 samtykke virkelig er frit, udtrykkeligt og informeret.
Til nr. 9 I lovforslaget er det oprindelig foreslået, at afgørelser i Den  

 Centrale Videnskabsetiske Komite (CVK) kan træffes ved almindeligt flertal,  

 såfremt flertallet omfatter både videnskabelige medlemmer og lægmedlemmer.  

 Dette svarer til de afstemningsregler, der i dag er fastsat i den centrale  

 komites forretningsorden.
I forbindelse med 1. behandling af lovforslaget  

 blev der imidlertid fra flere sider fremsat det synspunkt, at  

 afstemningsreglerne burde strammes op, således at der kun kan træffes  

 afgørelser ved almindeligt flertal, såfremt der i både lægmandsgruppen og i  

 den videnskabelige gruppe er flertal.
Regeringen har vurderet dette synspunkt og har fundet det hensigtsmæssigt  

 at stramme lovforslaget på dette punkt.
Regeringen har her lagt vægt på, at  

 afstemningsreglerne kun forventes anvendt i ganske særlige tilfælde, da der  

 også i den centrale komite skal tilstræbes enighed i forbindelse med  

 stillingtagen til indbragte projekters godkendelse.
Det synes således  

 velbegrundet at stille skærpede krav til sammensætningen af flertallet i de  

 særlige tilfælde, hvor afgørelser træffes efter afstemning.
 Med ændringsforslaget sker der en stramning af lovforslagets indførelse af  

 afstemningsregler i CVK, således at afgørelser i CVK fremover kun kan træffes  

 ved almindeligt flertal, såfremt flertallet udgøres af et flertal blandt  

 såvel de videnskabelige medlemmer som blandt lægmedlemmerne i komiteen.
Til nr. 10 og 11 Med lov nr. 615 af 18. juli 1995, som trådte i kraft den  

 1. januar 1996, er der foretaget visse ændringer i lov om kommunernes  

 styrelse, bl.a vedrørende vederlæggelse af medlemmer, der uden at være medlem  

 af en kommunalbestyrelse eller et amtsråd deltager i varetagelsen af  

 kommunale hverv.
Regeringen har på denne baggrund fundet, at der i forhold  

 til den i lovforslaget foreslåede bestemmelse er behov for en yderligere  

 præcisering af reglerne om vederlæggelse i forbindelse med varetagelsen af  

 medlemskab af en videnskabsetisk komite.
Det skal bemærkes, at de anførte ændringer i vid udstrækning ikke  

 tilsigter ændringer i adgangen til honorering af medlemmerne af de  

 videnskabsetiske komiteer i forhold til, hvad der i dag gælder.
Der er  

 således primært tale om en præcisering af lovgivningen på området set i lyset  

 af de seneste ændringer i lov om kommunernes styrelse.
Med ændringsforslaget  

 om, at amterne får adgang til med et fast vederlag at honorere hvervet som  

 formand og næstformand for de regionale videnskabsetiske komiteer, er der dog  

 tale om en ændring i forhold til gældende praksis på området.
Med forslaget  

 tildeles amterne således udvidede muligheder for en mere fleksibel indretning  

 af vederlæggelsen af komitemedlemmerne set i forhold til forskelligheden i  

 arbejdsbyrden i de enkelte komiteer.
 Ændringsforslaget medfører ikke statslige eller kommunaløkonomiske  

 konsekvenser af væsentlig betydning.
Med bestemmelsen i stk. 3 er der skabt hjemmel til, at amtsrådet kan  

 beslutte at give formanden og næstformanden for en regional komite et fast  

 årligt vederlag.
Der er herved lagt vægt på, at formanden og næstformanden  

 efter omstændighederne udfører et betydeligt forberedende arbejde i  

 forbindelse med komiteernes møder.
Der har med de hidtidige diætregler alene  

 været hjemmel til at honorere det tidsforbrug, der er medgået til selve  

 mødevirksomheden.
Regeringen har fundet det hensigtsmæssigt, at de  

 amtskommunale myndigheder på dette område får mere fleksible muligheder for  

 at tilpasse vederlæggelsen til den aktuelle arbejdsbyrde.
Det er med bestemmelsen videre præciseret, at der kan ydes erstatning for  

 dokumenteret tabt arbejdsfortjeneste for deltagelse i møder m.v. i  

 komiteerne.
Uanset amtsrådets beslutning herom efter denne bestemmelse vil et  

 komitemedlem, der tillige er medlem af amtsrådet, have krav på erstatning for  

 tabt arbejdsfortjeneste efter reglerne i lov om kommunernes styrelse, hvis  

 vedkommende har valgt denne ydelse i overensstemmelse med reglerne herom i  

 denne lov.
 Med bestemmelsen er det endvidere præciseret, at amtsrådsmedlemmer ud over  

 det faste vederlag som medlem af amtsrådet kan oppebære vederlag eller diæter  

 i forbindelse med hvervet som medlem af en regional komite.
Efter bestemmelsen er det overladt til det enkelte amtsråd at beslutte,  

 hvorvidt og i givet fald i hvilke tilfælde der skal ydes fast vederlag,  

 diæter m.v.
Det er således op til det enkelte amtsråd at beslutte, om man med  

 de foreliggende muligheder finder behov for at ændre praksis for  

 vederlæggelsen af komitemedlemmerne.
Den betydelige grad af fleksibilitet i  

 adgangen til vederlæggelse skyldes det forhold, at man derved løbende kan  

 tilpasse vederlæggelsen i forhold til eventuelle ændringer i den enkelte  

 komites arbejdsbyrde.
Efter loven er der adgang til at nedsætte flere komiteer inden for samme  

 amtskommune.
Bestemmelsen er ikke til hinder for, at amtskommunen træffer  

 beslutning om, at de enkelte komiteer f.eks. på grund af forskelle i  

 arbejdsbyrden behandles forskelligt i vederlagsmæssig henseende.
I tilfælde,  

 hvor flere amtskommuner i fællesskab nedsætter en regional komite,  

 forudsættes det, at samtlige involverede amtsråd deltager i eventuelle  

 beslutninger om vederlæggelse.
 Det følger endvidere af bestemmelsen, at et komitemedlem ikke kan modtage  

 både særskilt vederlag som formand eller næstformand og diæter og erstatning  

 for dokumenteret tabt arbejdsfortjeneste.
For at sikre en ensartet vederlæggelse af medlemmerne af den centrale  

 komite foreslås det med bestemmelsen i stk. 4, at alle medlemmer af komiteen  

 ydes diæter, erstatning for dokumenteret tabt arbejdsfortjeneste samt  

 udgiftsgodtgørelse i overensstemmelse med reglerne herom i lov om kommunernes  

 styrelse.
Som det fremgår af § 16, stk. 3, i den gældende lovgivning har  

 amtskommunerne også i dag en forpligtelse til at yde mødediæter m.v. til de  

 medlemmer af den centrale komite, som er medlemmer af en regional komite.
I lighed med de hidtil gældende regler foreslås det med stk. 5, at  

 udgifterne til vederlæggelse af de regionale komiteers medlemmer og  

 repræsentanterne herfra i den centrale komite afholdes af vedkommende  

 amtskommune.
Såfremt flere amtskommuner i fællesskab nedsætter en regional  

 komite, forudsættes det, at udgiften til vederlæggelse af de enkelte  

 medlemmer afholdes af de amtskommuner, som de pågældende repræsenterer.
 Udgifterne til vederlæggelse af den centrale komites øvrige medlemmer samt  

 vederlag til formand og næstformand afholdes af Forskningsministeriet.
Tove Lindbo Larsen (S) nfmd.
Lone Møller (S) Hanne Andersen (S) Holger  

 Graversen (S) Jytte Wittrock (S) Jørn Jespersen (SF) Vibeke Peschardt (RV)  

 Kjeld Rahbæk Møller (SF) Addi Andersen (CD) Jørgen Winther (V) Mariann  

 Fischer Boel (V) Ester Larsen (V) fmd.
Kim Mouritsen (V) Henriette  

 Kjær (KF) Agnete Laustsen (KF) Stefan G.
Rasmussen (KF) Jan Køpke Christensen  

 (FP) Enhedslisten og Dansk Folkeparti havde ikke medlemmer i udvalget.
Bilag Nogle af udvalgets spørgsmål til sundhedsministeren og dennes besvarelse  

 heraf Spørgsmål 5:
»Kan ministeren bekræfte, at kapitel 4 i lov om videnskabsetisk  

 komitesystem først udgår af forslaget, når L 200 er vedtaget?» Svar:
L 179, forslag til lov om ændring af lov om viednskabsetisk komitesystem  

 og behandling af biomedicinske forskningsprojekter, omfatter ikke en revision  

 af den gældende komitelovs kapitel 4 om forplantningsteknologi.
En revision  

 af bestemmelserne i kapitel 4 indgår i stedet i L 200, forslag til lov om  

 kunstig befrugtning i forbindelse med lægelig behandling, diagnostik og  

 forskning m.v.
Jeg kan derfor bekræfte, at de gældende bestemmelser om  

 forplantningsteknologi i komiteloven ikke ophæves, før L 200 er vedtaget.
 Spørgsmål 6:
»Vil ministeren sikre, at der, hvor registerforskningsprojekter eller  

 spørgeskemaundersøgelser omfatter patienter med en bestemt diagnose,  

 foretages anmeldelse af disse projekter til den regionale komite for at  

 sikre, at det ikke er en belastning for den enkelte patient at deltage?» Svar:
 Den præcise afgrænsning af, hvilke registerforskningsprojekter og  

 spørgeskemaundersøgelser der efter forslaget fortsat skal anmeldes til de  

 videnskabsetiske komiteer, må naturligvis bero på en konkret vurdering i  

 hvert enkelt tilfælde.
Det er imidlertid vigtigt, at forskerne har en rimelig ensartet forståelse  

 af, hvornår et givent projekt skal anmeldes, og hvornår det ikke skal  

 anmeldes.
Regeringen har derfor i bemærkningerne til lovforslaget  

 tilkendegivet, at det forudsættes, at Den Centrale Videnskabsetiske Komite  

 (CVK) udsender nærmere retningslinjer for anmeldelse af  

 registerforskningsprojekter og spørgeskemaundersøgelser til komiteerne.
Med  

 sådanne fælles retningslinjer kan det sikres, at der i forskerkredse netop  

 udvikler sig en ensartet forståelse af, hvilke projekter der fortsat skal  

 anmeldes, og hvilke der ikke skal.
Det skal i denne sammenhæng bemærkes, at som bestemmelsen i lovforslaget  

 er formuleret, skal et projekt anmeldes, hvis det indebærer sundhedsmæssige  

 risici eller på anden måde kan være til belastning for den pågældende  

 forsøgsperson.
Alene det forhold, at det ikke forud for igangsætningen af et  

 givent projekt kan afvises, at deltagelse i projektet vil kunne være til  

 belastning for en eller flere forsøgspersoner, taler for, at det pågældende  

 projekt skal anmeldes til og godkendes af det videnskabsetiske komitesystem,  

 før det må igangsættes.
Som nævnt ovenfor vil de nærmere vilkår for  

 anmeldelse komme til at fremgå af fælles retningslinjer på området.
Hvor registerforskningsprojekter eller spørgeskemaundersøgelser omfatter  

 patienter med en bestemt diagnose, er der naturligvis en særlig risiko for,  

 at der kan ske en sådan stigmatisering af den pågældende sygdomsgruppe, at  

 det pågældende projekt kan vise sig at være til belastning for de patienter,  

 som deltager i projektet.
Jeg finder det helt afgørende, at CVK ved  

 udformningen af de kommende retningslinjer på dette område tager højde  

 herfor.
 Spørgsmål 7:
»Ministeren bedes tilkendegive, om det ikke er nødvendigt/rimeligt,  

 at det i forslaget bestemmes, at der i forbindelse med information og  

 samtykke til medvirken i projekter m.m. skal gives betænkningstid, inden  

 samtykke afgives.« Svar:
 I forbindelse med høringen over lovforslaget samt på komitekonferencen i  

 oktober 1995 er der fremkommet en række konkrete forslag til en styrkelse af  

 patientinformationen i forbindelse med indhentning af informeret samtykke,  

 herunder forslag om at give betænkningstid, inden samtykke afgives.
Jeg finder det imidlertid ikke hensigtsmæssigt, at sådanne meget konkrete  

 og detaljerede krav til indholdet i patientinformationen skal finde udtryk i  

 lovteksten, men er mere af den opfattelse, at der er et stort behov for at få  

 disse forslag til en forbedret patientinformation diskuteret grundigt  

 igennem.
Jeg skal i denne sammenhæng gøre opmærksom på, at forsøgspersoner  

 netop er meget forskellige, hvilket ikke mindst kom til udtryk på  

 komitekonferencen i oktober 1995. En lang række forsøgspersoner deltager  

 jævnligt i forsøg og har derfor et tæt og tillidsfuldt forhold til de læger,  

 som behandler dem.
For sådanne forsøgspersoner vil konkrete krav om  

 betænkningstid, bisiddere m.v. ikke have samme relevans, som for patienter,  

 der første gang deltager i biomedicinske forsøg.
Jeg finder således, at der er et grundlæggende behov for at lade de mange  

 gode forslag til en styrkelse af patientinformationen diskutere i det  

 bebudede udvalgsarbejde om patientinformation og informeret samtykke.
Jeg  

 finder samtidig, at man som en del af dette udvalgsarbejde bør diskutere, om  

 ikke den gældende bemyndigelse i loven bør udnyttes til i en bekendtgørelse  

 at samle kravene til patientinformationen, herunder regler om betænkningstid  

 for forsøgspersoner forud for afgivelse af samtykke.
 Spørgsmål 16:
»Vedrørende ændringsforslaget til paragraf 1 om økonomisk støtte fra  

 virksomheder m.v. bedes oplyst, om den videnskabsetiske komite kan gøres  

 ansvarlig for oplysningernes rigtighed, eller om dette alene er forskerens  

 ansvar.« Svar:
Da komiteerne efter ændringsforslaget skal påse, at de efter forslaget  

 krævede oplysninger om økonomisk støtte fremgår af den skriftlige  

 patientinformation, er det naturligvis en forudsætning, at komiteerne i  

 forbindelse med projektansøgninger modtager oplysninger omkring økonomien i  

 de enkelte projekter samt oplysninger om den enkelte forskers øvrige  

 økonomiske tilknytning til virksomheder m.v., som har interesser i det  

 pågældende projekt.
Efter den gældende lovs § 8, stk. 4, kan de enkelte  

 komiteer afkræve forskeren alle oplysninger, som er nødvendige for  

 komiteernes bedømmelse af projekterne.
Det er som udgangspunkt alene forskeren, der er ansvarlig for rigtigheden  

 af de oplysninger, som oplyses over for komiteerne i forbindelse med  

 anmeldelse af en projektansøgning.
Dette gælder også for oplysninger om  

 økonomisk støtte m.v.
Såfremt de i projektansøgningen anførte oplysninger  

 ikke er korrekte, vil den pågældende videnskabsetiske komite ikke kunne gøres  

 ansvarlig herfor.
For så vidt der i en konkret sag er tale om forkerte eller  

 fejlagtige oplysninger i projektansøgingen, vil der kunne være tale om, at  

 tilladelse til igangsættelse af det pågældende projekt er givet under  

 forkerte forudsætninger, således at komiteen vil have adgang til at trække en  

 sådan tilladelse tilbage, indtil komiteen har haft lejlighed til at vurdere  

 nye og korrekte oplysninger omkring projektet.
 Spørgsmål 19:
»Udvalget anmoder om ministerens kommentar til henvendelsen af 13.  

 maj 1996 fra MEDIF/MEFA Klinisk Forskningsudvalg vedrørende ovennævnte  

 lovforslag, jf. bilag 38.« Svar:
 Med henvisning til min besvarelse af spørgsmål 12 og 13 af 7. maj 1996 har  

 MEDIF/MEFA Klinisk Forskningsudvalg i henvendelsen af 13. maj 1996 til  

 Sundhedsudvalget anført, at foreningerne som udgangspunkt finder, at den  

 nugældende lovgivning og den med Lægeforeningen indgåede aftale bør være en  

 tilstrækkelig regulering af området.
Foreningerne anmoder i henvendelsen om, at lovændringen gennemføres som en  

 rammelov, der giver adgang til at fastsætte nærmere bestemmelser om  

 patientinformationens udformning.
Foreningerne finder det ikke  

 hensigtsmæssigt, at der med den valgte formulering af ændringsforslaget  

 forlods er fastlagt retningslinjer, som indebærer, at der skal oplyses om,  

 hvilke beløb der ydes fra hvilke virksomheder m.v., samt hvor stor en del af  

 det samlede støttebeløb der anvendes til selve projektet, og hvordan  

 eventuelle overskydende støttebeløb anvendes.
 Foreningerne anfører samtidig, at forslaget vil medføre store praktiske  

 vanskeligheder, fordi der i mange projekter indgår flere undersøgelsescentre,  

 hvilket vil indebære mange forskelligt udformede patientinformationer med  

 varierende oplysninger om de økonomiske forhold.
 Endelig anfører foreningerne, at detaljerede beløbsangivelser vil stille  

 Danmark ringere i den internationale konkurrence om at tiltrække  

 forskningsinvesteringer, således at Danmark risikerer at blive fravalgt i  

 forbindelse med placeringen af investeringer i klinisk forskning.
 Foreningerne henstiller, at lovens udformning drøftes med de berørte  

 grupper, herunder Den Centrale Videnskabsetiske Komite.
Som anført i min besvarelse af spørgsmål 12 finder jeg netop, at gældende  

 lovgivning samt samarbejdsaftalen mellem medicinalindustrien og  

 Lægeforeningen har vist sig ikke at være tilstrækkelig til at sikre  

 forskernes økonomiske uafhængighed i forbindelse med forsøg.
Jeg har derfor  

 fundet det helt nødvendigt med en opstramning af komiteloven på dette punkt.
Som anført i min besvarelse af både spørgsmål 12 og 13 er det helt  

 afgørende, at forsøgspersonerne får selvstændig mulighed for at vurdere, om  

 forskeren har personlige økonomiske interesser i at lade patienter indgå i  

 det pågældende projekt.
En forudsætning for en selvstændig vurdering af dette  

 forhold er således, at patienterne får indsigt i, hvor stor en del af det  

 samlede støttebeløb der anvendes til selve projektet, og hvordan eventuelle  

 overskydende støttebeløb anvendes.
Som også anført i besvarelsen af spørgsmål  

 12 og 13 bør sådanne oplysninger naturligvis gives i en enkel og for  

 patienten meget overskuelig skematisk form, som jeg mener i vid udstrækning  

 bør kunne standardiseres til alle undersøgelsescentre.
Jeg vil gerne benytte lejligheden til at understrege, at den praksis, som  

 der her er lagt op til, for virksomhederne alene indebærer, at der til  

 forsøgspersonerne gives en enkelt konkret oplysning om størrelsen af det til  

 forskeren udbetalte vederlag.
Der er således ikke tale om, at virksomhederne  

 skal afsløre detaljerede økonomiske forretningshemmeligheder, og jeg finder  

 det derfor ikke velbegrundet, at forslaget skulle hæmme den kliniske  

 forskning i Danmark.
Da det med forslaget alene pålægges forskeren at oplyse  

 om økonomisk støtte i patientinformationen, kan jeg samtidig ikke se, at  

 forslaget skulle være en administrativ og bureaukratisk belastning for  

 virksomhederne.
 Jeg kan over for Sundhedsudvalget oplyse, at foreningerne helt naturligt  

 vil blive inddraget i det udvalgsarbejde, der bl.a. skal drøfte og komme med  

 forslag til den præcise udmøntning af ændringsforslagets bestemmelser.
