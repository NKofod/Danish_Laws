 En klager, der trods anmodning om henstand med besvarelsen af en  

 agterskrivelse, kun havde fået en dag til at reagere på skrivelsen, fik  

 medhold i, at ansættelsen var ugyldig foretaget, idet bestemmelsen i  

 skattestyrelseslovens § 3, stk. 1, 1. pkt., om adgang til at udtale sig, ikke  

 kunne anses for opfyldt.
 A klagede over den af ligningskommissionen foretagne ansættelse af hans  

 skattepligtige indkomst for 1985, idet han påstod ansættelsen ugyldig på  

 grund af formelle mangler.
Det fremgik af sagen, at klagerens skattepligtige indkomst for  

 indkomståret 1985 ved ligningskommissionens kendelse af 22. december 1986 var  

 blevet forhøjet med 26.402 kr. vedrørende for meget foretaget fradrag i  

 forbindelse med anparter i Investorgruppen Danmark 10 for indkomstårene 1983,  

 1984 og 1985. Ved agterskrivelse af 15. december 1986 havde  

 ligningskommissionen meddelt klageren den påtænkte ændring med en klagefrist  

 til den 19. december 1986. Klageren havde modtaget agterskrivelsen den 17.  

 december 1986. Ved skrivelse af 18. december 1986 havde klageren - under  

 henvisning til, at han ikke havde haft tid ti lat sætte sig ind i sagens  

 problemstilling - anmodet om henstand med sagsbehandlingen.
Denne anmodning  

 havde skatteforvaltningen afslået, idet den del af indkomstforhøjelsen, der  

 ville falde på indkomståret 1983, ville være forældet, dersom  

 skatteforvaltningen først afsagde kendelse efter den 1. januar 1987. Ved  

 skrivelser af 12. januar 1987 og 22. januar 1987 havde klageren påklaget  

 indkomstforhøjelsen og den kortvarige frist, der var givet ved  

 agterskrivelsen.
 Skatterådet havde bestridt, at ligningskommissionens kendelse skulle være  

 ugyldig, bl.a. under henvisning til, at der ifølge Skattedepartementets  

 cirkulære af 10. juni 1986 vedrørende skattestyrelsesloven ikke var fastsat  

 noget krav til indsigelsesfristens længde.
 Klageren anførte over for Landsskatteretten, at ligningskommissionens  

 kendelse var ugyldig, idet han kun havde haft en dag til at reagere på  

 agterskrivelsen.
 Under sagens behandling indstillede Statsskattedirektoratet, at  

 forhøjelsen ikke ophævedes som følge af indsigelsesfristens længde, uanset at  

 en frist på 2 dage ikke i almindelighed kunne anses for tilstrækkelig til  

 overholdelse af bestemmelsen i skattestyrelseslovens § 3, stk. 1, 1. punktum,  

 idet klageren ikke skønnedes at ville være blevet bedre stillet, såfremt  

 indsigelsesfristen havde været længere.
 Efter det oplyste måtte Landsskatteretten henholde sig til, at klageren  

 ikke havde haft behørig indsigelsesfrist, og at han havde anmodet om  

 udsættelse af sagsbehandlingen for at sætte sig ind i problemstillingen.  

 Under disse omstændigheder fandtes skattestyrelseslovens § 3, stk. 1, 1.  

 punktum om, at der skal gives skatteyderen lejlighed til at ytre sig  

 skriftligt eller ved mundtlig forhandling, ikke at være opfyldt, og  

 Landsskatteretten anså derfor ansættelsen for ugyldigt foretaget.
 Den påklagede ansættelse blev herefter tilbageført til det selvangivne  

 beløb.
