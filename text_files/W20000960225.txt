Anpartsselskab Reference:
SL  § 4 og § 6 a A ApS's klagede til Landsskatteretten over, at de stedlige  

 skattemyndigheder for skatte- og indkomstårene 1996/97, 1996 og 1997  

 havde anset anset beløb modtaget som leje for arbejdskraft stillet til  

 rådighed for B Aps for skattepligtigt tilskud.
 Det er oplyst, at selskabets anpartskapital ejes af  C og D med 50 % til  

 hver, og at de to hovedanpartshavere i samme forhold bl.a. ejer selskabet B  

 ApS.
Det er videre oplyst, at der den 15.12.1994 blev indgået en kontrakt  

 mellem disse to selskaber om udleje af en direktør, som med mindre  

 andet aftales skal være C, og en værkfører, som med mindre  

 andet aftales skal være D.
Vederlaget for udleje af arbejdskraft  

 udgør ifølge kontrakten ikke under 50.000 kr. og ikke over  

 250.000 kr. pr. måned.
B ApS betalte i henhold til denne kontrakt  

 3.000.000 kr. om året til det klagende selskab i de tre omhandlede  

 år.
Det er forklaret, at denne kontrakt i sit indhold ganske svarede til en  

 aftale mellem de to selskaber om konsulentbistand, som havde eksisteret i 6-7  

 år.
Aftalen blev oprindeligt indgået, fordi B ApS havde en stor  

 kunde, der stod for størstedelen af omsætningen, og man  

 ønskede ikke, at denne kunde skulle kunne se de reelle overskud.
Denne  

 kunde var efterfølgende gået konkurs, men aftalen om  

 konsulentbistand var fortsat uændret.
Det er yderligere oplyst, at selskabet i den omhandlede periode herudover  

 alene fungerede som et investeringsselskab, idet selskabet havde en betydelig  

 beholdning af værdipapirer, og at selskabet havde lønudgifter  

 til C og D på hhv. 46.445 kr., 43.616 kr. og 125.162 kr. i de  

 omhandlede år.
Der har ikke været andre ansatte i selskabet i  

 perioden.
 Af aftalen af 15.12.1994 mellem de to selskaber fremgår bl.a.  

 følgende:
 "Såfremt skattemyndighederne på noget tidspunkt måtte  

 anfægte denne aftale helt eller delvis, eller måtte  

 tilsidesætte dispositioner, der direkte eller indirekte er truffet i  

 konsekvens af denne aftale, og medfører dette ændringer i nogen  

 af parternes skatteansættelse, skal enhver af parterne være  

 berettiget til at træde tilbage fra aftalen i dens helhed eller til at  

 indrette sig i overensstemmelse med skattemyndighedernes anvisninger,  

 herunder ved forhøjelse eller nedsættelse af fastsatte vederlag  

 eller på anden måde.
Hvis det skønnes hensigtsmæssigt eller nødvendigt at  

 søge skattemyndighederne om tilladelse til omgørelse, skal  

 enhver af parterne loyalt bistå ved at medvirke til at  

 gennemføre ansøgningen herom." Under sagens behandling for Landsskatteretten er der fremlagt udskrifter  

 af selskabernes mellemregningskonti med de to hovedanpartshavere, hvoraf  

 fremgår, at de samlede konsulenthonorarer den 30.9.1999 over  

 mellemregningerne blev overført fra det klagende selskab til de to  

 hovedanpartshavere.
Den kommunale skattemyndighed har fundet, at den indgåede kontrakt  

 mellem det klagende selskab og B ApS, ifølge hvilken de to  

 hovedanpartshavere skal stilles til rådighed for B ApS, ikke kan  

 tillægges skattemæssig virkning, da aftalen ikke er indgået  

 mellem uafhængige parter, idet C og D er hovedanpartshavere i begge de  

 involverede selskaber, da aftalen ændrer en almindelig ansættelse  

 som henholdsvis direktør og teknisk leder til en servicekontrakt, og  

 da det af B ApS betalte vederlag på 3.000.000 kr. om året alene  

 er viderebetalt til C og D med 46.445 kr., 43.616 kr. og 125.162 kr. i de  

 omhandlede år.
Det af B ApS udbetalte beløb anses på det  

 således foreliggende grundlag for udbetalt til hovedanpartshaverne og  

 indbetalt til det klagende selskab.
Den kommunale skattemyndighed har videre  

 fundet, at anmodningen om udnyttelse af det omhandlede skatteforbehold  

 må anses for en anmodning om tilladelse til omgørelse.
Denne  

 anmodning er ikke imødekommet, idet betingelserne herfor ikke er anset  

 for opfyldt.
Selskabets repræsentant har nedlagt påstand om, at  

 ansættelserne nedsættes med de foretagne forhøjelser.
Det  

 er til støtte herfor bl.a. anført, at de involverede  

 ønsker at gøre skatteforbeholdet i aftalens § 9 gældende.  

 Skatteforbeholdet angiver, hvilken skattemæssig virkning, der er  

 forudsat, og hvilken aftalemæssig virkning, det skal tillægges.  

 En naturlig forståelse af forbeholdets usædvanlig brede  

 formulering, hvor ikke alene aftalen, men også dispositioner, der  

 direkte eller indirekte er truffet i konsekvens af aftalen, må  

 føre til, at man ikke kan fortolke aftalen indskrænkende.  

 Aftalen omfatter således også personerne, der i aftalens §§ 3 og  

 4 har fået hver deres indplacering, og der er således taget et  

 gyldigt skatteforbehold, der er blevet aktuelt.
Skatteforbeholdet i den her omhandlede aftale er ganske udførligt,  

 men giver reelt kun to muligheder for parterne, idet de enten kan annullere  

 aftalen eller indrette sig i overensstemmelse med skattemyndighedernes  

 synspunkt.
Aftalen er alene underskrevet af de to selskaber, men den  

 forpligter ligeledes de to hovedaktionærer til at yde en  

 arbejdsindsats, og de må derfor have tiltrådt aftalen og må  

 anses for parter i aftalen.
Landsskatteretten kan tage stilling til  

 skatteforbeholdets gyldighed jf. skattestyrelseslovens § 37 B, idet han  

 yderligere har henvist til, at skatteforbeholdet er delvist udnyttet, idet  

 pengene er ført tilbage til de to personer, men man har ikke turdet  

 føre beløbene tilbage til B ApS, idet dette ville kunne  

 udløse tilskudsbeskatning, såfremt skatteforbeholdet ikke  

 anerkendes.
Beløbene vil blive ført tilbage til B ApS, hvis  

 Landsskatteretten anerkender skatteforbeholdet, således det  

 følges fuldt ud.
Repræsentanten har videre bl.a. anført, at konsulentaftalen  

 på ingen måde er skattemæssigt motiveret, men alene  

 forretningsmæssigt begrundet derved, at den set udfra for gode  

 indtjening i B ApS ved fabrikation af og handel med tørreovne  

 indgår i et andet af anpartshaverne tilhørende selskab.  

 Formålet har alene været at gøre det vanskeligt for en  

 større kunde at se, hvor god en forretning, aktiviteten med  

 tørreovne m.v. var i det år.
Det har ikke været hensigten  

 og heller ikke muligt at opnå skattebesparelse ved arrangementet.
 Landsskatteretten udtalte:
 Det må lægges til grund, at overførslerne den 30.9.1999  

 af beløb svarende til konsulenthonorarerne for de omhandlede år  

 er sket som led i, at parterne har gjort skatteforbeholdet i § 9 i aftalen af  

 15.12.1994 gældende, og skatteforbeholdet er dermed blevet aktuelt.
 Retten finder imidlertid ikke, at disse dispositioner foretaget den  

 30.9.1999 kan tillægges tilbagevirkende kraft, således at de kan  

 tillægges betydning ved skatteansættelserne for skatteåret  

 1996/97 og indkomstårene 1996 og 1997. Der er herved henset til, at det  

 ikke af aftalens § 9 klart og utvetydigt fremgår, hvilke  

 skattemæssige virkninger, der er forudsat ved aftalens indgåelse,  

 og ej heller klart og utvetydigt fremgår, hvilke ændringer af  

 parternes skatteansættelser, der udløser skatteforbeholdet, og  

 endvidere fremgår det ikke klart og utvetydigt, hvilken privatretlig  

 virkning skatteforbeholdet måtte medføre, hvis det blev  

 aktuelt.
 Der er videre henset til, at aftalen om konsulentbistand mellem de to  

 selskaber efter det oplyste har eksisteret i en del år forud for  

 15.12.1994, og det kan ikke anses for dokumenteret, at skatteforbeholdet var  

 en del af aftalen førend den 15.12.1994, således at  

 skatteforbeholdet ikke er taget senest samtidigt med aftalens  

 indgåelse.
 I det omfang den nedlagte påstand måtte være at  

 forstå som en anmodning om tilladelse til omgørelse,  

 bemærkes det, at dette ikke hører under Landsskatterettens  

 forretningsområde, jf. skattestyrelseslovens 23.
Retten finder efter det oplyste om baggrunden for aftalens  

 indgåelse, aflønningen af de to hovedanpartshavere samt det  

 oplyste om disses arbejdsopgaver for B ApS, herunder at C overfor Erhvervs-  

 og Selskabsstyrelsen er registreret som direktør i B ApS, at det er  

 med rette, at de to hovedanpartshavere er anset for rette indkomstmodtagere  

 af de omhandlede konsulentvederlag på 3.000.000 kr. årligt, der  

 må anses som aflønning for hovedanpartshavernes personlige  

 tjenesteydelser.
Selskabet må derefter anses at have modtaget  

 beløbene som skattepligtige tilskud fra de to hovedanpartshavere.
De  

 påklagede ansættelser blev  stadfæstet på dette  

 punkt.
