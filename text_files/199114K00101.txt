Nr BTL 101 Betænkning over Forslag til lov om ændring af teaterlov (Det Kongelige  

 Teater og Kapel)   

 Nr L 101 1991-92, 1. samling Afgivet af Kulturudvalget Afgivet: 19911211 Udvalget har behandlet lovforslaget i en række møder og har herunder stillet spørgsmål til kulturministeren, som denne har besvaret skriftligt.
Nogle af de skriftlige spørgsmål og ministerens besvarelse heraf er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Bentson, Birgitte, Virum, Dansk Skuespillerforbund, Det Kgl.
Kapel, Det Kongelige Teater, Odense Teater, Viltoft & Høberg-Petersen, Aalborg Teater og Århus Teater.
 Der er af kulturministeren og af et mindretal stillet ændringsforslag,  

 hvorom henvises til de ledsagende bemærkninger.
 Udvalget har noteret sig, at der ved det fremsatte forslag til ændring af  

 teaterloven etableres en bestyrelse, men der ændres principielt ikke hermed  

 ved Folketingets Kulturudvalgs adgang til at følge teatrets drift.
 Udvalget har endvidere noteret sig, at kulturministeren i forbindelse med  

 behandlingen af habilitetsspørgsmål for så vidt angår bestyrelsesmedlemmer  

 har tilkendegivet, at man ved udpegningen vil afveje hensynet til, at der  

 tilføres teatret den bedst mulige ekspertise og den risiko, der i det  

 konkrete tilfælde måtte være for, at der vil kunne opstå inhabilitet i  

 forbindelse med varetagelsen af opgaver som medlem af Det Kongelige Teaters  

 bestyrelse.
 Et mindretal (Socialistisk Folkepartis og Centrum-Demokraternes medlemmer  

 af udvalget) ønsker at præcisere vigtigheden af, at Det Kongelige Kapel  

 fortsat får mulighed for at opretholde den for kapellet så nødvendige  

 koncertvirksomhed både i ind- og udland, en koncertvirksomhed, som helt  

 afgjort er med til at opretholde den høje kunstneriske standard, som kapellet  

 har i dag.
Herefter indstiller et flertal (Socialdemokratiets, Det  

 Konservative Folkepartis, Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse med de  

 af kulturministeren stillede ændringsforslag.
Flertallet vil stemme imod de  

 under nr. 1 og 6 stillede ændringsforslag.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de stillede ændringsforslag  

 og udtaler følgende:
 Da det ser ud til, at en lov om en bestyrelse for Det Kongelige Teater  

 bliver vedtaget, skal SF gøre opmærksom på, at SF principielt mener, at Det  

 Kongelige Teater burde have haft den arbejdsro, som et flertal i Folketinget  

 lovede i foråret 1991. Det er et voldsomt indgreb i denne arbejdsro, at  

 Folketinget nu i hast skal pålægge teatret helt nye arbejdsbetingelser, som  

 jo vil være en følge af det foreliggende lovforslag.
 Derudover mener SF, at bestyrelsen for Det Kongelige Teater burde være  

 sammensat efter de samme principper som bestyrelsen for Danmarks Radio, men  

 med de foreslåede ændringer vil SF indstille lovforslaget til vedtagelse.
Et andet mindretal (Fremskridtspartiets medlem af udvalget)  

 indstiller lovforslaget til vedtagelse med det under nr. 2 stillede  

 ændringsforslag.
Mindretallet vil stemme imod de øvrige ændringsforslag og  

 ønsker at udtale følgende:
Fremskridtspartiet mener, at det er vigtigt, at Folketinget blander sig  

 uden om kulturlivet.
Kultur er et anliggende, der skal afgøres af  

 befolkningen og ikke af Folketinget.
På den baggrund synes  

 Fremskridtspartiet, at det er et meget lille skridt i den rigtige retning mod  

 selvstyre, at regeringen med lovforslaget vil give Det Kongelige Teater  

 større økonomisk og administrativ selvstændighed.
 Fremskridtspartiet finder det positivt, at lovforslaget åbner for, at Det  

 Kongelige Teater i højere grad vil kunne drives efter kommercielle  

 principper.
 I forlængelse af Fremskridtspartiets ønske om at drive Det Kongelige  

 Teater på mere kommercielle vilkår finder Fremskridtspartiet det positivt, at  

 kulturministeren vil popularisere Det Kongelige Teaters repertoire, idet Det  

 Kongelige Teaters produktioner skal gøres tilgængelige for et bredere  

 publikum i form af radio- og tv-transmissioner.
Fremskridtspartiet kan tilslutte sig lovforslaget, men vil samtidig  

 understrege, at lovforslaget ikke i sig selv er tilstrækkeligt til at løse  

 strukturproblemerne på Det Kongelige Teater.
Efter Fremskridtspartiets  

 opfattelse skal der langt mere vidtgående tiltag til for at løse Det  

 Kongelige Teaters strukturproblemer.
For Fremskridtspartiet er den bedste  

 løsning for Det Kongelige Teaters medarbejdere og for publikum en  

 privatisering.
Fremskridtspartiet kan ikke tilslutte sig ændringsforslaget om, at der  

 skal gives plads til to medarbejderrepræsentanter i bestyrelsen.
En af  

 grundene til Det Kongelige Teaters utrolig dårlige økonomi og drift er netop  

 usamarbejdsvillige medarbejdere.
Medarbejdernes uvillighed til samarbejde  

 skal således ikke belønnes med bestyrelsesposter.
Et tredje mindretal (Det Radikale Venstres medlem af udvalget)  

 indstiller lovforslaget til vedtagelse med de under nr. 1-5 stillede  

 ændringsforslag.
Dette mindretal vil stemme imod det under nr. 6 stillede  

 ændringsforslag.
Ændringsforslag Til § 1 Af et mindretal (SF), tiltrådt af et mindretal (RV):
 1) I den foreslåede affattelse af lovens § 2 indsættes i  

stk. 1, sidste pkt., efter »scenekunst« ordene: »,  

 gennem eksperimenterende virksomhed og særlige initiativer«.
 Af kulturministeren, tiltrådt af udvalget:
 2) I den foreslåede affattelse af lovens § 2 affattes  

stk. 3 således:
»Stk. 3. Det Kongelige Teater har til opgave at skabe  

 mulighed for, at nationalscenens produktioner kan gøres tilgængelige for et  

 bredt publikum gennem udsendelse i radio og tv samt ved salg af optagelser.  

 Teatret skal endvidere bidrage til, at denne mulighed udnyttes på bedst mulig  

 måde.« Af kulturministeren, tiltrådt af et flertal (udvalget med  

 undtagelse af FP):
 3) I den foreslåede affattelse af lovens § 3 affattes  

stk. 1 således:
»Det Kongelige Teater er en statsvirksomhed, der ledes af en  

 bestyrelse på indtil 8 medlemmer, der beskikkes af kulturministeren.« 4) I den foreslåede affattelse af lovens § 3 affattes  

stk. 2 således:
»Stk. 2. 6 medlemmer udpeges af kulturministeren og skal  

 repræsentere kulturel og ledelsesmæssig indsigt.« 5) I den foreslåede affattelse af lovens § 3 affattes  

stk. 3 således:
»Stk. 3. Medarbejderne på Det Kongelige Teater kan udpege to  

 repræsentanter til bestyrelsen.« Af et mindretal (SF):
 6) I den foreslåede affattelse af lovens § 3 udgår stk.  

 4, og i stedet indsættes som nyt stykke:
»Stk. 4. Bestyrelsen skal sammensættes med en ligelig  

 kønsfordeling.« Bemærkninger Til nr. 1 Den gældende ordlyd af formålsparagraffen for Det Kongelige Teater  

 foreslås opretholdt.
Til nr. 2 Hensigten med bestemmelsen er at gøre det til en opgave for teatrets  

 ledelse at medvirke til, herunder være initiativtager til, at der med respekt  

 for de ophavsretlige bestemmelser indgås aftaler, der muliggør transmissioner  

 (overførelser af teatrets forestillinger til radio og tv) samt optagelser på  

 CD, video m.v.
Det forudsættes, at der anvendes de til enhver tid egnede  

 audio- og audiovisuelle medier.
 Det er herudover hensigten med lovbestemmelsen samtidig at gøre det til en  

 opgave for teatrets ledelse at være initiativtager til bl.a. gennem aftaler  

 med Danmarks Radio, TV 2, m.fl. at udbrede kendskabet til Det Kongelige  

 Teaters forestillinger dels i Danmark, men også gerne i udlandet.
 Såvel turneaktiviteter som transmissioner af teatrets produktioner og salg  

 af optagelser af teatrets forestillinger og koncerter på CD'er,  

 videokassetter m.v. medvirker til at sikre, at Det Kongelige Teater bliver  

 hele landets teater.
 Transmissioner, optagelser og salg af CD'er og videokassetter med teatrets  

 produktioner forudsætter, at der i overensstemmelse med ophavsretslovens  

 bestemmelser foreligger et samtykke fra rettighedshaverne.
Det er ikke hensigten at tilføre Det Kongelige Teater øgede bevillinger  

 til dækning af udgifter ved transmissioner m.v.
Bestemmelsen om udbredelsen  

 af teatrets produktioner gennem transmissioner og salg af optagelser vil  

 tværtimod skabe grundlag for nye indtjeningsmuligheder.
Til nr. 3-5 Det foreslås, at Det Kongelige Teater ledes af en bestyrelse på indtil 8  

 medlemmer, hvoraf de seks, der beskikkes af kulturministeren, repræsenterer  

 kulturel og ledelsesmæssig indsigt.
 Herudover foreslås bestemmelser om beskikkelsesperiode, udpegning af  

 formand og næstformand og om fastsættelse af regler for medarbejdernes valg  

 af bestyrelsesmedlemmer.
 Reglerne for medarbejdernes valg af bestyrelsesmedlemmer vil blive fastsat  

 af kulturministeren i samarbejde med medarbejderne.
 Bestemmelserne i lov om ligestilling mellem mænd og kvinder ved udpegning  

 af medlemmer til offentlige udvalg, kommissioner og lignende vil blive fulgt  

 ved udpegningen af bestyrelsesmedlemmer.
Til nr. 6 Det Kongelige Teaters medarbejdere skal selv kunne bestemme, hvordan deres  

 repræsentanter udpeges.
I stedet foreslås som stk. 4 indsat en bestemmelse om  

 ligelig kønsfordeling med henblik på at overholde bestemmelserne i lov om  

 ligestilling.
Hanne Andersen (S) Eva Fatum (S) Søren Hansen (S) Qvist Jørgensen (S)  

 Peder Sass (S) Jimmy Stahr (S) fmd.
Pernille Frahm (SF) Birthe Hansen  

 (SF) Jette Pors (CD) Agnete Laustsen (KF) Jens Jørgensen (KF) Helge Sander  

 (V) nfmd.
Mariann Fischer Boel (V) Erik Larsen (V) Pia Kjærsgaard (FP)  

 Ole Vig Jensen (RV) Lysholm Christensen (KRF) Bilag Nogle af udvalgets spørgsmål til kulturministeren og dennes svar herpå Spørgsmål nr. 7:
»Ministeren bedes oplyse, om teaterchefen og regnskabschefen  

 (direktionens ledelse) er fødte medlemmer af bestyrelsen for Det Kongelige  

 Teater, med eller uden stemmeret?» Svar:
 Bestyrelsen for Det Kongelige Teater vil i henhold til lovforslaget være  

 på indtil 6 medlemmer, hvoraf det ene udpeges af medarbejderne på teatret.  

 Der er ingen af direktionens medlemmer, der er fødte medlemmer af bestyrelsen  

 for Det Kongelige Teater.
 Bestemmelserne om, i hvilket omfang medlemmer af direktionen skal have  

 adgang til at deltage i bestyrelsens møder, vil blive fastsat i en vedtægt.
 Som det fremgår af lovforslagets kapitel 2, § 4, stk. 2. fastsætter  

 kulturministeren efter indstilling fra bestyrelsen en vedtægt for Det  

 Kongelige Teater.
 Efter min opfattelse vil det være helt givet, at det i vedtægten må  

 fastsættes, at teaterchefen overværer bestyrelsens møder og har ret til at  

 deltage i forhandlingerne.
 Herudover mener jeg, at det formentlig ville være rigtigt at fastsætte, at  

 andre medarbejdere, først og fremmest medlemmer af teatrets direktion -  

 fortrinsvis den ledende administrative og økonomiske medarbejder - efter  

 aftale mellem formanden for bestyrelsen og teaterchefen kan deltage i  

 bestyrelsens møder.
 Spørgsmål nr. 9:
»I forlængelse af svaret på spørgsmål 5 bedes ministeren oplyse,  

 hvilke aftaler eller om der er aftaler i eksisterende overenskomster eller  

 udkast til overenskomster, der omfatter teatrets produktioner i radio og tv,  

 optagelse på CD, video osv.« Svar:
 I henhold til den gældende overenskomst mellem Det Kongelige Teater og  

 Dansk Skuespillerforbund vedrørende skuespillere og operasangere er de  

 ansatte pligtige til at medvirke ved de af teatrets forestillinger, der  

 udsendes i radio, mod at oppebære de for sådanne udsendelser af Danmarks  

 Radio og Dansk Skuespillerforbund fastsatte vederlag.
 Der indgår herudover ikke i de eksisterende overenskomster med de  

 kunstneriske personaleorganisationer på Det Kongelige Teater aftaler, der  

 omfatter udsendelse af teatrets produktioner i radio og tv eller optagelser  

 af forestillinger eller koncerter med henblik på salg af CD'er,  

 videokassetter m.v.
Overførelse af prøver eller forestillinger eller dele heraf kan kun ske,  

 hvis det sker i overensstemmelse med særlig aftale herom.
Der henvises i  

 øvrigt til vedlagte notat om bestemmelsen i lovforslagets kapitel 2, § 2,  

 stk. 3.
Notat om bestemmelsen lovforslagets kapitel 2, § 2, stk. 3 (Forslag til lov om ændring af teaterlov) I henhold til lovforslagets kapitel 2, § 2, stk. 3, »skal der skabes  

 mulighed for, at nationalscenens produktioner gøres tilgængelige for et bredt  

 publikum gennem udsendelse i radio og tv samt ved salg af optagelser.« Ved denne bestemmelse tilkendegives, at det er en opgave for Det Kongelige  

 Teaters ledelse at medvirke til, at der gennem aftaler med indehavere af  

 ophavsrettigheder: forfattere, komponister, koreografer m.fl. og de udøvende  

 kunstnere, hvis værker og præstationer indgår i teatrets produktioner, skabes  

 mulighed for at gennemføre transmissioner og udgivelse på CD'er,  

 videokassetter m.v.
 Det er endvidere en opgave for teatrets ledelse gennem aftaler med DR, TV  

 2 m.fl. at sikre, at de aftaler, som teatret måtte indgå med indehaverne af  

 ophavsrettigehederne om adgangen til at lade forestillinger og koncerter  

 transmittere og optage på CD'er, videokassetter m.v., bliver udnyttet bedst  

 muligt til gavn for et så bredt publikum som muligt.
 Transmission, optagelser og salg af CD'er, videokassetter m.v. forudsætter  

 således, at der i overensstemmelse med ophavsretslovens bestemmelser  

 foreligger samtykke fra rettighedsindehaverne.
 Der bliver ikke tale om at give Det Kongelige Teater en fortrinsstilling  

 eller særstilling.
 Det bemærkes, at der i de seneste år i henhold til en forsøgsaftale mellem  

 DR og Dansk Skuespillerforbund er gennemført en række transmissioner  

 (overførelser til tv) af forestillinger på bl.a. Århus Teater og Ålborg  

 Teater.
 Spørgsmål nr. 10:
»Ministeren bedes oplyse med hensyn til § 3, stk. 4, hvordan  

 reglerne for medarbejdernes valg af bestyrelsesmedlem vil blive  

 udformet.« Svar:
Reglerne for medarbejdernes valg af bestyrelsesmedlem vil indeholde  

 bestemmelser om procedure, herunder om tidspunktet for valgets afholdelse, om  

 at det skal ske skriftligt og forestås af en valgkomite.
Derudover vil  

 reglerne indeholde bestemmelser om, hvem der har valgret, og hvem der er  

 valgbar, og i tilknytning hertil bestemmelser om, hvem der kan foreslå  

 kandidater.
Reglerne vil desuden indeholde bestemmelser om gennemførelsen af  

 afstemningen og om optællingen af afgivne stemmer.
 Reglerne vil blive udarbejdet i samarbejde med teatrets personale.
 Spørgsmål nr. 13:
»Ministeren bedes oplyse, om Det Kongelige Teaters bestyrelse vil  

 blive sammensat således, at der er repræsentation fra hele landet.« Svar:
 Ja - Det Kongelige Teaters bestyrelse vil blive sammensat således, at der  

 er repræsentation fra hele landet.
