Skriftlig fremsættelse (29. februar 2000) Indenrigsministeren (Karen Jespersen):
 Herved tillader jeg mig for Folketinget at  

 fremsætte:
 Forslag til lov om ændring af  

 udlændingeloven med flere love. (Krav om egen bolig ved  

 familiesammenføring, tiknytningskrav ved  

 ægtefællesammenføring og indsats mod ægteskaber, der  

 ikke beror på parternes egen fri vilje).
(Lovforslag nr.
L 208).
 Lovforslaget er en del af opfølgningen på  

 regeringens samlede handlingsplan vedrørende bedre integration, der  

 blev afgivet den 10. februar 2000.
 Det overordnede formål med forslaget er at medvirke  

 til en bedre integration af de familiesammenførte og at forhindre  

 ægtefællesammenføring ved tvangsægteskaber.
 Det foreslås, at familiesammenføring -  

 medmindre særlige grunde taler derimod - betinges af, at den herboende  

 råder over sin egen bolig af rimelig størrelse.
Med råden over egen bolig menes, at den herboende  

 skal have brugsretten til boligen.
Boligen er af rimelig størrelse,  

 hvis der efter gennemførelsen af familiesammenføringen bor  

 højst to personer pr. beboelsesrum i boligen, eller hvis boligen har  

 et areal på 20 m2 eller mere pr. beboer efter  

 gennemførelsen af familiesammenføringen.
Der stilles ikke krav  

 om, at boligen skal være selvstændig med eget køkken og  

 bad.
Boligkravet skal være opfyldt indtil tidspunktet for meddelelse af  

 tidsubegrænset opholdstilladelse til den familiesammenførte  

 person (typisk efter tre år).
 Det foreslås endvidere, at adgangen til  

 ægtefællesammenføring med herboende personer, der ikke har  

 dansk indfødsret, betinges af, at ægtefællernes eller  

 samlevernes samlede tilknytning til Danmark mindst svarer til de  

 pågældendes samlede tilknytning til et andet land, eller at  

 særlige personlige forhold i øvrigt taler herfor.
Der vil ved vurderingen af tilknytningskravet bl.a. skulle  

 lægges vægt på varigheden af den herboendes ophold her i  

 landet og på den pågældendes tilknytning til andre  

 herboende personer, herunder herboende familie.
Tilknytningskravet vil i  

 almindelighed være opfyldt, hvis den herboende er født og  

 opvokset her i landet eller er kommet hertil som barn.
 Det foreslås endelig, at retskravet på  

 ægtefællesammenføring for unge under 25 år  

 ophæves, og at der i stedet indføres en mulighed for at tillade  

 ægtefællesammenføring for unge over 18 år, men under  

 25 år, hvis ægteskabet eller samlivsforholdet utvivlsomt må  

 anses for indgået efter den herboendes eget ønske, eller hvis  

 særlige personlige forhold i øvrigt taler herfor.
Ved vurderingen heraf skal udlændingemyndighederne  

 inddrage samtlige foreliggende oplysninger i sagen.
Der vil kunne  

 lægges vægt på omstændighederne ved ægteskabets  

 indgåelse og ægtefællernes personlige kontakt forud for  

 ægteskabets indgåelse.
Det forhold, at ægteskabet er  

 indgået med de pågældende familiers medvirken, udelukker  

 ikke i sig selv, at ægteskabet kan anses for indgået efter den  

 herboendes eget ønske.
Til belysning af de nævnte faktiske  

 forhold kan udlændingemyndighederne lægge vægt på  

 forklaringer fra andre end ægtefællerne.
