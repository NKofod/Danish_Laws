Nr BSF 16 Forslag til folketingsbeslutning om fremme af udfasning af brugen af  

 pesticider i Danmark og beskyttelse af grundvandet Fremsat af Steen Gade (SF) Jes Lunde (SF) Anni Svanholt (SF) Kristen  

 Touborg (SF) den 21. oktober 1997 For at forhindre yderligere forurening af grundvandet med pesticider  

 tilkendegiver Folketinget, at det er Folketingets målsætning at udfase brugen  

 af alle pesticider i Danmark over en kortere årrække, højst 10 år.
Folketinget opfordrer derfor regeringen til at fremlægge en konsekvent  

 plan for udfasning af pesticidforbruget i Danmark.
Planen skal være bygget op  

 på en sådan måde, at man senere let kan indarbejde resultaterne fra det  

 igangværende udvalgsarbejde om vurdering af konsekvenserne af en afvikling af  

 pesticidforbruget inden for jordbrugserhvervene, når disse foreligger i 1998,  

 og ikke mindst resultatet af drikkevandsudvalgets arbejde.
 Planen skal bygge på forsigtighedsprincippet og som et minimum indeholde:
 1. En øget og progressivt stigende pesticidafgift med virkning fra 1998.
 2. En udfasning af anvendelsen af pesticider i private haver afløst af et  

 hurtigt og effektivt forbud mod anvendelsen.
 3. En udfasningsplan for alle offentlige arealer, herunder for de arealer  

 der benyttes af statsligt kontrollerede selskaber.
 4. En opstramning af forbudsproceduren og den eksisterende  

 godkendelsesordning.
 5. Mulighed for, at amter og kommuner kan pålægge dyrkningsrestriktioner i  

 form af forbud mod anvendelsen af pesticider og indskrænkninger i  

 gødningsanvendelsen i vandforsyningernes indvindingsoplande.
 6. At støtte til miljøvenligt jordbrug gøres betinget af pesticidfri  

 arealanvendelse.
Bemærkninger til forslaget Folketinget vedtog under debatten om forespørgsel nr.
F 59 den 17. maj  

 1997 dagsorden nr.
D 105. Dagsordenen opfordrede regeringen til at nedsætte  

 et uafhængigt udvalg, som bl.a. skal foretage en vurdering af de samlede  

 konsekvenser af en afvikling af pesticidforbruget inden for  

 jordbrugserhvervene.
Udvalget blev udpeget i august 1997.
Selv om udvalget først skal aflægge rapport senest i 1998, skal  

 udvalgsarbejdet om pesticidfrit landbrug ikke forhindre en principiel  

 stillingtagen til spørgsmålet om, hvorvidt Danmark skal være pesticidfrit  

 eller ej.
En principiel stillingtagen vil ikke kunne påvirke udvalgets  

 arbejde med at belyse konsekvenserne af eventuelt at lade denne  

 principbeslutning afløse af en egentlig udfasningsplan på baggrund af  

 udvalgets konklusioner.
Tværtimod vil en principiel politisk stillingtagen  

 kunne have en gunstig effekt på bestræbelserne blandt virksomheder, forskere  

 og i landbruget for at udvikle alternativer til pesticiderne.
Udvalgets arbejde er begrænset til jordbrugserhvervene.
Selv om landbruget  

 er den største forbruger af pesticider, anvendes pesticider også i private  

 haver og på offentlige arealer.
Her er konsekvenserne af at overgå til  

 pesticidfri ukrudts- og skadedyrsbekæmpelse til at overse, og de bliver  

 stadig mere overskuelige, efterhånden som viden om alternativerne til  

 pesticiderne udbredes.
 En række virkemidler kan altså vedtages i dette folketingsår uden, at det  

 nedsatte udvalgs konklusioner dermed foregribes eller nødvendige tiltag  

 udsættes.
Bemærkninger til forslagets enkelte punkter Ad 1. Pesticidafgift Behandlingshyppigheden er ikke blevet halveret som foreskrevet i  

 pesticidhandlingsplanen.
En øget og progressivt stigende pesticidafgift skal  

 som et minimum sikre overholdelse af handlingsplanen på dette punkt.
Desuden  

 skal pesticidafgiften differentieres, således at de midler og aktivstoffer,  

 der i særlig grad ønskes en hurtig reduktion af, pålægges en højere afgift.
I  

 denne forbindelse udarbejdes en liste over særligt uønskede pesticider, der  

 ud over aktivstofferne inddrager vurderingen af hjælpestofferne.
Provenuet  

 overføres til en vandfond.
Ad 2. Private haver I takt med, at der stadig hyppigere findes pesticider i grundvandet, er  

 der sket et holdningsskift.
I rådgivningen i diverse brevkasser og i TV- og  

 radioprogrammer m.m. opfordres private omtrent konsekvent til at undlade at  

 bruge pesticider i haven.
Flere og flere »grønne råd« til, hvordan  

 ukrudtsbekæmpelsen og insektangreb kan klares med giftfrie midler og metoder,  

 udbredes.
En effektiv udfasningsplan for anvendelsen af pesticider i private haver  

 kunne bl.a. rettes mod markedsføring af pesticider til private.
Ved en hurtig  

 revision og gennemgang af de eksisterende godkendelser kunne stadig flere  

 midler hurtigt blive forbudt markedsført til private.
Den stærkt forøgede  

 pesticidafgift på de små pakninger til privat brug vil medvirke til at få  

 forbruget til at falde markant og hurtigt.
SF ønsker et forbud mod  

 anvendelsen hurtigst muligt.
 Derudover kunne kommuner og amter sikres lovhjemmel til at forbyde  

 anvendelse af pesticider i private haver i vandforsyningernes  

 indvindingsoplande og andre følsomme områder ud fra de konsekvenser,  

 Folketinget må drage af drikkevandsudvalgets betænkning.
Ad 3. Offentlige arealer I finanslovsforståelsen mellem regeringen, SF og Enhedslisten af 19.  

 november 1996 blev det aftalt, at Skov- og Naturstyrelsens skovdrift skulle  

 omlægges i økologisk retning.
Målsætningen er et pesticid- og  

 kunstgødningsfrit statsligt skovbrug.
Ifølge denne aftale skal  

 pesticidforbruget halveres i 1997. Udviklingen hen mod et fuldstændigt  

 pesticid- og kunstgødningsfrit statsskovbrug vurderes med henblik på  

 yderligere reduktion senest år 2000. Dog skal forbruget inden år 2005 være  

 reduceret med mindst 2/3 i forhold til forbruget i 1995.
Ligesom for statsskovvæsenet udarbejder regeringen  

 pesticidafviklingsplaner for andre statsligt ejede arealer eller arealer  

 kontrolleret af et helt eller delvist statsligt ejet selskab.
DSB er f.eks.  

 en af de store arealforvaltere, og det samme gælder kriminalforsorgen og  

 forsvaret.
Folkekirken bør omfattes af samme afviklingsplaner.
 Miljø- og energiministeren opfordres desuden til igen at opfordre amter og  

 kommuner til at standse brugen af pesticider overalt på offentlige arealer.  

 Miljø- og energiministeren rapporterer årligt over for Folketinget, hvordan  

 de enkelte amter og kommuner lever op til opfordringen.
Ad 4. Forbudsprocedure og godkendelsesordning I sit bidrag til den internationale evaluering af den danske  

 godkendelsespraksis vurderer Danmarks og Grønlands Geologiske Undersøgelse  

 (GEUS), at »Miljøstyrelsens praksis betyder, at regelret brug af  

 godkendte pesticider kan medføre koncentrationer af aktivstoffet og/eller  

 dets metabolitter på op til 0,1 mikrogram/l i vandfasen i 1 meters  

 dybde«, men også, at det i praksis er umuligt at udforme en  

 godkendelsespraksis, der tager højde for alle hydrologiske, geologiske og  

 mikrobielle forhold. »Derfor kan det ikke udelukkes, at der også i  

 fremtiden vil kunne forekomme fund af pesticider i grundvand i  

 koncentrationer, der overskrider grænseværdien for drikkevand, uanset hvor  

 god en godkendelsespraksis man anvender.«, jf.
Miljø- og  

 Planlægningsudvalget, alm. del - bilag 1207, folketingsåret 1996-97.
I lyset af evalueringen og drikkevandsudvalgets betænkning er der behov  

 for at opstramme forbudsproceduren, så fundet af pesticider eller  

 nedbrydningsprodukter fra pesticider i grund- eller drikkevand under forhold,  

 der ligner de danske, automatisk betyder, at der påbegyndes en  

 forbudsprocedure over for det mistænkte, aktive stof.
Og at pesticider, for  

 hvilke der ikke er anvist en acceptabel og praktisk anvendelig målemetode til  

 konstatering af, om de siver ned i grund- og drikkevandet, skal forbydes/ikke  

 tillades.
Ad 5. Dyrkningsrestriktioner Amterne og kommunerne er blevet bedt om at opprioritere beskyttelsen af  

 drikkevand og grundvand i bl.a. regionplanlægningen, og amterne er nu i gang  

 med at udpege grundvandsbeskyttelsesområder, der skal indgå i de nye  

 regionplaner.
For at sikre, at denne planlægning får betydning for beskyttelsen af  

 grundvandet, skal amterne og kommunerne have hjemmel til at pålægge  

 restriktioner over de arealer, hvor det nye grundvand dannes.
En sådan  

 hjemmel skal naturligvis afstemmes med de konsekvenser, Folketinget må drage  

 af drikkevandsudvalgets betænkning.
Ad 6. Støtteordninger til miljøvenligt jordbrug I de eksisterende ordninger for støtte til miljøvenligt jordbrug i særligt  

 følsomme områder er der ikke krav om, at anvendelsen af pesticider stoppes.  

 Ordningen bør ændres, således at støtten gøres betinget af, at arealerne er  

 pesticidfrie, og arealstøtten reguleres, så den bliver økonomisk attraktiv og  

 koncentreres i de områder, hvor grundvandet dannes.
Skriftlig fremsættelse Steen Gade (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om fremme af udfasning af brugen af  

 pesticider i Danmark og beskyttelse af grundvandet.
(Beslutningsforslag nr.
B 16).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
