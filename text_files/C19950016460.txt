(Til alle amtsråd og  

 kommunalbestyrelser) 1. Indledning Ved lov nr. 383 af 14. juni 1995 er gennemført en række ændringer af lov  

 nr. 940 af 23. december 1986 om økonomisk støtte til politiske partier m.v.  

 Et eksemplar af ændringsloven vedlægges tillige med et eksemplar af  

 Indenrigsministeriets lovbekendtgørelse nr. 704 af 21. august 1995 af  

 partistøtteloven, hvori ændringsloven er indarbejdet.
Eksemplarer af  

 ændringsloven og lovbekendtgørelsen er tidligere udsendt direkte fra Schultz  

 Grafisk A/S.
 De ændringer, der vedrører partistøtte fra amtskommuner og kommuner, kan  

 sammenfattes i 3 hovedpunkter:
 - Det årlige støttebeløb pr. stemme ved amtsråds- og  

 kommunalbestyrelsesvalg er forhøjet, og der indføres en årlig  

 reguleringsordning for støttebeløbet.
 - Tilskudsmodtageren skal hvert år inden den 1. marts indsende en fornyet  

 ansøgning om partistøtte.
 - Tilskudsmodtageren skal i den årlige erklæring til  

 amtsrådet/kommunalbestyrelsen tillige give oplysning om modtagne tilskud fra  

 private tilskudsydere samt om anonyme tilskud.
Nedenfor under punkt 2-4 redegøres nærmere for de nævnte ændringer af  

 partistøtteloven.
Punkt 5 omhandler information af tilskudsmodtagerne.
2. Forhøjelse af støttebeløbet og indførelse af en reguleringsordning Det årlige støttebeløb pr. stemme er forhøjet fra 2 kr. til 2,50 kr. for  

 så vidt angår støtte fra amtskommuner og fra 3 kr. til 4 kr. for så vidt  

 angår støtte fra kommuner (dog fra 5 kr. til 6,50 kr. i Københavns og  

 Frederiksberg Kommuner), jf. lovens § 3, stk. 1, og § 4, stk. 1. Forhøjelsen  

 får første gang virkning for den partistøtte, der udbetales for 1996, jf.  

 ikrafttrædelsesbestemmelsen til ændringsloven.
 Ifølge den nye bestemmelse i lovens § 4 a reguleres ovennævnte forhøjede  

 støttebeløb hvert år den 1. januar med 2,0 procent tillagt eller fratrukket  

 tilpasningsprocenten for det pågældende finansår, jf. lov om en  

 satsreguleringsprocent (lov nr. 385 af 13. juni 1990, som ændret ved lov nr.  

 450 af 30. juni 1993). Den årlige reguleringsordning har første gang virkning  

 den 1. januar 1997, jf. ikrafttrædelsesbestemmelsen til ændringsloven.
 Når Finansministeriets årlige bekendtgørelse om størrelsen af  

 tilpasningsprocenten m.v. for det følgende finansår foreligger, vil  

 Indenrigsministeriet give meddelelse til amtsråd og kommunalbestyrelser om  

 støttebeløbene pr. stemme for det følgende år, første gang i juni/juli 1996  

 for støttebeløb for 1997.
 Amtskommunernes og kommunernes merudgifter som følge af den gennemførte  

 forhøjelse af de årlige støttebeløb kompenseres efter det udvidede  

 totalbalanceprincip.
3. Fornyet ansøgning om partistøtte Ændringen af lovens § 9, stk. 1, jf. § 11, stk. 2, indebærer, at  

 tilskudsmodtageren hvert år inden den 1. marts skal indgive ansøgning til  

 amtsrådet/kommunalbestyrelsen om tilskud mod hidtil kun een gang i hver  

 valgperiode.
Ændringen har virkning fra og med tilskud, der udbetales for 1996, jf.  

 ikrafttrædelsesbestemmelsen til ændringsloven.
Fornyet ansøgning skal således  

 første gang indgives inden den 1. marts 1996.
 Ansøgningen kan rent praktisk indgives samtidig med, at tilskudsmodtageren  

 indsender den årlige erklæring om tilskudsbeløbets anvendelse, jf. lovens §  

 10, stk. 2, jf. § 11, stk. 2.
4. Oplysning om tilskud fra private tilskudsydere og om anonyme tilskud Ændringen af lovens § 10, stk. 2, jf. § 11, stk. 2, indebærer, at den  

 årlige erklæring fra tilskudsmodtageren om, at tilskudsbeløbet for det  

 foregående kalenderår er anvendt til politisk arbejde i  

 amtskommunen/kommunen, samt at dette agtes videreført, tillige skal indeholde  

 oplysning om, hvorvidt tilskudsmodtageren i det foregående kalenderår fra  

 samme private tilskudsyder har modtaget eet eller flere tilskud, der  

 tilsammen overstiger 20.000 kr.
 Såfremt dette er tilfældet, skal tilskudsyderens navn og adresse oplyses.  

 (Derimod skal størrelsen af private tilskud ikke oplyses, hverken den samlede  

 størrelse af private tilskud eller størrelsen af de enkelte private tilskud).
 Tilskudsmodtageren skal endvidere give oplysning om den samlede størrelse  

 af eventuelle modtagne anonyme tilskud og om størrelsen af hvert enkelt  

 anonymt tilskud på mere end 20.000 kr.
 Hvis tilskudsmodtageren er amtsorganisationen/kommuneorganisationen for et  

 parti, som pr. 1. august i det seneste kommunale valgår var  

 opstillingsberettiget til folketingsvalg, skal ovennævnte oplysninger om  

 private og anonyme tilskud tillige omfatte partiets eventuelle  

 kredsorganisationer/lokale partisorganisationer i vedkommende amtskommune  

 (amtskreds)/kommune, jf. lovens § 10, stk. 3, og § 11, stk. 3.
 Følgende partier var opstillingsberettiget til folketingsvalg pr. 1.  

 august i det seneste kommunale valgår, dvs. pr. 1. august 1993:
A.
Socialdemokratiet B.
Det Radikale Venstre C.
Det Konservative Folkeparti D.
Centrum-Demokraterne F.
Socialistisk Folkeparti Q.
Kristeligt Folkeparti V.
Venstre, Danmarks Liberale Parti Z.
Fremskridtspartiet Ø.
Enhedslisten - De Rød-Grønne Oplysninger om private tilskud og om anonyme tilskud skal første gang  

 indeholdes i de erklæringer, der skal indsendes inden 1. marts 1997 for  

 tilskudsbeløb udbetalt i 1996, jf. ikrafttrædelsesbestemmelsen til  

 ændringesloven.
Det bemærkes, at der ikke herved er indført regnskabspligt for  

 tilskudsmodtagerne.
En tilskudsmodtager skal dog foretage en (løbende)  

 registrering af de eventuelle tilskud, der modtages fra private  

 tilskudsydere, samt af eventuelle anonyme tilskud, idet en sådan registrering  

 er en forudsætning for, at tilskudsmodtageren kan give de nævnte oplysninger  

 i forbindelse med den årlige erklæring.
I de tilfælde, hvor  

 tilskudsmodtageren er amtsorganisationen/kommuneorganisationen for et parti,  

 skal de nævnte registreringer tillige foretages af eventuelle  

 kredsorganisationer/lokale partiorganisationer i vedkommende amtskommune  

 (amtskreds)/kommune.
 Såfremt tilskudsmodtageren ikke indsender en fyldestgørende erklæring, kan  

 amtsrådet/kommunalbestyrelsen bestemme, at kommende udbetalinger af tilskud  

 skal udsættes eller bortfalde, jf. lovens § 10, stk. 4, jf. § 11, stk. 2.
 Til nærmere orientering om, hvad der forstås ved private og anonyme  

 tilskud m.v., henvises til bilag 1 til denne vejledning.
5. Information af modtagere af partistøtte fra amtskommuner og kommuner Da udbetaling af partistøtte på grundlag af deltagelse i  

 amtsrådsvalg/kommunalbestyrelsesvalg administreres af  

 amtsrådene/kommunalbestyrelserne, finder Indenrigsministeriet det mest  

 hensigtsmæssigt, at disse myndigheder sørger for at informere de lokale  

 tilskudsmodtagere.
Indenrigsministeriet henstiller, at dette sker i god tid  

 inden den 1. januar 1996.
 Til brug for denne information har Indenrigsministeriet udarbejdet en  

 standardmeddelelse, jf. bilag 2 (A) og (K), til kandidatlister (partier), der  

 modtager støtte fra henholdsvis amtskommunen (Bilag 2 (A)) og kommunen (bilag  

 2 (K)). (Det bilag 1, der henvises til i standardmeddelelsen, er identisk med  

 bilag 1 til denne vejledning).
 Kommunernes Landsforening har over for Indenrigsministeriet oplyst, at  

 foreningen vil sørge for, at der som følge af ændringerne af partistøtteloven  

 bliver udarbejdet nye blanketter til indgivelse af årlig ansøgning om  

 partistøtte og samtidig afgivelse af årlig erklæring.
Der er ikke i partistøtteloven hjemmel til at stille krav om anvendelse af  

 særlige blanketter.
Blanketter kan derfor alene anvendes som en service for  

 tilskudsmodtageren.
Birte Weiss / Anne Birte Pade Bilag 1 Vedrørende partistøttelovens regler om oplysninger om private og  

 anonyme tilskud m.v.
Ved lov nr. 383 af 14. juni 1995 om ændring af lov om økonomisk støtte til  

 politiske partier m.v. blev der indsat regler i partistøtteloven om, at  

 kandidatlister (partier), der modtager partistøtte fra amtskommunen/kommunen,  

 skal give oplysning om modtagne private og anonyme tilskud.
Disse regler skal  

 ses i sammenhæng med, at der samtidig blev gennemført tilsvarende regler for  

 partiernes landsorganisationer.
Reglerne om de oplysninger, som partiernes  

 landsorganisationer skal give, er indsat i loven om private bidrag til  

 politiske partier og offentliggørelse af politiske partiers regnskaber (lov  

 nr. 404 af 13. juni 1990, som ændret ved lov nr. 394 af 14. juni 1995).
 Forarbejderne til ændringen af bidrags- og regnskabsloven kan derfor også  

 tjene som fortolkningsbidrag ved fastlæggelsen af det nærmere indhold af  

 partistøttelovens regler om oplysninger om private og anonyme tilskud, jf. i  

 det følgende.
Ad »privat tilskudsyder« En privat tilskudsyder i lovens forstand kan være såvel en fysisk som en  

 juridisk person, herunder kollektive private sammenslutninger, faglige  

 organisationer, erhvervsorganisationer, erhvervsvirksomheder, fonde og  

 foreninger.
Ad »anonyme tilskud« Der er tale om anonyme tilskud i lovens forstand i det omfang, tilskud er  

 ydet uden angivelse af tilskudsyderens navn, og hvor tilskudsmodtageren  

 heller ikke på anden måde kan antages at være bekendt med giverens identitet.
 Er tilskudsmodtageren bekendt med tilskudsyderens identitet, vil  

 tilskudsmodtageren ikke være berettiget til at imødekomme et ønske fra  

 tilskudsyderen om at være anonym med den konsekvens, at der ikke over for  

 amtsrådet/kommunalbestyrelsen skal gives oplysning om navn og adresse på  

 tilskudsyder for så vidt angår tilskud på mere end 20.000 kr.
 Ad private tilskud, der »tilsammen overstiger 20.000  

 kr«.
Det afgørende er størrelsen af det samlede tilskudsbeløb i det pågældende  

 kalenderår.
Det er således uden betydning, om et tilskud på f.eks. 30.000 kr  

 fra den samme private tilskudsyder ydes på een gang, eller om det ydes i  

 årets løb i mindre rater.
Ved anonyme tilskud er det derimod i sagens natur størrelsen af det  

 enkelte tilskud, der er afgørende.
Hertil kommer, at den samlede størrelse af  

 alle modtagne anonyme tilskud skal oplyses.
Ad begrebet »tilskud« Et tilskud vil normalt bestå i et pengebeløb, men ydelse af støtte på  

 anden måde vil dog efter omstændighederne også kunne udgøre et tilskud i  

 lovens forstand.
 Ved besvarelsen af et spørgsmål fra Folketingets Udvalg for  

 Forretningsordenen i forbindelse med behandlingen af lovforslaget om ændring  

 af bidrags- og regnskabsloven har Justitsministeriet givet udtryk for, at der  

 kan opstilles følgende vejledende kriterier med henblik på afgrænsningen af  

 tilskudsbegrebet:
 »I vurderingen af, om en støtte i form af andet end pengebeløb har  

 karakter af tilskud i lovens forstand, må bl.a. indgå, om der er tale om en  

 ydelse, der sædvanligvis opgøres i penges værdi.
Er der f.eks. tale om en ydelse, som den, der leverer ydelsen, normalt  

 tager betaling for som led i en erhvervsmæssig virksomhed, eller må ydelsen  

 på anden måde siges at substituere et pengebeløb, taler det for at betragte  

 ydelsen som tilskud i lovens forstand.
Er der tale om tilskud i lovens  

 forstand, må støtten efter Justitsministeriets opfattelse i almindelighed  

 medtages i regnskabet med den værdi, støtten har for partiet, dvs. med et  

 beløb svarende til, hvad partiet på sædvanlige vilkår ellers skulle have  

 betalt for ydelsen.
Er der på den anden side tale om en personlig arbejdsindsats ydet af  

 medlemmer og bekendte, som udføres frivilligt og ulønnet, f.eks. ophængning  

 af plakater i forbindelse med valgkamp, foreligger der ikke en støtte, der er  

 tilskud i lovens forstand.
Det samme må formentlig gælde ved privates gratis  

 udlån af lokaler og genstande, i det omfang de pågældende private ikke driver  

 erhvervsmæssig virksomhed af den pågældende art.
 Også andre hensyn vil kunne tillægges betydning, herunder praktiske  

 hensyn.
F.eks. vil et krav om, at annonceudgifter, rabatter og lignende, der  

 afholdes eller ydes af private, skal medtages i regnskabet, være forbundet  

 med en række praktiske problemer, idet man næppe kan forlange, at et politisk  

 parti, f.eks. under en valgkamp skal have nøje kendskab til enhver annonce,  

 som måtte blive indrykket i dags- og ugepressen, og som udtrykker støtte til  

 partiet.« (Standardmeddelelse - amtsrådsvalg) Meddelelse om ændringer af partistøtteloven (Til kandidatlister/partier, der modtager partistøtte på grundlag af  

 deltagelse i valg til amtsrådet i .............. Amtskommune) Ved lov nr. 383 af 14. juni 1995 er gennemført en række ændringer af lov  

 nr. 940 af 23. december 1986 om økonomisk støtte til politiske partier m.v.  

 De ændringer, der har betydning for kandidatlister/partier, der modtager  

 partistøtte på grundlag af deltagelse i valg til amtsråd, går ud på følgende:
1. Forhøjelse af støttebeløbet Det årlige støttebeløb pr. stemme er forhøjet fra 2 kr. til 2,50 kr.  

 Forhøjelsen får første gang virkning for den partistøtte, der udbetales for  

 1996.
2. Årlig regulering af støttebeløbet Støttebeløbet pr. stemme reguleres hvert år den 1. januar med 2,0 procent  

 tillagt eller fratrukket tilpasningsprocenten for det pågældende finansår,  

 jf. lov om en satsreguleringsprocent.
Denne regulering foretages første gang  

 den 1. januar 1997.
3. Årlig fornyet ansøgning om partistøtte Tilskudsmodtageren skal hvert år inden den 1. marts indgive en fornyet  

 ansøgning om partistøtte til amtsrådet.
Tidligere skulle der kun indgives  

 ansøgning een gang i hver valgperiode. Ændringen har virkning fra og med  

 tilskud, der udbetales for 1996. Fornyet ansøgning skal således første gang  

 indsendes inden den 1. marts 1996.
 Ansøgningen kan rent praktisk indgives samtidig med, at tilskudsmodtageren  

 indsender den årlige erklæring om tilskudsbeløbets anvendelse m.v., jf.  

 nedenfor under pkt. 4.
4. Oplysninger om private tilskud og anonyme tilskud Tilskudsmodtageren skal som hidtil hvert år inden den 1. marts indsende en  

 erklæring til amtsrådet om, at tilskudsbeløbet for de foregående kalenderår  

 er anvendt til politisk arbejde i amtskommunen, samt at dette agtes  

 videreført.
 Med virkning fra og med 1997 skal den årlige erklæring tillige indeholde  

 oplysning om, hvorvidt tilskudsmodtageren i det foregående kalenderår fra  

 samme private tilskudsyder har modtaget eet eller flere tilskud, der  

 tilsammen overstiger 20.000 kr.
 Såfremt dette er tilfældet, skal tilskudsyderens navn og adresse oplyses.  

 (Derimod skal størrelsen af private tilskud ikke oplyses, hverken den samlede  

 størrelse af private tilskud eller størrelsen af de enkelte private tilskud).
 Med virkning fra og med 1997 skal den årlige erklæring endvidere  

 indeholde oplysning om den samlede størrelse af eventuelle modtagne anonyme  

 tilskud i det foregående kalenderår og om størrelsen af hvert enkelt anonymt  

 tilskud på mere end 20.000 kr.
 Hvis tilskudsmodtageren er amtsorganisationen for et parti, som pr. 1.  

 august i det seneste kommunale valgår var opstillingsberettiget til  

 folketingsvalg, skal oplysningerne om private og anonyme tilskud tillige  

 omfatte partiets eventuelle kredsorganisationer i vedkommende amtskommune  

 (amtskreds).
 Såfremt tilskudsmodtageren ikke indsender en fyldestgørende erklæring, kan  

 amtsrådet bestemme, at kommende udbetalinger af tilskud skal udsættes eller  

 bortfalde.
Det bemærkes, at der ikke hermed er indført regnskabspligt for  

 tilskudsmodtagerne.
En tilskudsmodtager skal dog foretage en (løbende)  

 registrering af de tilskud, der modtages fra private tilskudsydere, samt af  

 anonyme tilskud, idet en sådan registrering er en forudsætning for, at  

 tilskudsmodtageren kan give de nævnte oplysninger om private tilskud og  

 anonyme tilskud.
I de tilfælde, hvor tilskudsmodtageren er amtsorganisationen  

 for et parti, skal disse registreringer tillige foretages af partiets  

 eventuelle kredsorganisationer i vedkommende amtskommune (amtskreds).
 For at tilskudsmodtageren inden 1. marts 1997 kan give oplysninger om de  

 private og anonyme tilskud, der måtte være modtaget i 1996, skal de nævnte  

 registreringer foretages med virkning fra og med den 1. januar 1996.
 Til nærmere orientering om, hvad der forstås ved private og anonyme  

 tilskud m.v., henvises til vedhæftede bilag 1 vedrørende partistøttelovens  

 regler om oplysninger om private og anonyme tilskud m.v.
 (Hvis amtskommunen ønsker at give tilbud om blanketter, kan f.eks tilføjes  

 følgende:
Blanketter til indgivelse af årlig ansøgning om partistøtte og samtidig  

 afgivelse af årlig erklæring kan fås ved henvendelse til amtskommunen.
Der er  

 ikke noget krav om, at der skal benyttes særlige blanketter.
Tilbuddet om  

 blanketter er derfor alene er service for tilskudsmodtagerne).
