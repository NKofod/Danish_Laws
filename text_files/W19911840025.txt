Et personlig drevet ingeniørfirma blev omdannet til aktieselskab.
I  

 stiftelsesoverenskomsten indgik som aktiv igangværende arbejder med ca.  

 5.100.000 kr., og som passiv acontobetalinger herpå med ca. 5.025.000 kr.
Ved  

 beregning af forrentning af aktiver i relation til SD-cirkulære 1988-17 om  

 goodwill tiltrådte Landsskatteretten, at igangværende arbejder alene skulle  

 indgå med nettoværdien, dvs. her med 75.000 kr.
Ingeniør A klagede for indkomståret 1986 over, at skatterådet ikke havde  

 godkendt den af ham i forbindelse med en firmaomdannelse selvangivne goodwill  

 på 2 mio. kr., men kun godkendt en goodwill på 0,5 mio. kr.
Differencen på  

 1,5 mio. kr. var anset for maskeret udbytte, jf. ligningslovens § 16 A, stk.  

 1. Klagerens selvangivne indkomst var derfor forhøjet med dette beløb samt  

 med skattegodtgørelse heraf, 375.000 kr.
 Det var oplyst, at klageren ved stiftelsesoverenskomst af 30. juni 1986  

 med tilbagevirkende kraft til den 1. januar 1986 delvis havde omdannet den af  

 ham personligt drevne ingeniørvirksomhed til et aktieselskab, som han  

 dominerede.
Forinden omdannelsen havde en undersøgelse vist, at der ikke kunne anses  

 at foreligge en branchekutyme vedrørende værdiansættelsen af goodwill for  

 ingeniørvirksomheder.
Da omdannelsen i øvrigt var sket på et tidspunkt, der  

 lå forud for SD-cirkulære 1988-17, var værdien af goodwill efter et konkret  

 skøn fastsat i intervallet 50-75% af sidste års bruttoomsætning som for  

 revisionsvirksomheder, eller til 2 mio. kr.
 Ifølge stiftelsesoverenskomsten var som aktiv overført igangværende  

 arbejder, 5.099.980 kr., og som passiv acontobetalinger vedrørende disse,  

 5.023.576 kr., således at nettoværdien af igangværende arbejder havde udgjort  

 afrundet 75.000 kr.
Skatterådet havde som nævnt alene godkendt goodwill overdraget for 500.000  

 kr.
Denne goodwill var værdiansat efter retningslinierne i SD-cirkulære  

 1988-17. Beregningen var sket med udgangspunkt i den skattepligtige indkomst  

 for indkomstårene 1983, 1984 og 1985, og ved beregningen af forrentningen af  

 aktiver var igangværende arbejder medregnet med bruttoværdien, 5.099.980 kr.
Klagerens repræsentant påstod principalt værdien af goodwill ansat til 2  

 mio. kr.
Subsidiært påstod han værdien ansat til et efter rettens skøn  

 passende beløb, dog ikke under 1.500.000 kr.
Det anførtes herved, at  

 skatterådets beregning af goodwill til 500.000 kr. for så vidt måtte anses at  

 være i overensstemmelse med en strikt fortolkning af SD-cirkulære 1988-17,  

 men at en rimelig formålsfortolkning ville medføre en væsentlig højere  

 goodwill.
 Repræsentanten anførte til støtte for den principale påstand, at der ved  

 værdiansættelsen af goodwill måtte tages hensyn til forhold, som pr.  

 skæringsdagen den 1. januar 1986 var påregnelige, men som først senere kunne  

 dokumenteres, jf. Østre Landsrets dom af 22. juni 1990, offentliggjort i  

 Tidsskrift for Skatteret 1990.376. En goodwill på 2 mio. kr. måtte anses for  

 et rimeligt skøn, når hensås til den pr. 1. januar 1986 påregnelige og senere  

 dokumenterede fremgangsudvikling.
 Repræsentanten oplyste, at der var tale om en virksomhed med langvarige  

 arbejder, og at igangværende arbejder før omdannelsen var opført til bogført  

 løn x 2. Han gjorde endvidere gældende, at man pr. omdannelsesdagen den 30.  

 juni 1986 havde kendskab til størrelsen af uddebiteret arbejde for 1986, og  

 at der var fuld beskæftigelse for virksomhedens 10 ansatte hele året.  

 Allerede den 1. januar 1986 havde man kendt resultatet for 1985, som havde  

 udvist en stigning i forhold til 1984, ligesom man havde vidst, at  

 ordrebeholdningen var i stærk stigning, således at resultatet for 1986 ville  

 blive bedre end for 1985. 60% af ordrebeholdningen vedrørende den for 1986  

 realiserede bruttoomsætning havde foreligget pr. 1. januar 1986, og goodwill  

 ville udgøre 2.045.000 kr., såfremt beregningen skete efter SD-cirkulære  

 1988-17, men med udgangspunkt i den skattepligtige indkomst for indkomstårene  

 1984, 1985 og 1986.
Repræsentanten anførte til støtte for den subsidiære påstand, at  

 igangværende arbejder alene fandtes at skulle indgå med nettoværdien ved  

 beregningen af forrentningen af aktiver i relation til SD-cirkulære 1988-17,  

 såfremt igangværende arbejder skulle indgå ved denne beregning.
Ved  

 anvendelse af nettoværdien ville goodwill udgøre ca. 1.400.000 kr.
Repræsentanten gjorde gældende, at det for ingeniørvirksomhed ikke kunne  

 anses for rimeligt, at igangværende arbejder skulle indgå med bruttoværdien,  

 idet aktivposten igangværende arbejder, 5.099.980 kr., modsvaredes af  

 passivposten acontobetalinger vedrørende disse, 5.023.576 kr., således at  

 nettoværdien af igangværende arbejder alene udgjorde afrundet 75.000 kr.
De  

 to statusposter repræsenterede ikke normale aktiver og passiver, men var rent  

 tekniske poster, som havde sin baggrund i standardregler om regnskabsføring,  

 fastsat i bekendtgørelse nr. 656 af 19. december 1988 om arkitekters og  

 rådgivende ingeniørers regnskabsføring.
Aktivposten igangværende arbejder  

 repræsenterede driftsudgifter, som normalt ville være fratrukket.  

 Passivposten repræsenterede beløb, som man havde erhvervet ret til, og som  

 var betalt, efterhånden som arbejdet var skredet frem.
Repræsentanten anførte i øvrigt, at der forud for omdannelsen kun havde  

 været tale om beskedne udsving for nettoværdien af igangværende arbejder,  

 samt at udsvingene brutto alene var udtryk for stærk fremgangsudvikling, jf.  

 en af et revisionsfirma udarbejdet oversigt.
Heraf fremgik, at der for  

 indkomstårene 1983, 1984 og 1985 havde været igangværende arbejder på  

 henholdsvis 1.983.317 kr., 3.842.424 kr. og 5.226.826 kr., samt at der var  

 acontobetalinger på henholdsvis 1.539.658 kr., 3.888.047 kr. og 5.023.576 kr.
Told- og Skattestyrelsen anførte under sagens behandling i  

 Landsskatteretten, at styrelsen i princippet var enig med skatterådet i, at  

 der ved beregningen af forrentningen af aktiver i relation til SD-cirkulære  

 1988-17 skulle anvendes bruttoaktiverne, men at igangværende arbejder, som  

 havde sin baggrund i regnskabsmæssige regler, indtog en særstilling.
For  

 igangværende arbejder fandtes der at skulle tages hensyn til såvel aktiverede  

 udgifter som passiverede indtægter, men i hvor høj grad disse skulle påvirke  

 beregningen af goodwill, måtte bero på et konkret skøn i det enkelte  

 tilfælde.
I denne forbindelse måtte der henses til udsvinget af størrelsen på  

 igangværende arbejder for de seneste 3 år forud for omdannelsen.
Styrelsen  

 anførte endvidere, at det i den konkrete sag kunne tiltrædes, at der blev  

 anvendt nettoværdien på afrundet 75.000 kr.
Landsskatteretten kunne ikke tiltræde den principale påstand, idet der  

 ikke fandtes grundlag for at værdiansætte goodwill til 2 mio. kr.
Det  

 bemærkedes herved, at det kun havde været 60% af ordrebeholdningen vedrørende  

 bruttoomsætningen for 1986, som havde foreligget pr. skæringsdagen den 1.  

 januar 1986.
 Idet retten imidlertid på baggrund af de foreliggende oplysninger kunne  

 tiltræde, at igangværende arbejder ved beregningen af forrentningen af  

 aktiver skulle indgå med nettoværdien, fandtes værdien af goodwill herefter  

 passende at kunne ansættes til 1.500.000 kr. i overensstemmelse med den  

 subsidiære påstand.
 Den påklagede ansættelse blev herefter nedsat med 1 mio. kr. + 25% heraf,  

 eller med i alt 1.250.000 kr.
 LV 1989, L 6.4.
