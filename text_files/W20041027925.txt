Ankestyrelsens principafgørelse P-40-04 om personligt tillæg - tilbagebetalingspligt - hæftelse - samlevende - pension Resume:
 Bevilling af personlig tillæg til dækning af el-regning og krav om tilbagebetaling forudsætter at pensionisten hæfter for beløbet.
 En kommune kunne således ikke bevilge personligt tillæg og stille krav om tilbagebetaling over for en samlever, der ikke var medejer af boligen og derfor ikke hæftede for gælden over for elselskabet.
 Love:
Lov om højeste, mellemste, forhøjet almindelig og almindelig førtidspension m.v. - lov nr. 1164 af 19. december 2003 - § 17, stk. 2, § 17 og § 43, stk. 1 Sagsfremstilling:
 Et samlevende pensionistpar henvendte sig til kommunen for at få hjælp til at betale en stor el-regning.
Kommunen vurderede, at det var nødvendigt at yde hjælp, da der ellers ville blive lukket for strømmen, men vurderede samtidig, at der havde været tale om uforsvarlig økonomi.
Hjælpen, der blev ydet med halvdelen af beløbet til hver af pensionisterne, blev derfor gjort tilbagebetalingspligtig.
 Parret klagede og henviste til at kvinden ikke oprindeligt hæftede for gælden, og at kommunen således havde påført hende en hæftelse, som hun ellers ikke ville have haft.
 Nævnet tiltrådte afgørelsen.
 Under sagens behandling i Ankestyrelsen oplyste nævnet, at der ved afgørelse om opdeling af hjælpen og tilbagebetalingskravet var lagt vægt på at, at der måtte ske en opgørelse af indtægter og udgifter for hver af pensionisterne, og at der ikke var lagt vægt på, om kvinden hæftede for gælden over for el-selskabet.
 Sagen blev behandlet i principielt møde med henblik på afklaring af, om en samlever i forbindelse med bevilling af personligt tillæg med tilbagebetalingspligt kan forpligtes til at påtage sig hæftelse over for kommunen for en gæld, som hun ikke oprindelig hæftede for.
 Afgørelse:
 Der kunne ikke ydes personligt tillæg med tilbagebetalingspligt til kvinden, fordi hun ikke hæftede for gælden.
 Ankestyrelsen lagde vægt på, at kommunens adgang til at yde hjælp har til formål at afhjælpe eller udrede pensionistens bestående gældsforpligtelser, hvorimod kommunen ikke har adgang til at udjævne samlevende pensionisters gældsforpligtelser.
 Uanset at løbende el-udgifter må anses for en fællesudgift og derfor må deles mellem voksne personer i husstanden i forbindelse med beregning af rådighedsbeløb, kan hjælp til dækning af gæld alene ydes til den, som hæfter for gælden.
Sagen vedrørende tilbagebetalingskravet mod manden blev hjemvist til kommunen til ny behandling og afgørelse.
Rådighedsbeløb og tilbagebetalingsevne skulle opgøres efter principperne i SM P-1-02.
