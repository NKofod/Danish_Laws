Beretning afgivet af Sundheds- og Ældreudvalget  den 22. september 2015 Beretning om øremærkede midler til fødeafdelinger og svangreomsorg 1. Udvalgsarbejdet Sundheds- og Ældreudvalget følger løbende arbejdet med at sikre svangreomsorg og trygge forhold på landets fødeafdelinger.
Baggrunden for denne beretning er udvalgets drøftelser efter samrådet den 15. september 2015 om udmøntningen af de midler, der som følge af finanslovsaftalen for 2015 blev afsat til fødeafdelinger og svangreomsorg.
Møder Udvalget har behandlet beretningen i 2 møder.
Samråd Udvalget har stillet 3 spørgsmål til sundheds- og ældreministeren til mundtlig besvarelse, som denne har besvaret i et åbent samråd med udvalget den 15. september 2015.
2. Politiske bemærkninger Udvalget ønsker også fremadrettet at følge området tæt og forventer i den forbindelse, at ministeren holder udvalget orienteret om væsentlige nye tiltag og initiativer på området, der kan få konsekvenser for landets fødeafdelinger og svangreomsorgen.
Et flertal i udvalget (DF, V, LA og KF) er enige om, at alle fødende skal have så god en fødselsoplevelse som muligt, og at regionernes indsats på området skal leve op til Sundhedsstyrelsens anbefalinger for svangreomsorgen.
Partierne noterer sig, at regeringen med den nyligt indgåede aftale om regionernes økonomi for 2016 har tilført 1,5 mia. kr. ekstra i 2016 til sundhedsområdet, som regionerne kan bruge til prioriterede områder, herunder også fødeafdelingerne.
 Derudover forventes regeringen i efteråret 2015 at fremlægge et forslag til finanslov for 2016, som vil indeholde et yderligere løft til sundhedsområdet.
Partierne noterer sig i øvrigt, at regeringen netop har givet tilsagn til regionerne om at udmønte 34,5 mio. kr., der er øremærket fødeafdelingerne, jf. »Aftaler om finansloven for 2015«.
Regionerne har mulighed for at justere den periode, hvor midlerne anvendes, herunder i løbet af 2016.
 Endvidere udtaler Dansk Folkepartis og Det Konservative Folkepartis medlemmer af udvalget, at de støtter flertallets forslag, men at de i forbindelse med finanslovsforhandlingerne vil søge at få øremærket penge til området.
Et mindretal i udvalget (S, EL, ALT, SF og RV) tilslutter sig fortsat teksten fra forslag til vedtagelse (V 28) om travlheden på landets fødeafdelinger, som blev vedtaget af alle partier (V, S, DF, RV, SF, EL, LA, KF og Uffe Elbæk (UFG)) den 26. februar 2015: »Folketingets partier er enige om, at alle fødende skal have så god en fødselsoplevelse som muligt.
Det betyder bl.a., at sundhedsvæsenets indsats over for forældre og nyfødte skal følge Sundhedsstyrelsens anbefalinger for svangreomsorgen.
Folketinget noterer sig, at der i finansloven for 2015 er afsat 35 mio. kr. i 2015 og 75 mio. kr. årligt fra 2016 til et løft af kvaliteten på fødeafdelingerne.
Midlerne skal anvendes til en styrket indsats, herunder øget personale og initiativer, som indfrier Sundhedsstyrelsens anbefalinger i forhold til svangreomsorg.
Folketinget opfordrer til, også i lyset af den debat, der har været om, at jordemødrene oplever travlhed, at midlerne anvendes til at sikre, at der skabes trygge forhold under og efter fødslen, så nye familier får den bedst mulige start.
Folketinget opfordrer ministeren til at holde fokus på udmøntningen af midlerne i regionerne og følge udviklingen i kvaliteten samt til at orientere Folketinget herom.« P.u.v.
Liselott Blixt formand Bilag 1 Oversigt over spørgsmål, som har relevans for beretningen:
