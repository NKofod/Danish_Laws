Nr BSF 82 Forslag til folketingsbeslutning om støtte til produktion og formidling af  

 bøger for psykisk udviklingshæmmede Fremsat af Ingerlise Koefoed (SF) Tommy Dinesen (SF) Birthe Hansen (SF)  

 Birgitte Husmark (SF) Stillinger (SF) Ebba Strange (SF) Bente Søltoft (SF) den 26. januar 1988 Folketinget opfordrer regeringen til på finanslovene 1989-91 årligt at afsætte 2 mio. kr. til produktion og formidling af bøger for psykisk udviklingshæmmede.
 Pengene skal anvendes på følgende måde:
1. Til produktionsstøtte til forlag med det formål at holde prisen på bøger for psykisk udviklingshæmmede på gennemsnittet af andre bogpriser.
2. Til arbejdslegater til forfattere og illustratorer, som vil forsøge sig på området.
3. Til afholdelse af konferencer for forfattere, illustratorer, formidlere, socialpædagoger og andre med viden på og interesse for området.
Til at følge og koordinere udviklingen nedsætter kultur- og kommunikationsministeren et udvalg, bestående af en forfatter, en illustrator, en socialpædagog, en repræsentant fra foreningen Evnesvages Vel, en bibliotekar og en boghandler.
Det er en forudsætning, at de personer, der udpeges til udvalget, i forvejen skal have erfaringer fra arbejdet med og formidling til psykisk udviklingshæmmede.
Udvalget udarbejder i løbet af 1991 en redegørelse, der lægges til grund for den videre løsning af opgaverne.
Bemærkninger til forslaget Almindelige bemærkninger Psykisk udviklingshæmning er et begreb, som dækker over en række forskellige tilstande med forskellige årsager og symptomer.
Fælles for disse er, at udviklingshæmningen ofte visr sig tidligt (gerne i det 1. leveår), og at indlæringsevnen og evnen til at klare sig i samfundet er mere eller mindre svækket.
Men det er vigtigt at slå fast, at der er store forskelle blandt de psykisk udviklingshæmmede.
Nuancer og forskelligheder findes hos dem som hos befolkningen i øvrigt.
Udviklingen hos den psykisk udviklingshæmmede går langsommere, står længere på det samme trin og standser på et lavere niveau end udviklingen hos andre.
Det betyder dog ikke, at udviklingen standser helt.
Den psykisk udviklingshæmmede får stadig nye erfaringer, men det er vanskeligere for ham eller hende at integrere dem.
Den psykisk udviklingshæmmede har altså et forstandshandicap, som indebærer, at det er vanskeligt at gennemføre visse tankeprocesser og forstå information i form af symboler.
I praksis viser det sig f.eks. ved, at den psykisk udviklingshæmmede har svært ved at skelne vigtige detaljer, har svært ved at være opmærksom og koncentrere sig, ikke kan klare at holde mange indtryk i den korte hukommelse på een gang, har svært ved at ordne mange indtryk i tankerne og omstrukturere dem og har vanskeligt ved at anvende sproget og med at kunne lære noget nyt og lære i det hele taget.
På mange områder har samfundet i de senere år søgt at integrere de mennesker, der er psykisk udviklingshæmmede.
Man skaber muligheder for, at de kan bo uden for de store institutioner, man opretter beskyttede værksteder, og man tilbyder dem den undervisning, som de kan klare.
Men på eet område: det kulturelle, kniber det gevaldigt, og netop på det område havde de mulighed for at få oplevelser, viden og erfaringer, som kunne hjælpe dem til en bedre orientering i tilværelsen.
Det er underligt, at det er sådan, for de mennesker, der arbejder med de psykisk udviklingshæmmede, ved, at rytmer, vers, farver osv. gør et stort indtryk på og bevæger de psykisk udviklingshæmmede.
I sommeren 1987 har vi i en tv-udsendelse oplevet, hvordan psykisk udviklingshæmmede, som ikke kan tale, har kunnet udtrykke sig skriftligt om deres følelser, deres ønsker og deres behov.
Om ikke andet må da den meget fine udsendelse have vist, at de psykisk udviklingshæmmede har langt flere evner og muligheder, end vi hidtil har troet.
Også på bogområdet er det galt.
Der findes meget få bøger, som specielt retter sig mod de psykisk udviklingshæmmede.
Der findes så godt som ingen professionelle forfattere, som skriver for psykisk udviklingshæmmede, og der er næsten ingen forlag, der tør binde an med udgivelser af sådanne bøger.
Bibliotekerne mangler generel viden til at formidle bøger til psykisk udviklingshæmmede, ligesom der i øvrigt på hele området mangler viden og erfaringer og naturligvis også økonomi.
I de sidste par år er der gennem arbejdsgruppen for børn og kultur under Kultur- og Kommunikationsministeriet stillet nogle få midler til rådighed for produktion af et par bøger.
Selv om dette er fortjenstfuldt, må det fastslås, at problemerne er så store, at de ikke kan løses med ganske små bevillinger i et ganske kort tidsrum.
I Sverige bevilger Kulturrådet 1-2 mio. kr. årligt til støtte af produktion af bøger af denne art.
Det betyder, at der årligt udkommer ca. 25 bøger for psykisk udviklingshæmmede i Sverige.
Her i landet findes der i alt 30 bøger af vidt forskelligt indhold og relevans.
Af disse bøger retter de fleste sig til børn og unge, mens de psykisk udviklingshæmmede voksne så godt som ingen kvalificerede tilbud har på læse- og billedområdet.
Det er vigtigt, at de bøger, der produceres inden for denne bevilling, først og fremmest søger at leve op til de krav, som må stilles til bøger for psykisk udviklingshæmmede.
Men dermed er ikke sagt, at bøgerne ikke kan være af interesse for en lang række andre læsehandicappede og for børn og unge, som er interesseret i at lære noget om, hvordan psykisk udviklingshæmmede oplever tilværelsen, hvilke muligheder de har for at udvikle fantasien, og hvordan de følelser er, som de ligesom alle andre mennesker er i besiddelse af, og som de har behov for at udvikle.
I bogen »Bruk av bøker och bibliotek sammen med psykisk utviklingshemmede barn, unga och voksna« fra 1981 skriver Møyfrid Breivik bl.a.:
»Bogen kan give tryghed og skabe kontakt, når mennesker er sammen om den.
Vi kan have den med os, når vi er alene og behøver en ven.
Vi kan bladre i bogen i eget tempo, se den igen og igen, have den liggende på natbordet eller genfinde den som noget kendt i børnehaven, i skolen, i lægens venteværelse osv.
Bogen giver oplevelser, den kan formidle varme, spænding, glæde, harmoni, rytme.
Den giver os kundskaber om mennesker og omverdenen, den giver os nye erfaringer og mere viden.
Gennem bogen får vi udvidet vort sprog, vi kan arbejde videre med oplevelser eller forberede os på ting, som skal ske.
Dette giver bogen os.
Dette kan bogen også give dem, som er psykisk udviklingshæmmede, hvis nogen åbner døren for dem til bogen og hjælper dem med at finde vej.« Bemærkninger til forslagets enkelte punkter Ad 1 Som det er fremgået af ovenstående, udkommer der i Danmark meget få bøger for psykisk udviklingshæmmede.
Det er vigtigt, at man opmuntrer forlagene til at udgive den slags litteratur og opmuntrer institutioner, biblioteker og pårørende til at købe og bruge bøgerne.
Da bøgerne imidlertid kun kan udkomme i et begrænset oplag og sandsynligvis kræver en del konsulentstøtte, vil priserne på de enkelte eksemplarer blive ret høje.
Derfor er en produktionsstøtte til nedbringelse af prisen nødvendig.
Ad 2 Forfattere og illustratorer, der ønsker at beskæftige sig med området, vil i begyndelsen have brug for meget god tid til at fordybe sig i de særlige problemer, som det at producere en god bog for psykisk udviklingshæmmede kræver.
For at kunne skrive en god bog for børn, unge og voksne psykisk handicappede skal man dels kende en del til deres behov og forudsætninger, dels vil det også være nødvendigt, at man har kontakt med de miljøer, som de psykisk udviklingshæmmede lever i, og at man har læst en del faglitteratur om psykisk udviklingshæmmede og deres problemer.
Ad 3 For at skabe en større viden hos de mennesker, der beskæftiger sig med eller ønsker at beskæftige sig med produktion og formidling af bøger for psykisk udviklingshæmmede, er det nødvendigt, at der afholdes en række møder og konferencer mellem de berørte parter.
Pengene vil også kunne bruges til deltagelse i nordiske eller internationale konferencer på området.
