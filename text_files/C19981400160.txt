Indledning Denne vejledning knytter sig til bekendtgørelse nr. 135 af 17. februar  

 1998 om fredning og vildtreservat i Vadehavet.
Vejledningen afløser  

 Miljøministeriets vejledning af 8. juni 1994. Formålet med vejledningen er  

 dels at redegøre for baggrunden for bekendtgørelsen, dels at orientere om  

 hensigten med de enkelte bestemmelser.
I vejledningen er endvidere medtaget  

 en række bemærkninger om den fremtidige administration af bekendtgørelsen.
Baggrund for fredning Det samlede Vadehav strækker sig fra Ho Bugt i nord, langs den tyske og  

 hollandske Nordsøkyst til Den Helder i syd.
Den danske del af Vadehavet udgør  

 ca.1/10 af det samlede dansk-tysk-hollandske Vadehav, men udmærker sig ved at  

 være den mest naturprægede del.
Vadehavet er et af de vigtigste vådområder  

 for vandfugle, der benytter den østatlantiske trækrute, og er således et  

 værdifuldt fourageringsområde for mange tusinde vandfugle, der opholder sig  

 her under trækket eller benytter området som yngle-, fældnings- og  

 overvintringslokalitet.
De vandfugle, der benytter Vadehavets ressourcer,  

 yngler for størstedelens vedkommende i Nordskandinavien, Sibirien og  

 Grønland.
Samtidig er Vadehavet og forlandsområderne levesteder for mere end  

 500 arter af planter og dyr, hvoraf flere ikke forekommer andre steder i  

 verden.
 Vadehavet har desuden en særlig betydning som opvækstområde for Nordsøens  

 bestand af tunger og rødspætter.
Allerede i 1939 blev dele af Vadehavet udlagt som vildtreservat  

 (Jordsandreservatet og reservatet i Albuebugten ved Fanø). I 1979 fik hele  

 Vadehavet i henhold til jagtloven status som vildtreservat.
Ordningen blev  

 revideret i 1984 ved bekendtgørelse af 5. juli 1984.
 Den første fredningsbekendtgørelse for Vadehavet blev udstedt i 1982 i  

 henhold til naturfredningsloven (nr. 162 af 21. april 1982) og revideret i  

 1985 (nr. 382 af 15. juli 1985). I 1992 blev fredning og vildtreservat samlet  

 i een bekendtgørelse (nr. 619 af 26. juni 1992).
 Med bekendtgørelsen om fredning og vildtreservat har man søgt at  

 imødekomme nationale forpligtelser i relation til områdets udpegning som  

 Ramsar-område og EF-fuglebeskyttelsesområde samt aftaler, der er en følge af  

 det trilaterale samarbejde med Holland og Tyskland om beskyttelse af  

 Vadehavet (se afsnit 12).
Formålet med revisionen af vadehavsbekendtgørelsen Den væsentligste baggrund for en revision af bekendtgørelsen om fredning  

 og vildtreservat i Vadehavet har været ønsket om at fastsætte blivende  

 bestemmelser for jagt i vadehavsområdet.
De fleste andre bestemmelser for  

 Vadehavet, blandt andet vedrørende muslingefiskeri, er videreført med enkelte  

 justeringer.
Traditionelt har muslingefiskeri i Vadehavet været begrænset, men i første  

 halvdel af 1980'erne blev blåmuslingefiskeriet væsentligt intensiveret.
Der  

 blev derfor indledt forhandlinger mellem Miljøministeriet og  

 Fiskeriministeriet om en regulering af muslingefiskeriet.
Jagten på vandfugle i Vadehavet har været grundigt debatteret i det  

 trilaterale samarbejde.
I forbindelse med regeringskonferencen i 1991 blev  

 det besluttet, at jagten på trækfugle i hele Vadehavet, det vil sige i alle  

 tre lande, gradvist skulle ophøre.
På regeringskonferencen i 1994 blev det  

 aftalt, hvordan denne afvikling skulle gennemføres i praksis.
For Danmarks  

 vedkommende resulterede en mere fleksibel holdning til jagten i, at der kunne  

 gennemføres et udredningsarbejde og udarbejdes forslag til den fremtidige  

 jagt i vadehavsområdet.
 Det overordnede princip for en kraftig begrænsning af jagt på trækfugle i  

 Vadehavet blev vedtaget på regeringskonferencen i 1997 i Stade.
 Bestemmelser for den fremtidige jagt i vadehavsområdet er nu indarbejdet i  

 bekendtgørelsen.
Herudover er der sket en række mindre ændringer i reguleringen af færdsel  

 og sejlads.
Der er blandt andet etableret et nyt beskyttelsesområde for sæler  

 på den vestlige del af Langli Sand.
Ved bekendtgørelsens udformning er det forsøgt at undgå de mange  

 henvisninger til anden regulering, hvilket har præget de tidligere  

 bekendtgørelser.
I stedet er det tanken med denne vejledning i et vist omfang  

 at henvise til og uddybe den regulering, der gælder i henhold til anden  

 lovgivning.
 Skov- og Naturstyrelsen vil i samarbejde med Ribe og Sønderjyllands amter  

 forsætte det hidtidige informationsarbejde og revidere de tidligere udsendte  

 pjecer, kort og skilte.
Bemærkninger til bekendtgørelsens enkelte bestemmelser 1. Formål (§ 1) Det fastslås som hidtil, at Vadehavets særlige betydning som naturområde  

 må lægges til grund for den fremtidige administration af bekendtgørelsen.
Det  

 fremhæves, at ikke blot natur- og miljømæssige hensyn, herunder hensynet til  

 beskyttelsen af vandfugle og sæler, men også kulturelle og landskabelige  

 hensyn har vægt.
Det er desuden fremhævet, at der ikke må foretages noget,  

 der varigt ændrer Vadehavets naturlige miljø. For eksempel skal naturlige  

 processer så vidt muligt kunne foregå uhindret, ligesom der ikke må indføres  

 organismer, der er fremmede for Vadehavets økosystem jf. § 13, stk. 1, nr. 2.  

 Det er også præciseret, at beskyttelsen skal afvejes overfor andre  

 aktiviteter, blandt andet skal hensynet til den lokale befolknings sikkerhed  

 tilgodeses.
 Bekendtgørelsen skal desuden bidrage til opfyldelsen af Danmarks  

 internationale forpligtelser med hensyn til beskyttelse af vådområder.
2. Afgrænsning af det fredede område (§ 2 og bilag 1) Bekendtgørelsen har hjemmel i både naturbeskyttelsesloven og lov om jagt  

 og vildtforvaltning.
I henhold til naturbeskyttelseslovens § 51 kan der kun udstedes  

 bekendtgørelse, der gælder for søterritoriet og statsejede arealer.
En række  

 af bestemmelserne gælder derfor kun for disse områder.
Det er blandt andet  

 regler om optagning af organismer på og i havbunden og om diverse  

 foranstaltninger på søterritoriet.
 Reglerne for færdsel og jagt gælder både på søterritoriet og statsejede  

 arealer samt på tilgrænsende, private landarealer, der er omfattet af  

 bekendtgørelsen.
 Der opereres derfor i bekendtgørelsen med to områdeangivelser:
 1. Reservatet' betegner hele det område, som  

 bekendtgørelsen dækker, både søterritoriet og alle tilgrænsende landområder.
 2. Søterritoriet' afgrænses af højeste, daglige  

 vandstandslinie, men betegnelsen omfatter også højsande og flak samt de til  

 enhver tid værende umatrikulerede, statsejede øer, slikgårde og  

 opgrødearealer.
 Ved afgrænsningen er fulgt det princip, at hele det danske søterritorium  

 syd for Blåvandshuk omfattes af reservatordningen (se kortbilag 1 til  

 bekendtgørelsen).
Mod Vesterhavet er det danske søterritoriums ydre begrænsning den linie,  

 der i 3 sømiles afstand er udmålt, mod nord fra selve kystlinien (fra  

 Blåvandshuk til Skalling Ende) og syd herfor fra den basislinie, der ved Kgl.  

 anordning nr. 437 af 21. december 1966 er fastsat mellem Skalling Ende og den  

 dansk-tyske grænse i Lister Dyb.
Baggrunden for at medtage hele området ud  

 til 3 sømilegrænsen er ønsket om at afstemme afgrænsningen med de kriterier  

 (i dette tilfælde 6 m dybdekurven), der i Ramsar-konventionen er benyttet som  

 afgrænsning af kystnære havområder.
2.1 Havne Bekendtgørelsen fastsætter ikke bestemmelser for Esbjerg Havns og Rømø  

 Havns søområder, jf. § 2, stk. 6. I disse områder er jagt forbudt og sejlads  

 reguleret i henhold til Trafikministeriets bekendtgørelse nr. 355 af 12. maj  

 1997 om standardreglement for overholdelse af orden i danske havne.
Oplysning om afgrænsningen af det søområde, der hører under en havn, vil  

 normalt være angivet i »Den danske Havnelods«.
Indenfor  

 bekendtgørelsens område har Esbjerg Havn og Rømø Havn søområder.
Bekendtgørelsen forbyder ikke etablering af nye havne indenfor området,  

 men med deklarationen fra regeringskonferencer om Vadehavet i 1991  

 (Esbjerg-deklarationen) og 1997 (Stade-deklarationen) har Danmark forpligtet  

 sig til at undgå nye, endnu ikke godkendte planer om udvidelser eller større  

 ændringer af havne- og industrianlæg i vadehavsområdet.
Sådanne  

 foranstaltninger bør i princippet kun tillades, hvis de udføres på land og  

 under iagttagelse af strenge miljøkrav i henhold til gældende lovgivning.
 I forbindelse med vedtagelsen af Esbjerg-deklarationen har Danmark gjort  

 opmærksom på, at man her i landet fortolker bestemmelsen således, at den ikke  

 er til hinder for den udvidelse af Esbjerg Havn, som der er taget højde for i  

 regionplanen.
 Også Danmarks forpligtelser efter EF-fuglebeskyttelsesdirektivet begrænser  

 etablering af nye anlæg eller væsentlige udvidelser af blandt andet havne.
3. Færdsel (§§ 3-6) Bekendtgørelsens kapitel om færdsel er en sammenskrivning af de  

 væsentligste bestemmelser for færdsel, der var gældende efter de tre  

 tidligere bekendtgørelser om fredning og vildtreservat i Vadehavet.
Der er  

 desuden indført færdselsbegrænsning på den sydvestlige del af Langli Sand af  

 hensyn til en bestand af spættet sæl.
 Færdselsbestemmelserne samt afgrænsningen af områder med færdselsforbud  

 fremgår af bilag 1 og kortbilag 1, 2 og 5 til bekendtgørelsen.
3.1 Særligt vedrørende Langli samt området mellem Skallingen og  

 Langli I området mellem Skallingen og Langli samt på den vestlige del af Langli  

 Sand er adgang ikke tilladt.
På Langli og i en zone på 300 meter nord, øst og  

 syd for øen er adgang tilladt i to sommermåneder fra 16. juli til 15.  

 september (jf. § 3, stk. 1, nr. 1, § 6, nr. 4, bilag 1 samt kortbilag 2).
Disse færdselsbegrænsninger har til formål at bevare så uberørte  

 naturforhold som muligt og især begrænse forstyrrelsen af sæler og fugle i  

 yngleperioden samt i træk- og rasteperioder, hvor der er behov for fredfyldte  

 opholdssteder.
Det samlede område, der er omfattet af  

 færdselsbegrænsningerne, udgør sammen med Skallingen et område af stor  

 naturvidenskabelig betydning, idet der her siden 1930, med udgangspunkt fra  

 Skallinglaboratoriet og andre forskningsinstitutioner, er gennemført  

 omfattende naturvidenskabelige undersøgelser.
Området har desuden væsentlig  

 kulturhistorisk interesse.
 Når man netop i dette område har ønsket at lade Vadehavets natur udvikle  

 sig uden direkte påvirkninger af mennesker, skyldes det:
1. at landskabet repræsenterer næsten alle Vadehavets  

 naturtyper samt, at området udmærker sig ved at udgøre en økologisk og  

 naturgeografisk helhed; 2. at videnskabelige undersøgelser har været foretaget  

 netop her i en meget lang årrække; og 3. at staten med henblik på en langsigtet  

 naturbevarelse har erhvervet dets tilgrænsende landarealer Skallingen og  

 Langli.
Området er foreløbig det eneste definerede, naturvidenskabelige  

 referenceområde i hele Vadehavet.
Esbjerg-deklarationen forudsætter, at der  

 også i andre dele af Vadehavet udpeges lignende referenceområder.
Denne  

 målsætning er dog endnu ikke opfyldt.
 3.2 Særligt vedrørende Margrethe-Kog m.m.
Margrethe-Kog ved Højer er fredet i henhold til Overfredningsnævnets  

 afgørelse af 12. november 1985. Denne afgørelse giver offentligheden adgang  

 til færdsel på to veje i kogens østlige område syd for Højer Kanal.
Bortset  

 fra denne adgangsmulighed er færdsel i henhold til reservatbekendtgørelsen  

 ikke tilladt i kogen samt på det fremskudte dige med bærmeveje og banketter  

 syd for Vidåslusen.
Reservatbekendtgørelsen giver dog mulighed for, at Skov- og Naturstyrelsen  

 i samarbejde med Sønderjyllands Amt kan fastsætte retningslinier for  

 offentlighedens færdsel på det fremskudte dige inklusive bærmeveje.
Det  

 forudsættes, at åbning for offentlig færdsel på dige og bærmeveje ikke  

 medfører væsentlige gener for fuglelivet i Saltvandssøen.
Eventuelle  

 retningslinier for offentlig færdsel indarbejdes i amtets regulativ for  

 digeområdet.
Der er i 1997 iværksat et 2-årigt forsøg, der giver offentligheden  

 mulighed for færdsel til fods i visse perioder af året ad den indre bærmevej  

 mellem Vidåslusen og 2. digerampe.
Forsøget bliver overvåget af Danmarks  

 Miljøundersøgelser med henblik på at registrere eventuelle negative  

 påvirkninger af fuglelivet i Saltvandssøen.
 3.3 Øvrige reguleringer af adgang til visse områder på søterritoriet  

 m.v.
 Følgende andre områder på søterritoriet er omfattet af adgangsregulering,  

 jf. § 3:
 1. Trinden og Keldsand øst for Sønderho med  

 opgrødearealer er lukket for færdsel.
 2. Der gives mulighed for en fleksibel afgrænsning af  

 et lukket reservatområde for sæler på Kore Sand syd for breddegraden 55  

 grader 14'N, således at der kan tages hensyn til, hvor sælerne faktisk  

 opholder sig.
 3. Højsande i Lister Dybs ydre del (Lammelæger),  

 Jordsand inklusive en 800 meter zone af det omkringliggende flak samt vader  

 vest for det fremskudte dige syd for Vidåslusen er lukket for færdsel.
3.4 Undtagelser fra adgangsforbudene Der er en række undtagelser fra adgangsforbudene, jf. § 6. Undtagelserne  

 giver den lokale befolkning mulighed for at færdes og arbejde i visse  

 områder, ligesom myndighedernes færdsel i forbindelse med administration og  

 tilsyn, herunder også militærets brug af områder i Vadehavet i forbindelse  

 med øvelser er tilladt.
3.5 Motorkørsel m.v. (§ 4) Der er ikke sket ændringer i den hidtidige regulering af motorkørsel.
Der er således forbud mod enhver form for motorkørsel eller anvendelse af  

 køretøjer, der fremdrives med sejl, i hele reservatet.
Sejldrevne køretøjer  

 omfatter strandsejlere og køretøjer, der trækkes af en drage.
Motorkørsel på  

 offentlige veje, på vejene til parkeringspladser på Skallingen ved  

 henholdsvis Vogterhuset og Højeknolde samt på Mandø Ebbevej og Låningsvej er  

 undtaget fra bestemmelsen.
 Det kan dog bestemmes, at motorkørsel skal være tilladt på nærmere  

 afgrænsede områder langs vestkysten af Fanø og Rømø. Områderne omfatter  

 statens strandarealer samt områder, der henregnes til søterritoriet, men som  

 er tørre ved lavvande, og som traditionelt har været benyttet til kørsel i  

 forbindelse med den offentlige færdsel langs stranden.
 Beslutning herom træffes af Skov- og Naturstyrelsen, hvad angår statens  

 arealer, og af vedkommende amt, kommune og politimester i samarbejde med  

 Skov- og Naturstyrelsen for øvrige arealer, jf. § 4, stk. 2 og 3.
 Motorkørsel vil endvidere være tilladt i forbindelse med godkendte  

 entreprenøropgaver samt ved anvendelse af hjemlet ret til indsamling af  

 drivtømmer og optagning af sand til eget forbrug.
 Offentlige myndigheder kan i forbindelse med varetagelse af deres opgaver  

 også anvende motorkøretøj.
4. Sejlads (§ 5) Der kan i princippet sejles overalt i reservatet bortset fra de områder,  

 der er pålagt adgangsforbud.
 De få begrænsninger for sejlads er medtaget af hensyn til fugle og sæler,  

 der opholder sig i de lavvandede områder eller på tørlagte flak.
Fritidssejladsen vil dog indirekte være reguleret ved, at der kun ganske  

 få steder i Vadehavet er offentlig adgang til at sætte både i vandet.
Da jagt  

 i Vadehavet indenfor øerne desuden er forbudt, vil det mindske behovet for  

 sejlads i området.
 I hele reservatet gælder følgende sejladsbegrænsninger:
 1. Sejlads er ikke tilladt i områder med  

 adgangsforbud.
 2. Sejlads med en hastighed på over 10 knob med  

 motordrevet fartøj øst for basislinien er kun tilladt i afmærkede sejlløb  

 gennem Lister Dyb, Knudedyb og Grådyb samt for færgesejladsen mellem Esbjerg  

 og Fanø.
3. Sejlads er ikke tilladt med vandscootere, jetski,  

 vandski, flerskrogsjoller og fartøjer, der fremdrives med luftpropel.
Brug af  

 vandski og flerskrogsjoller er dog tilladt i den afmærkede rende mellem  

 Havneby og Lister Dyb.
 4. Brætsejlads og sejlads med flerskrogsjoller er kun  

 tilladt indenfor afgrænsede områder langs kysten sydøst for Blåvandshuk og på  

 vestkysten af Fanø og Rømø samt i et begrænset område i Grådyb  

 tidevandsområde ud for Hjerting i perioden fra 1. marts til 30. september (§  

 5, stk. 3).
 Langs kysten sydøst for Blåvandshuk samt på vestkysten af Fanø og Rømø må  

 man af hensyn til de badendes sikkerhed kun sejle vinkelret på kysten med  

 motorbåd, indenfor en afstand af 300 meter fra kysten (§ 5, stk. 5).
 Sejlads med hydrofoilbåde og andre højhastighedsfartøjer m.v. til gods- og  

 passagertransport er ikke reguleret i reservatbekendtgørelsen, idet sejlads  

 med disse bådtyper kræver miljøgodkendelse i henhold til Miljø- og  

 Energiministeriets bekendtgørelse nr. 821 af 23. oktober 1997 om  

 miljøgodkendelse af hurtigfærgeruter.
5. Jagt (§ 7) Som nævnt i indledningen blev det på den 6. trilaterale  

 regeringskonference i Esbjerg i 1991 besluttet, at al jagt på trækfugle i  

 Vadehavet skal ophøre.
Denne beslutning er modificeret på den 8.  

 regeringskonference i Stade i 1997, således at et totalt jagtforbud indenfor  

 de eksisterende beskyttede områder (reservater, nationalparker og lignende)  

 kan gennemføres efter et fleksibelt princip under forudsætning af, at der  

 inddrages økologisk lige så velegnede arealer i tilgrænsende områder.
I  

 Danmark er jagtreguleringerne i bekendtgørelsen baseret på en model, der  

 tillader vandfuglejagt på visse forlandsarealer samt i farvandet vest for  

 øerne efter særlige retningslinier mod, at der er inddraget større arealer  

 som jagtfri områder på Skallingen og Rømø.
 Jagtmulighederne i reservatet er beskrevet som undtagelsesbestemmelser fra  

 et totalt jagtforbud på vandfugle.
Forlandsarealer langs den jyske vestkyst samt på Mandø og Rømø, hvor der  

 kan drives jagt, er beskrevet i bekendtgørelsens bilag 2. Afgrænsningen af  

 områderne mellem Tjæreborg og Ballum fremgår endvidere af kortbilag 3-5.  

 Områderne er desuden indtegnet på matrikelkort.
Kopi af disse kort kan  

 rekvireres ved Skov- og Naturstyrelsen, Reservatsektionen, Ålholtvej 1, 6840  

 Oksbøl, tlf: 75 27 20 88.
 I forbindelse med jagt fra opankret fartøj samt jagt ved vadning vest for  

 den linie mellem øerne, som er nærmere beskrevet i § 7, stk. 3, nr. 3 samt  

 vist i bekendtgørelsens kortbilag 1, er det tilladt at benytte motordrevet  

 fartøj til eftersøgning og aflivning af nedskudt vildt.
6. Optagning af organismer på og i havbunden (§§ 8-10) Efter en tidligere bekendtgørelse var maskinel optagning af  

 hjertemuslinger forbudt.
Der var imidlertid givet dispensation til  

 forsøgsfiskeri til een muslingefisker med fartøj i det ydre Vadehav vest for  

 linien mellem øerne.
Blåmuslingefiskeri var indtil 1992 ikke reguleret i  

 reservatet.
 Som nævnt i indledningen blev blåmuslingefiskeriet i midten af 80'erne  

 imidlertid væsentligt intensiveret, og man fandt derfor behov for at indføre  

 en strammere regulering via fredning og fiskeriregulering.
Bestemmelserne i den foreliggende bekendtgørelse er med enkelte  

 justeringer videreført fra 1992-bekendtgørelsen.
Bestemmelserne er  

 oprindeligt udformet i et samarbejde mellem Miljøministeriet og  

 Fiskeriministeriet på den måde, at rammerne for fiskeriet blev fastsat i  

 reservatbekendtgørelsen, mens administrationen af fiskeriet, tildeling af  

 licenser m.v. foretages af Fiskeriministeriet (nu Ministeriet for Fødevarer,  

 Landbrug og Fiskeri) i henhold til Fiskeriministeriets lovgivning.
 Med bestemmelserne imødekommes de beslutninger om begrænsninger af  

 fiskeriet, som blev truffet i 1991 på regeringskonferencen i Esbjerg.
6.1 Blåmuslingefiskeri (§ 9) Blåmuslingefiskeri er som udgangspunkt forbudt i reservatet.
Fiskeri kan  

 dog ske med tilladelse fra Ministeriet for Fødevarer, Landbrug og Fiskeri.
Bekendtgørelsen har lukket tre større områder for fiskeri: 1) i Ho Bugt,  

 (bortset fra Hjerting Løb); 2) i Juvre Dyb tidevandsområde; og 3) i den  

 sydlige del af Lister Dyb tidevandsområde.
Det er tanken med disse  

 »lavudnyttelsesområder«, at plante- og dyrelivet her skal kunne  

 udfolde sig uforstyrret, samt at der kan sikres føderessourcer for vandfugle.  

 Bekendtgørelsen fastsætter, at fiskeredskaber til muslingefiskeri skal være  

 frakoblet ved eventuel sejlads gennem et lukket område.
 Der er yderligere med Ministeriet for Fødevarer, Landbrug og Fiskeri  

 aftalt følgende begrænsninger, som fremgår af ministeriets lovgivning:
1. at der højst kan gives 5 licenser til  

 blåmuslingefiskeri, 2. at overtrædelse af forbudet mod sejlads med  

 slæbewiren tilkoblet kan medføre fratagelse af licensen, og 3. at tilladelse til at fiske efter blåmuslinger kan  

 suppleres med tilladelse til genudlægning af muslinger, der ikke opfylder  

 mindstemålet, med henblik på senere opfiskning.
Tilladelse til eventuel genudlægning gives af Ministeriet for Fødevarer,  

 Landbrug og Fiskeri efter aftale med Skov- og Naturstyrelsen.
De nærmere  

 vilkår for genudlægningen og opfiskningen fastsættes i tilladelsen.
Det er  

 således forudsat, at egentlige kulturbanker ikke kan etableres.
6.2 Hjertemuslingefiskeri (§ 10) Erhvervsmæssigt hjertemuslingefiskeri er som udgangspunkt ligeledes  

 forbudt.
Fiskeri kan dog ske i tre afgrænsede områder i Grådyb  

 tidevandsområde (se bilag 1, punkt 4 og kortbilag 6).
Der kan hvert år fiskes i alle tre områder.
Der fastsættes for hver sæson  

 en maksimumkvote for områderne baseret på en biologisk vurdering af  

 muslingernes udbredelse og størrelse.
Der vil lejlighedsvis med tilladelse  

 fra Trafikministeriet, og såfremt det skønnes, at mængden af hjertemuslinger  

 er tilstrækkelig stor, kunne fiskes indenfor Esbjerg Havns søområde.
Kvoten for de udpegede områder i Grådyb fastsættes af Ministeriet for  

 Fødevarer, Landbrug og Fiskeri.
Den forventes fastsat til en kvote på ikke  

 over 1.000 - 3.000 tons pr. sæson.
 En sæson går fra den 1. august til den 31. august og fra den 1. november  

 til den 29. februar, og der må kun fiskes i dagtimerne.
 Det er aftalt med Ministeriet for Fødevarer, Landbrug og Fiskeri, at der  

 højst kan gives 2 licenser til hjertemuslingefiskeri pr. sæson.
 Det bemærkes, at da områdernes afgrænsning kan variere på grund af de  

 krav, som Trafikministeriet kan stille af hensyn til sejladssikkerheden, bør  

 den endelige afgrænsning af områderne fremgå af hver enkelt tilladelse.
 Licensordningen og udstedelsen af de enkelte tilladelser administreres af  

 Ministeriet for Fødevarer, Landbrug og Fiskeri.
6.3 Andet fiskeri Bortset fra ovennævnte regulering af maskinel optagning af organismer fra  

 havbunden indeholder bekendtgørelsen ikke bestemmelser om begrænsning af  

 fiskeri.
Om fiskeri i øvrigt henvises til lov om saltvandsfiskeri.
7. Diverse foranstaltninger på søterritoriet (kapitel  

 5, §§ 11-13) Kapitlet indeholder bestemmelser om anlægsarbejder (§ 11), optagning af  

 sømaterialer, boring og sprængning i havbunden (§ 12) og forskellige  

 fredningsbestemmelser (§ 13). Disse bestemmelser var også indeholdt i den  

 tidligere bekendtgørelse.
En lang række andre aktiviteter belaster imidlertid miljøet eller påvirker  

 på anden måde naturen i negativ retning, men reguleres i medfør af anden  

 lovgivning.
Det gælder blandt andet forurening, olie- og gasindvinding og  

 luftfart.
I bekendtgørelsen er det bevidst tilstræbt i videst muligt omfang at undgå  

 »dobbeltregulering« og henvisninger til anden lovgivning.  

 Opremsningen af, hvad der forbydes med bekendtgørelsen, kan derfor virke  

 summarisk.
Bekendtgørelsens forbud skal imidlertid ses i sammenhæng med den  

 regulering af forholdene, som sker efter anden lovgivning eller som følge af  

 internationalt bindende aftaler, som også har til formål at beskytte naturen  

 (se afsnit 12).
7.1 Anlægsarbejder m.v. (§ 11) Statens højhedsret over søterritoriet administreres af Trafikministeriet.  

 Dette vil i praksis sige, at anlægsarbejder i Vadehavet, som medfører  

 terrænændringer, faste anlæg eller forlandsarbejder i hvert enkelt tilfælde  

 kræver tilladelse fra Trafikministeriet.
Etablering og anvendelse af klappladser kræver tilladelse fra det  

 pågældende amt.
Indenfor EF-fuglebeskyttelsesområder eller områder med lavere  

 vanddybde end 6 meter skal miljø- og energiministeren ved Skov- og  

 Naturstyrelsen desuden i henhold til havmiljøloven give sit samtykke til  

 etableringen og anvendelsen heraf.
 Inden Trafikministeriet eller amtet træffer afgørelse, skal sagen  

 forhandles med Skov- og Naturstyrelsen.
 Bekendtgørelsen ændrer ikke denne kompetencefordeling.
7.2 Optagning af sømaterialer, boring og sprængning i havbunden (§  

 12) Optagning af sømaterialer er forbudt, medmindre det sker til reparation og  

 forstærkning af diger med tilgrænsende forland, eller med henblik på mere  

 veldefinerede opgaver i forbindelse med uddybning, vedligeholdelse eller  

 omlægning af havne og sejlløb m.v.
 I relation til optagning/indvinding til anlæg, reparation, forstærkning af  

 diger med det tilgrænsende forland er det dog vigtigt at være opmærksom på,  

 at der skal indhentes tilladelse efter råstofloven fra Skov- og  

 Naturstyrelsen.
 Ved uddybning, vedligeholdelse og omlægning af havne og sejlløb m.m. vil  

 opgravningen/oprensningen derimod blive omfattet af en klaptilladelse fra det  

 pågældende amt, såfremt materialerne skal bortskaffes ved klapning.  

 Planlægges det at nyttiggøre de opgravede materialer som råstoffer, skal der  

 forud indhentes en indvindingstilladelse fra Skov- og Naturstyrelsen.
Boring og sprængning i havbunden er forbudt.
Der er dermed lagt en  

 væsentlig begrænsning på udnyttelse af eventuelle olie- og gasforekomster i  

 det fredede område.
7.3 Diverse fredningsbestemmelser (§ 13) I denne paragraf opregnes en række aktiviteter, som ikke må finde sted i  

 det fredede område af hensyn til plante- og dyreliv samt til landskabelige og  

 kulturhistoriske værdier.
 Specielt om luftledninger kan nævnes, at udskiftning af eksisterende  

 luftledninger og dertil hørende master kan ske uden tilladelse efter  

 bekendtgørelsen.
7.4 Grøbling og afbrænding af flodskarn Grøbling er i et vist omfang nødvendig af hensyn til beskyttelsen af  

 diger.
Indsamling og afbrænding af flodskarn kan ikke i praksis begrænses til  

 at skulle findes sted inden 1. april, selv om det af hensyn til ynglende  

 fugle vil være det mest hensigtsmæssige.
 Der er således ikke indarbejdet bestemmelser herom i bekendtgørelsen, men  

 det henstilles til digelagene, andre private lodsejere, Strukturdirektoratet  

 og Kystinspektoratet at foretage indsamling og afbrænding af flodskarn samt  

 grøbling under størst mulig hensyntagen til fuglelivet og gerne i samråd med  

 Skov- og Naturstyrelsen eller med amterne, for så vidt angår arealer, der er  

 beskyttet efter naturbeskyttelseslovens § 3.
8. Dispensation og bemyndigelse (§ 14) Skov- og Naturstyrelsen kan efter § 14, stk. 1 dispensere fra  

 bestemmelserne i §§ 3-5, 7-8, 10 og 12-13 om færdsel, jagt, optagning af  

 organismer på og i havbunden, optagning af sømaterialer, boring og sprængning  

 i havbunden samt diverse fredningsbestemmelser.
Inden der gives dispensation,  

 skal der forhandles med berørte myndigheder og specielt, hvad angår jagten på  

 landarealer, desuden med berørte lodsejere.
Med hensyn til muslingefiskeri indeholder den nye bekendtgørelse mulighed  

 for at dispensere fra bestemmelserne om hjertemuslingefiskeri, hvad angår  

 tidspunkt på dagen samt periode.
Intentionerne med bestemmelserne om  

 muslingefiskeri er imidlertid at fastlægge det maksimale niveau, som  

 fiskeriet kan have, uden at beskyttelsen af bundflora og -fauna og fugle  

 tilsidesættes.
Eventuel dispensation vil derfor kun forventes givet i  

 forbindelse med forsøgsfiskeri som led i videnskabelige undersøgelser.
 Afgørelser om dispensation fra bestemmelserne er endelige.
9. Tilsyn (§ 15) Skov- og Naturstyrelsen fører tilsyn med overholdelsen af reglerne i  

 bekendtgørelsen.
Tilsynet med overholdelsen af reglerne vedrørende  

 erhvervsmæssig optagning af muslinger føres dog af Ministeriet for Fødevarer,  

 Landbrug og Fiskeri.
Hvor andre myndigheder har ansvaret for tilsynet, skal  

 det ske i samarbejde med Skov- og Naturstyrelsen.
Skov- og Naturstyrelsen kan træffe aftale med Ribe og Sønderjyllands amter  

 og andre myndigheder om, at opgaver i forbindelse med tilsynet varetages af  

 disse.
Det anfægter dog ikke de private regler, der måtte gælde i området.
10. Rådgivende udvalg I forbindelse med vedtagelsen af bekendtgørelsen fra 1992 blev det  

 besluttet at nedsætte et Rådgivende Udvalg for Vadehavet.
Udvalget havde til opgave at følge og vurdere udviklingen i  

 vadehavsområdet.
På baggrund heraf har udvalget rådgivet ministeren forud for  

 de seneste to regeringskonferencer i det trilaterale vadehavssamarbejde  

 mellem Danmark, Holland og Tyskland.
 Udvalget har desuden rådgivet om praktiske forhold vedrørende Vadehavet.  

 Det skal især fremhæves, at rådet aktivt har medvirket ved udarbejdelsen af  

 planen for den fremtidige jagt i Vadehavet.
 Udvalget blev bredt sammensat af repræsentanter fra både grønne  

 organisationer, friluftsorganisationer, foreninger med erhvervsmæssige  

 interesser, digelag og myndigheder.
 Det væsentligste formål med udvalgets nedsættelse var et udtalt behov for  

 at forbedre dialogen mellem de lokale beboere, brugerne af området og  

 myndighederne.
Det må erkendes, at samfundsudviklingen går i retning af en mere intensiv  

 udnyttelse af Vadehavets ressourcer, og at der til stadighed vil være behov  

 for at regulere menneskets aktiviteter i området.
Både hvad angår eventuelle  

 nye reguleringer og med hensyn til den daglige administration af området, er  

 det derfor vigtigt med en god kontakt til den lokale befolkning, som sidder  

 inde med viden og interesse for området, som kan være til stor nytte for  

 områdets forvaltning.
I løbet af perioden siden Det Rådgivende Udvalg for Vadehavet blev nedsat  

 i 1993, har amterne styrket deres fælles engagement i Vadehavet.
Dette har  

 resulteret i, at amterne har etableret et fælles vadehavssekretariat med det  

 formål at koordinere den regionale indsats.
Samtidig har både kommuner og  

 organisationer slået til lyd for, at flest mulige beslutninger om Vadehavets  

 fremtidige forvaltning bør tages lokalt.
Miljø- og energiministeren har  

 imødekommet dette ønske og som konsekvens heraf besluttet at nedlægge Det  

 Rådgivende Udvalg for Vadehavet i forventning om, at amterne til gengæld  

 etablerer et regionalt Vadehavsråd, hvor Miljø- og Energiministeriet ved  

 Skov- og Naturstyrelsen bliver repræsenteret.
11. Ikrafttræden (§ 17) Bekendtgørelsen træder i kraft den 1. marts 1998.
 Ved bekendtgørelsens ikrafttræden bliver den tidligere bekendtgørelse om  

 fredning og vildtreservat i Vadehavet med senere ændringer ophævet.
12. Anden relevant lovgivning og internationalt  

 bindende aftaler Som berørt tidligere er vadehavsområdet omfattet af flere sæt  

 reguleringer.
Der er dels den regulering, der gælder specielt for Vadehavet i  

 medfør af bekendtgørelsen, dels bestemmelser om natur- og miljøbeskyttelse,  

 råstofindvinding, fiskeri m.m. i medfør af anden lovgivning.  

 Reservatbekendtgørelsen skal derfor ses som et supplement til den samlede  

 beskyttelse af Vadehavets miljø.
 Nedenfor er nævnt de vigtigste love og bekendtgørelser, der vedrører  

 natur- og miljøbeskyttelsen i vadehavsområdet.
 Endvidere er der en liste over de vigtigste internationalt bindende  

 aftaler af betydning for vadehavsområdet.
12.1 Dansk lovgivning Lov om naturbeskyttelse (lovbekendtgørelse nr. 835 af 1. november 1997).
 Lov om jagt og vildtforvaltning (lovbekendtgørelse nr. 114 af 28. januar  

 1997).
 Lov om saltvandsfiskeri (lovbekendtgørelse nr. 798 af 29. september 1993).
 Fiskeriministeriets bekendtgørelse nr. 656 af 19. september 1990 om  

 fiskeri efter samt landing af blåmuslinger og hjertemuslinger i Vadehavet,  

 med senere ændringer.
 Fiskeriministeriets bekendtgørelse nr. 586 af 21. august 1987 om  

 regulering af trawlfiskeriet efter hesterejer ved den jyske vestkyst.
 Lov om råstoffer (lovbekendtgørelse nr. 569 af 30. juni 1997).
 Lov om beskyttelse af havmiljøet (nr. 476 af 30. juni 1993) med senere  

 ændringer.
 Miljø- og Energiministeriets bekendtgørelse nr. 984 af 5. december 1994 om  

 forbud mod efterforskning og indvinding af råstoffer fra havbunden i  

 EF-fuglebeskyttelsesområder og i Ramsarområder.
 Miljø- og Energiministeriets bekendtgørelse nr. 1166 af 16. december 1996  

 om miljømæssig vurdering af råstofindvinding på havbunden (VVM).
 Trafikministeriets bekendtgørelse om flyvning over naturfølsomme områder  

 (BL 7-16).
 Miljøministeriets bekendtgørelse nr. 611 af 4. juli 1994 om regulering af  

 sejlads med vandscootere m.v.
 Miljø- og Energiministeriets bekendtgørelse nr. 821 af 23. oktober 1997 om  

 miljøgodkendelse af hurtigfærgeruter.
Ministeriet for offentlige arbejders bekendtgørelse nr. 44 af 12. februar  

 1951 om forbud mod sejlads i farvandet ved Rømødæmningen.
Bekendtgørelsen  

 indeholder tillige visse bestemmelser om fiskeri.
 Miljøministeriets bekendtgørelse nr. 408 af 25. maj 1994 om afgrænsning og  

 administration af EF-fuglebeskyttelsesområder og Ramsarområder.
 Trafikministeriets bekendtgørelse nr. 355 af 12. maj 1997 om  

 standardreglement for overholdelse af orden i danske havne.
 Overfredningsnævnets afgørelse af 12. november 1985 om fredning af  

 Margrethe-Kog i Højer kommune, Sønderjyllands Amt.
12.2 Internationalt bindende aftaler Ramsar-konventionen af 2. februar 1971 om vådområder af international  

 betydning, navnlig som levesteder for vandfugle jf. bekendtgørelse nr. 26 af  

 24. april 1978.
 EF-fuglebeskyttelsesdirektiv af 2. april 1979 (Rådets direktiv 79/409/EØF)  

 med senere ændringer om beskyttelse af vilde fugle.
 Afgrænsningen af Vadehavet som Ramsar-område og EF-fuglebeskyttelsesområde  

 er sammenfaldende og omfatter ikke alene selve Vadehavet (med undtagelse af  

 indsejlingen til Esbjerg Havn fra Vesterhavet), men også visse tilstødende  

 landarealer, inddigede områder, Varde Å-dal, Skallingen samt klit- og  

 marskområder på vadehavsøerne.
 EF-naturbeskyttelsesdirektiv - »habitatdirektivet« - af 21. maj  

 1992 (Rådets direktiv (92/43/EØF) om bevaring af naturtyper samt vilde dyr og  

 planter.
Fælles erklæring om beskyttelse af Vadehavet af 9. december 1982,  

 underskrevet af den danske, tyske og hollandske regering.
Denne erklæring  

 følges op af regeringskonferencer, der normalt afholdes hvert tredje år.
Her  

 drøftes udviklingen i Vadehavet, og der tages nye initiativer med henblik på  

 at sikre en bæredygtig balance mellem benyttelse og beskyttelse.
Af særlig betydning for den foreliggende bekendtgørelse er de trilaterale  

 regeringskonferencer, der blev afholdt henholdsvis i 1991 i Esbjerg, i 1994 i  

 Leeuwarden og i 1997 i Stade.
Her styrkede og udvidede man grundlaget for det  

 fremtidige trilaterale samarbejde ved at fastsætte fælles mål for udviklingen  

 i området samt fælles vejledende principper for arbejdet henimod disse mål.  

 Den fælles målsætning er nedfældet i ministerdeklarationen fra mødet i 1991  

 (Esbjerg-deklarationen). På regeringskonferencen i 1997 enedes de tre landes  

 miljøministre om indholdet af en fælles forvaltningsplan for vadehavsområdet.
 Bonn-konventionen af 23. juni 1979 om beskyttelse af vandrende arter af  

 vilde dyr.
 Bern-konventionen af 19. september 1979 om beskyttelse af Europas vilde  

 dyr og planter samt naturlige levesteder.
