Et kommunalbestyrelsesmedlem havde i en forretning stjålet et par  

 briller til en værdi af kr. 49,95. Valgbarhedsnævnet fandt det - under hensyn  

 til nævnets hidtidige praksis - overvejende betænkeligt at fastslå, at den  

 begåede handling i almindeligt omdømme gjorde den pågældende uværdig til at  

 være medlem af kommunale råd.
Den pågældende ansås herefter for valgbar.
(Fra Valgbarhedsnævnet til en kommunalbestyrelse, j.nr. 519/1995) I brev af 9. januar 1996 har X-Kommune i henhold til § 101, stk. 4, i den  

 kommunale valglov indberettet til Valgbarhedsnævnet, at  

 kommunalbestyrelsesmedlem NN har vedtaget et bødeforelæg på kr. 300,- for  

 overtrædelse af straffelovens § 276, ved den 13. december 1995 i forretningen  

 Y, X-By, at have stjålet et par briller til en værdi af kr. 49,95.
 Den 13. marts 1996 har X-Kommune fremsendt kopi af en dom afsagt af  

 Kriminalretten i X-by den 1. marts 1996, hvoraf det fremgår, at den  

 pågældende for det ovennævnte forhold er fundet skyldig i overtrædelse af  

 straffelovens § 276 og idømt 3 dagbøder a kr. 100,-. Sagen blev indbragt for  

 retten på baggrund af den pågældendes indsigelser mod bødevedtagelsen.
Det fremgår af udskrift af dombogen, at retten efter bevisførelsen lagde  

 til grund, at den pågældende den 13. december 1995 i forretningen Y, X-by,  

 fra et stativ tog de i sagen omhandlede briller og klippede den strip over,  

 hvori prisskiltet sad, at han anbragte strippen og prisskiltet i en montre,  

 og at han på et tidspunkt havde brillerne i lommerne.
Retten lagde endvidere  

 til grund, at den pågældende ikke over for kassedamen sagde, at han havde  

 brillerne på sig, samt at han ikke rettede henvendelse til informationen for  

 at aflevere eller betale for brillerne.
 Retten lagde herudover til grund, at den pågældende havde sine egne  

 briller på sig, da han kom til politigården, og at han havde disse briller på  

 sig, da han gik ind i forretningen Y.
 Det bemærkes, at Valgbarhedsnævnet i tidligere sager af lignende art har  

 fundet, at de pågældende rådsmedlemmer måtte anses for valgbare, men at man i  

 forbindelse med behandlingen af denne sag har overvejet - under hensyntagen  

 til den udbredelse som butikstyveri har fået - hvorvidt praksis i disse sager  

 bør strammes.
 I denne anledning skal man meddele, at Valgbarhedsnævnet under hensyn til  

 nævnets hidtidige praksis i denne type af sager har fundet det overvejende  

 betænkeligt i nærværende tilfælde at fastslå, at den begåede handling i  

 almindeligt omdømme gør den pågældende uværdig til at være medlem af  

 kommunale råd, jf. den kommunale valglovs § 4.
 Den pågældende må derfor anses for valgbar.
