Bekendtgørelse om værdiansættelse af pensionshensættelser og pensionsordninger ved omvalg for firmapensionskasser1) I medfør af § 9, stk. 2, § 51, stk. 5, og § 117, stk. 8, i lov nr. 1703 af 27. december 2018 om firmapensionskasser fastsættes:
Anvendelsesområde § 1. Denne bekendtgørelse finder anvendelse på firmapensionskasser med hjemsted i Danmark, der har tilladelse til at drive virksomhed efter § 12 i lov om firmapensionskasser.
Definitioner § 2. I denne bekendtgørelse forstås ved:
 1) Pensionshensættelser: værdien af det beløb, som firmapensionskassen skal hensætte til dækning af medlemsbestandens pensionstilsagn.
 2) Bonusreserve i form af kollektivt bonuspotentiale: det beløb, som firmapensionskassens har hensat til dækning af firmapensionskassens forpligtelser til at yde bonus til medlemmer, pensionsmodtagere og andre pensionsberettigede ud over de bonusbeløb, der er tilført »pensionshensættelserne«.
Afsnit 1 Værdiansættelse af pensionshensættelser § 3. Firmapensionskassens pensionshensættelser skal opgøres som nutidsværdien af pensionstilsagn med fradrag af nutidsværdien af fremtidige nettobidrag.
Dog skal pensionshensættelserne for ydelsesdefinerede pensionsordninger omfattet af §§ 11-13 i bekendtgørelse om pensionskassevirksomhed og det tekniske grundlag m.v. for firmapensionskasser opgøres som nutidsværdien af optjente pensionstilsagn.
 Stk. 2. Nutidsværdien nævnt i stk. 1 beregnes ved anvendelse af de pensionstilsagn og nettobidrag, der er beregnet på tegningsgrundlaget, jf. bekendtgørelse om pensionskassevirksomhed og det tekniske grundlag m.v. for firmapensionskasser, og beregnes i øvrigt på det hensættelsesgrundlag, som firmapensionskassen har anmeldt til dette formål.
 Stk. 3.  Giver pensionsregulativet adgang til forhøjet førtidspension eller hvilende pension skal nutidsværdien af den mulige forøgelse af ydelserne indgå i den nutidsværdi af ydelserne, der er nævnt i stk. 1, 1. pkt.
§ 4. Hensættelsesgrundlaget nævnt i § 3, stk. 2, skal fastsættes under anvendelse af en forsigtig aktuarmæssig vurdering.
Hensættelsesgrundlaget skal overholde kravene i stk. 2-9, jf. dog §§ 5-7.
 Stk. 2.  Rentesatserne i  hensættelsesgrundlaget nævnt i stk. 1 må ikke overstige satserne i henhold til den relevante risikofri rentekurve, der offentliggøres af Den Europæiske Tilsynsmyndighed for Forsikrings- og Arbejdsmarkedspensionsordninger (EIOPA) i medfør af artikel 77 e i Europa-Parlamentets og Rådets direktiv 2009/138/EF af 25. november 2009 om adgang til og udøvelse af forsikrings- og genforsikringsvirksomhed (Solvens II), tillagt en eventuel positiv volatilitetsjustering og reduceret, for de dele af forpligtelserne, der er omfattet af pensionsafkastskat, med afgiftssatsen i henhold til pensionsafkastbeskatningsloven.
 Stk. 3. Indebærer pensionstilsagnene en garanteret regulering efter et løn- eller prisniveau eller lignende, skal rentesatser nævnt i stk. 2 reduceres med den reguleringstakt, der er fastsat på opgørelsestidspunktet opgjort efter reglerne i bilag 1, jf. dog stk. 4.
 Stk. 4. Firmapensionskassen kan efter tilladelse fra Finanstilsynet undlade at efterleve kravet i stk. 3 om, at reguleringstakten skal opgøres efter reglerne i bilag 1, hvis Finanstilsynet vurderer, at der ved en anden opgørelse som minimum er samme sikkerhed for, at pensionshensættelserne er baseret på et forsigtigt grundlag.
Stk. 5. Dødeligheden i det hensættelsesgrundlag, der er nævnt i stk. 1, må ikke overstige den fastsatte dødelighed i overensstemmelse med en levetidsanalyse, der er foretaget for året medudgangspunkt i Finanstilsynets seneste offentliggjorte retningslinjer for udarbejdelse af levetidsanalyse, og seneste offentliggjorte benchmark for levetidsforudsætninger tillagt et sikkerhedstillæg på 10 pct. for ordninger med positiv dødelighedsrisiko og reduceret med et sikkerhedstillæg på 10 pct. for ordninger med negativ dødelighedsrisiko.
Firmapensionskassen kan erstatte de fastsatte sikkerhedstillæg med sikkerhedstillæg fastsat ud fra en modelbaseret tilgang, hvis pensionskassen har fuldstændige, hensigtsmæssige og nøjagtige data.
 Stk. 6. Udgør firmapensionskassens medlemsbestand med undtagelse af eventuelle børnepensionister mindre end 250 personer, kan firmapensionskassen undlade at foretage levetidsanalysen nævnt i stk. 5. I så fald må dødeligheden i hensættelsesgrundlaget ikke overstige dødeligheden svarende til Finanstilsynets benchmark for levetidsforudsætninger tillagt et sikkerhedstillæg på 10 pct. for ordninger med positiv dødelighedsrisiko og reduceret med et sikkerhedstillæg på 10 pct. for ordninger med negativ dødelighedsrisiko.
 Stk. 7. Invalidesandsynligheden i hensættelsesgrundlaget nævnt i stk. 1 skal mindst fastlægges ud fra bedste skøn tillagt et sikkerhedstillæg på 10 pct.
 Stk. 8. Indeholder de indbetalte bidrag et omkostningstillæg i medfør af § 8, stk. 2, i bekendtgørelse om pensionskassevirksomhed og det tekniske grundlag m.v. for firmapensionskasser, forøges de samlede pensionshensættelser med forskellen mellem nutidsværdien af de fremtidige omkostninger og nutidsværdien af de fremtidige omkostningstillæg.
 Stk. 9. Er en del af et medlems pensionstilsagn afdækket ved en forsikringspolice for medlemmet i et livsforsikringsselskab, medregnes denne del og de præmier, som firmapensionskassen betaler til forsikringsselskabet, ikke ved opgørelsen af pensionshensættelserne.
 § 5. Pensionshensættelserne skal som minimum fastsættes til summen af de gældende udtrædelsesgodtgørelser på opgørelsestidspunktet.
 § 6. Pensionshensættelserne skal som minimum fastsættes til fem gange de samlede årlige ydelser, hvis mindst 4/5 af firmapensionskassens pensionstilsagn er aktuelle.
 § 7. For ydelsesdefinerede pensionsordninger kan pensionshensættelserne, efter nærmere forsigtigt fastsatte regler i hensættelsesgrundlaget, forøges ved bidrag fra virksomheden til imødegåelse af forventede, men endnu ikke kendte, stigninger i de enkelte medlemmers pensionshensættelser som følge af avancementer.
Værdiansættelse af pensionshensættelser for firmapensionskasser med under 50 medlemmer og pensionsmodtagere § 8. Har firmapensionskassen under 50 medlemmer og pensionsmodtagere, skal pensionshensættelserne opgøres på en af følgende måder:
 1) Pensionshensættelserne fastsættes til maksimum af pensionshensættelserne opgjort på et hensættelsesgrundlag f i overensstemmelse med de krav, der er fastsat i § 4, og pensionshensættelserne opgjort på et ikke-kollektivt hensættelsesgrundlag for firmapensionskassen som helhed i overensstemmelse med de krav, der er fastsat i § 4.
2) Pensionshensættelserne fastsættes til summen af a) pensionshensættelserne for tjenestegørende medlemmer opgjort på et hensættelsesgrundlag i overensstemmelse med de krav, der er fastsat i § 4, med ægteskabssandsynlighed 1 indtil pensioneringen og b) pensionshensættelserne for pensionister opgjort på et ikke-kollektivt hensættelsesgrundlag i overensstemmelse med de krav, der er fastsat i § 4.
 Stk. 2. En firmapensionskasse, der kommer under 50 medlemmer og pensionsmodtagere, skal i det tekniske grundlag m.v. på betryggende vis tage højde for den øgede risiko, der følger af, at kassens mulighed for at udligne individuelle risici mellem medlemmerne er begrænset.
Afsnit 2 Værdiansættelse af et medlems eller en pensionsmodtagers produkt ved omvalg i en firmapensionskasse § 9. Værdien af medlemmets eller pensionsmodtagerens nuværende produkt, der skal overføres til et nyt produkt i forbindelse med omvalg, omfattet af § 9 i lov om firmapensionskasser, skal opgøres med udgangspunkt i medlemmets eller pensionsmodtagerens produkt på opgørelsestidspunktet.
Opgørelsen skal ske i overensstemmelse med kravene i §§ 10-15.
Individuel opgørelsesmetode § 10. Firmapensionskassen skal opgøre værdien af et medlems eller en pensionsmodtagers produkt som maksimum af 1) medlemmets eller pensionsmodtagerens pensionshensættelse opgjort på det hensættelsesgrundlag, der er fastsat i afsnit 1, og 2) medlemmets eller pensionsmodtagerens pensionshensættelse opgjort på tegningsgrundlaget, jf. §§ 7, 8, 11 og 12 i bekendtgørelse om pensionskassevirksomhed og det tekniske grundlag m.v. for firmapensionskasser fratrukket et eventuelt sikkerhedsfradrag, jf. § 12, og tillagt en rimelig andel af en eventuel bonusreserve, jf. § 13.
 Stk. 2. Firmapensionskassen kan fratrække et eventuelt gebyr i pensionshensættelsen til dækning af kassens faktiske omkostninger i forbindelse med et omvalg.
 § 11. Har firmapensionskassen aftalemæssigt garanteret medlemmet en udtrædelsesgodtgørelse, har medlemmet altid ret til som minimum at få overført den garanterede udtrædelsesgodtgørelse til det nye produkt fratrukket et eventuelt gebyr til dækning af firmapensionskassens faktiske omkostninger i forbindelse med et omvalg.
 § 12. Vurderer firmapensionskassen, at de tilbageværende medlemmer og pensionsmodtagere i firmapensionskassen ellers ville blive påført en risiko for tab ved omvalg, skal firmapensionskassen fratrække et sikkerhedsfradrag ved opgørelsen af værdien af et medlems eller en pensionsmodtagers produkt.
 Stk. 2.  Sikkerhedsfradraget skal opgøres under hensynstagen til følgende:
 1) Forventede udsving i de finansielle markeder fra tidspunktet for opgørelsen af værdien af produktet og til overførelsen finder sted.
 2) Forventet selektionsrisiko blandt medlemmer og pensionsmodtagere, der vælger om, og de tilbageværende medlemmer og pensionsmodtagere i forbindelse med omvalget.
 § 13. Firmapensionskassen skal opgøre en rimelig andel af en eventuel bonusreserve for et medlems eller en pensionsmodtagers produkt.
 § 14. Hvis et medlems eller en pensionsmodtagers pensionshensættelse opgjort på tegningsgrundlaget, jf. §§ 7, 8, 11 og 12 i bekendtgørelse om pensionskassevirksomhed og det tekniske grundlag m.v. for firmapensionskasser, i forbindelse med et omvalg tilskrives et beløb, skal beløbet forhøjes med den individuelle pensionsafkastbeskatning, der svarer hertil.
Gennemsnitlig opgørelsesmetode § 15. Firmapensionskassen kan alternativt til §§ 10-14 ved opgørelsen af værdien af medlemmernes og pensionsmodtagernes produkt tage udgangspunkt i en gennemsnitlig opgørelse.
 Stk.  2. En firmapensionskasse, der tager udgangspunkt i en gennemsnitlig opgørelse, skal udvælge en homogen gruppe, der tilbydes omvalg til et nyt produkt med lavere garanti.
 Stk.  3. Anvendelsen af den gennemsnitlige opgørelsesmetode i stedet for den individuelle opgørelsesmetode efter §§ 10-14 må maksimalt medføre bagatelagtige forskelle på de beløb, der tilskrives de enkelte medlemmers og pensionsmodtageres pensionshensættelser opgjort på tegningsgrundlaget, jf. §§ 7, 8, 11 og 12 i bekendtgørelse om pensionskassevirksomhed og det tekniske grundlag m.v. for firmapensionskasser, i den udvalgte homogene gruppe.
Stk.  4. Firmapensionskassen skal indsende dokumentation til Finanstilsynet forud for tilbuddet om omvalg.
Dokumentationen skal indeholde følgende:
 1) En beskrivelse af den udvalgte gruppe, herunder gruppens homogenitet, og den valgte gennemsnitlige opgørelsesmetode.
 2) En analyse af forskellen mellem det individuelt opgjorte beløb efter §§ 10-14 og det gennemsnitligt opgjorte beløb.
 3) Dokumentation for at anvendelsen af den gennemsnitlige opgørelsesmetode i stedet for den individuelle opgørelsesmetode efter §§ 10-14 maksimalt medfører bagatelagtige forskelle på beløbene regnet efter de to metoder for de enkelte medlemmer og pensionsmodtagere i den udvalgte homogene gruppe.
Anmeldelse § 16. Firmapensionskassen skal i henhold til § 47, stk.1, nr. 3, i lov om firmapensionskasser anmelde opgørelsen efter §§ 12 og 13 til Finanstilsynet senest samtidig med, at firmapensionskassen fremsætter et tilbud om omvalg.
Det samme gælder enhver efterfølgende ændring i de nævnte forhold.
Stk. 2. En firmapensionskasse, der tilbyder omvalg til et produkt med ret til bonus, skal i henhold til § 47, stk. 1, nr. 3, i lov om firmapensionskasser anmelde til Finanstilsynet, hvordan den økonomiske værdi ved overførslen til det nye produkt fordeles mellem pensionshensættelsen opgjort på tegningsgrundlaget, jf. §§ 7, 8, 11 og 12 i bekendtgørelse om pensionskassevirksomhed og det tekniske grundlag m.v. for firmapensionskasser, og bonusreserven.
Anmeldelsen skal indsendes senest samtidig med, at firmapensionskassen fremsætter et tilbud om omvalg.
Det samme gælder enhver efterfølgende ændring i det nævnte forhold.
Straffebestemmelser § 17. Forsætlig eller groft uagtsom overtrædelse af § 3, § 4, stk. 1-3, og stk. 5-9, §§ 5-6, §§ 8-9, § 10, stk. 1, §§ 11-14, § 15, stk. 2-4, eller § 16 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttrædelses- og overgangsbestemmelser § 18. Bekendtgørelsen træder i kraft den 13. januar 2019. Firmapensionskasserne skal opgøre pensionshensættelser efter bestemmelserne i denne bekendtgørelse første gang pr.  31. marts 2019. Herefter opgøres hensættelserne årligt pr. ultimo året.
 Stk. 2. Bekendtgørelse nr. 382 af 9. april 2015 om opgørelse af den økonomiske værdi af et medlems produkt ved omvalg i en firmapensionskasse ophæves.
Finanstilsynet, den 4. januar 2019 Jesper Berg / Line Bergmann Bilag 1 Reguleringstakten Reguleringstakten, jf. § 4, stk. 3, skal fastsættes ud fra en af følgende metoder:
 1) Hvis pensionstilsagnene reguleres efter et lønniveau, skal reguleringstakten fastsættes ud fra en af følgende metoder:
a) Den inflationstakt, som den Europæiske Centralbank har defineret som nødvendig for at fastholde prisstabilitet i euroområdet tillagt den reallønsstigning, som firmapensionskassens forventer.
Den forventede reallønsstigning kan ikke være mindre end 0. Såfremt reguleringen er underlagt en overenskomst skal den aftalte regulering benyttes i overenskomstens løbetid.
b) En lønstigningstaktkurve sammensat på følgende måde: En inflationskurve udledt af swaps tillagt den forventede reallønsstigning, som pensionskassens bestyrelse forventer.
Den forventede reallønsstigning kan ikke være mindre end 0.
 2) Hvis pensionstilsagnene reguleres efter et prisniveau, skal reguleringstakten fastsættes ud fra en af følgende metoder:
 a) Den inflationstakt som Den Europæiske Centralbank har defineret som nødvendig for at fastholde prisstabilitet i euroområdet.
 b) En inflationskurve udledt af swaps.
3) Hvis pensionstilsagnene reguleres efter andet end et løn- eller prisniveau, skal den relevante reguleringstakt anvendes.
Hvis reguleringen for de op til tre første år er endelig fastsat, anvendes denne regulering for disse år.
I den resterende periode anvendes den inflationstakt, som Den Europæiske Centralbank har defineret som nødvendig for at fastholde prisstabilitet i euroområdet tillagt den stigning, som pensionskassens bestyrelse forventer reguleringstakten vil udvise.
Den forventede stigning kan ikke være mindre end 0.
1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2016/2341/EU af 14. december 2016 om arbejdsmarkedsrelaterede pensionskassers (IORPers) aktiviteter og tilsynet hermed, EU-Tidende 2016, nr.
L 354, side 37.
