Værdi af fri bil Reference:
LL § 16, stk. 4 LV 1997 A.B.1.9.2 A klagede for indkomståret 1995 over, at skatteankenævnet  

 havde ansat værdi af fri bil til 50.260 kr.
Det fremgik af sagens oplysninger, at klageren var ansat i selskabet B  

 A/S, hvor klagerens ægtefælle var hovedaktionær.
Selskabet  

 købte den 6. december 1993 en bil af mærket Daimler Double Six  

 fra 1976 for en anskaffelsessum af 198.000 kr.
Bilen blev herefter stillet  

 til rådighed for klageren.
 Ved købet oplyste sælgeren, at bilen havde kørt 93.000  

 km, og der blev givet 3 måneders 100 pct. reklamationsret på  

 motor, gearkasse og bagtøj samt sikkerhedsmæssige mangler, og 6  

 måneders reklamationsret på klimaanlæg.
I august 1994, under en tur i udlandet, blev det opdaget, at bilens motor  

 manglede kompression på første og femte cylinder.
Ved  

 hjemkomsten afgav sælgeren tilbud på reparation af motoren for  

 19.000 kr.
Der foregik herefter en del korrespondance mellem selskabet og  

 sælgeren om placeringen af ansvaret for manglerne.
Der blev ikke opnået enighed herom, og selskabet  

 overvejede at anlægge sag mod sælgeren, men opgav dette, da det  

 efter bevisets stilling blev anset for vanskeligt at bevise, at den manglende  

 kompression havde foreligget på købstidspunktet.
 Selskabet indleverede i maj 1995 bilen til reparation hos en autoriseret  

 forhandler, hvor bilens motor for 120.738 kr. blev udskiftet med en  

 fabriksrenoveret brugt motor, idet denne forhandler ikke fandt, at reparation  

 af enkelte cylindre ville være forsvarlig.
 Klagerens revisor havde fremlagt en skrivelse fra importfirmaet, hvor  

 bilen den 3. juni 1997 var vurderet til 45.000 kr.
 Skatteankenævnet havde ansat værdi af fri bil til 50.260 kr.  

 Som begrundelse herfor havde nævnet anført, at formålet  

 med bestemmelsen i ligningslovens § 16, stk. 4, 4. punktum, efter  

 nævnets opfattelse, var at finde den reelle handelspris for bilen, og  

 at den reelle handelspris, hvis bilens istandsættelse havde en naturlig  

 sammenhæng med erhvervelsen, skulle opgøres til arbejdsgiverens  

 købspris inklusive eventuelle istandsættelsesudgifter.  

 Nævnet havde henvist til cirkulære nr. 202 af 13. december 1993,  

 punkt 2.4.3.3., hvoraf fremgik, at der ikke kunne opstilles en generel frist  

 for den tidsmæssige sammenhæng mellem erhvervelsen og  

 istandsættelsen for at istandsættelsesudgifter skulle medregnes  

 til værdigrundlaget for værdi af fri bil.
Nævnet havde herefter i den foreliggende sag anset, at  

 istandsættelsen af bilen havde haft en naturlig sammenhæng med  

 erhvervelsen, idet problemet med motoren opstod relativt kort tid efter  

 anskaffelsen, at værdi af fri bil skulle ansættes  

 skønsmæssigt og afspejle handelsværdien på  

 købstidspunktet, hvis der på dette tidspunkt var ilagt en  

 fabriksrenoveret ombytningsmotor, at anskaffelsessummen i 1993 var udtryk for  

 den reelle handelspris for en normal vedligeholdt bil, idet nævnet  

 havde henset til de opnåede reklamationsbetingelser og at forbedringen  

 af bilen ikke nødvendigvis havde tilført en tilsvarende  

 værdistigning.
Nævnet havde endvidere anset, at den foretagne  

 vurdering i 1997 af bilens værdi til 45.000 kr. ikke kunne lægges  

 til grund ved værdiansættelsen af handelsværdien i 1993, da  

 vurderingen efter nævnets opfattelse måtte antages at være  

 ubrugelig alene på grund af den forløbne tid.
Nævnet havde herefter skønsmæssigt ansat  

 beregningsgrundlaget for værdi af fri bil til anskaffelsessummen med  

 tillæg af et beløb på 62.000 kr. ud af den samlede  

 istandsættelsesudgift på 120.738 kr.
Ved udøvelsen af  

 skønnet havde nævnet henset til den fabriksrenoverede motors  

 formodede længere levetid og bilens dermed følgende  

 højere værdi sammenholdt med bilens kørte antal km inden  

 udskiftningen af motoren.
Nævnet havde herefter opgjort værdi af  

 fri bil, idet motoren først vat isat i maj 1995, således:
Reelle handelsværdi for en normal vedligeholdt bil på  

 købstidspunkt 198.000 kr.
Tillægsværdi for isat fabriksrenoveret motor 62.000 kr.
Samlet værdi 260.000 kr.
 Værdi 1.1.1995 - 30.4.1995:
21 pct. af 198.000 kr. x 4/12 13.800 kr.
 Værdi 1.5.1995 - 31.12.1995:
21 pct. af 260.000 kr. x 8/12 36.400 kr.
Værdi af fri bil i 1995 50.260 kr.
Klagerens repræsentant havde over for Landsskatteretten nedlagt  

 påstand om, at beregningsgrundlaget for værdi af fri bil skulle  

 ansættes til bilens anskaffelsessum, 198.000 kr., og at der ikke skulle  

 foretages ændringer heri som følge af ilæggelsen af  

 motoren.
Til støtte for påstanden havde repræsentanten  

 anført, at der ikke var tilført bilen noget tilbehør  

 eller var afholdt istandsættelsesudgifter i forbindelse med bilens  

 erhvervelse, men derimod var tale om en reparation af en bil, som  

 arbejdsgiveren havde ejet i 1 1/2 år.
Der var endvidere ikke tale om en  

 forbedring af bilen, idet bilen i 1997 var vurderet til 45.000 kr.
Repræsentanten havde henvist til, at det fremgik af cirkulære  

 nr. 72 af 17. april 1996, punkt 12.4.6.2., at kun udgifter til  

 istandsættelse, der var afholdt i forbindelse med bilens erhvervelse,  

 skulle medregnes i beregningsgrundlaget.
Repræsentanten havde henvist  

 til ligningsvejledningen punkt A.B.1.9.2., hvori var anført, at  

 købsprisen inklusive moms anvendtes som beregningsgrundlag, "og der  

 foretages ingen efterfølgende regulering", og at anskaffelsessummen  

 "tillægges de istandsættelsesudgifter, som virksomheden afholder,  

 eventuelle leveringsomkostninger samt udgifter til tilbehør".  

 Repræsentanten havde endvidere henvist til ministerens svar  

 vedrørende lovforslaget (L 286, bilag 28, spørgsmål 10),  

 hvori var anført, "Hvis der i forbindelse med en virksomheds  

 erhvervelse af en brugt firmabil foretages ekstraordinære  

 vedligeholdelses- eller renoveringsudgifter, vil disse udgifter skulle  

 medregnes til den anskaffelsessum, der opgøres efter den  

 foreslåede § 16, stk. 4 i ligningsloven", og til ministerens svar (L  

 286, bilag 39) på bemærkninger fra Toyota om, at der burde  

 "dæmmes op for køb af for eksempel brugte luksuriøse  

 sportsvogne som firmabiler, hvor drifts- og vedligeholdelsesudgifterne vil  

 være enorme", at foreningen havde overset, at lovforslaget anvendte  

 virksomhedernes anskaffelsessum og ikke bilens nyværdi som  

 beregningsgrundlag.
 Landsskatteretten udtalte:
 Landsskatteretten fandt, at den foretagne reparation, der blev  

 udført som følge af, at der 1 1/2 år efter bilens  

 erhvervelse blev konstateret mangler ved bilens motor, ikke kunne anses for  

 at være foretaget i forbindelse med bilens erhvervelse.
Landsskatteretten fandt herefter ikke, at der skulle tillægges et  

 beløb for istandsættelsesudgifter ved fastsættelsen af  

 beregningsgrundlaget for værdi af fri bil.
Den påklagede  

 ansættelse blev derfor ændret, således at værdi af  

 fri bil blev ansat til 21 pct. af 198.000 kr. = 41.580 kr.
