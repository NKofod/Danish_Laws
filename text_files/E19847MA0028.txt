 Forstanderen for et kloster ansøgte om tilladelse til fradragsret for  

 afgiften af samtlige reparations- og vedligeholdelsesomkostninger på en  

 fredet klosterbygning med undtagelse af lokaler til boligformål.
Klostret var momsregistreret for virksomhed med møbelopbevaring med en  

 årlig omsætning på ca 7.000 kr.
For at opnå den ansøgte fradragsret tilbød  

 klostret at lade sig frivillig registrere for udlejningen af en række af  

 klostrets lokaler, der blev udlejet til erhvervsmæssige formål, til en samlet  

 årlig leje på ca 16.000 kr.
Klostret skulle gennemgå omfattende  

 reparationsarbejder til en samlet pris på ca 3 mio kr.
Direktoratet for toldvæsenet fandt ikke, at der kunne ske frivillig  

 registrering, idet klostrets udlejning ikke kunne anses som erhvervsmæssig  

 virksomhed i merværdiafgiftslovens forstand; de forestående betydelige  

 reparationsudgifter ville ikke blive indregnet i lejen, der havde været  

 uændret i 10-15 år, og i øvrigt var oplyst som fastsat symbolsk uden  

 egentligt beregningsgrundlag.
Klostret ville således ved en frivillig  

 registrering opnå et betydeligt negativt afgiftstilsvar, selv om lejen blev  

 fastsat efter § 2, stk 1, i bekendtgørelsen om frivillig registrering efter  

 merværdiafgiftsloven for udlejning, bortforpagtning og salg af fast ejendom.
 Ministeriet for skatter og afgifter tiltrådte, at udlejningen af lokaler  

 ikke kunne anses som erhvervsmæssig virksomhed i henhold til lovens § 3,  

 hvorfor der ikke kunne ske frivillig registrering af udlejningsvirksomheden.
