 Efter arbejdsskadeforsikringslovens § 62 kan sikringsstyrelsen efter  

 anmodning og mod gebyr afgive udtalelser om spørgsmål vedrørende personskade,  

 der ikke er omfattet af loven.
Styrelsen har således til brug for forsikringsselskaber, advokater og  

 andre givet vejledende udtalelser om, hvorvidt en lidelse kan være en følge  

 af en ulykke og om invaliditetens omfang.
Der har hidtil som hovedregel været  

 tale om udtalelser om den samlede invaliditetsgrad, baseret på  

 ulykkesforsikringslovens regler.
Sikringsstyrelsen har imidlertid på begæring  

 foretaget en vurdering af meen og erhvervsevnetab i overensstemmelse med  

 arbejdsskadeforsikringsloven.
 Efter § 10 i lov om erstatningsansvar, der træder i kraft den 1. oktober  

 1984, kan såvel skadelidte som skadevolderen begære spørgsmålet om  

 fastsættelse af meengraden og erhvervsevnetabsprocenten forelagt  

 sikringsstyrelsen, jfr. arbejdsskadeforsikringsloven.
 I denne forbindelse henledes opmærksomheden på de oplysninger, der normalt  

 vil være behov for ved en sådan forelæggelse.
 Hvis der ønskes en udtalelse om meengrad, og fyldestgørende oplysninger om  

 skadens art og omfang ikke kan indsendes samtidig med forelæggelsen, bedes -  

 foruden skadelidtes navn, adresse og cpr-nummer - angivet navn og adresse på  

 skadelidtes egen læge samt oplysning om behandling i anledning af skaden med  

 angivelse af tidspunkt og behandler (hospital, speciallæge). Det vil  

 ligeledes ofte være praktisk, at der medsendes en kortfattet beskrivelse af  

 det ulykkestilfælde, der har forvoldt lidelsen.
Ønskes der en udtalelse om erhvervsevnetabsprocent i tilfælde, hvor skaden  

 har medført kontakt til sociale myndigheder, f.eks. med henblik på  

 iværksættelse af revalideringsforanstaltninger eller tilkendelse af pension,  

 er en oplysning herom tilstrækkelig.
Sikringsstyrelsen vil herefter indhente  

 de fornødne oplysninger hos vedkommende socialforvaltning.
 Hvor denne mulighed ikke er til stede, er der behov for en nærmere  

 redegørelse for nedsættelsen af erhvervsevnen, herunder oplysning om  

 skadelidtes erhverv og indtjeningsmuligheder før tilskadekomsten og oplysning  

 om, hvorvidt erhvervsevnetabet beror på erhvervsskift, eventuelt skift inden  

 for samme virksomhed, nedsættelse af arbejdstid, tab af  

 avancementsmuligheder, tab af bibeskæftigelse eller andre omstændigheder.
 For selvstændige vil det undertiden være nødvendigt at indsende  

 firmaregnskaber vedrørende tiden før ulykkestilfældet, og tiden efter at  

 tilstanden er blevet stationær, gerne med oplysning om, hvordan og i hvilket  

 omfang den tilskadekomnes arbejdskraft er blevet erstattet i virksomheden.
 En sammenligning mellem en skadelidts indtægt, efter at tilstanden er  

 stationær, og den indtægt, den pågældende måtte antages at ville have haft  

 uden mellemkommende skade, vil kunne være udgangspunkt for en vurdering af  

 erhvervsevnetabet.
 Indkomstforholdene bør dokumenteres ved erklæring fra arbejdsgivere og  

 skattevæsen.
Socialministeriet har med virkning fra den 1. oktober 1984 fastsat gebyret  

 for en udtalelse fra sikringsstyrelsen om meengrad og/eller  

 erhvervsevnetabsprocent til 2.500 kr.
Gebyret vil blive afkrævet ved sagens  

 forelæggelse.
