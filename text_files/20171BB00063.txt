Fremsat den 18. januar 2018 af Jens Henrik Thulesen Dahl (DF), Alex Ahrendtsen (DF), Tilde Bork (DF), Kristian Thulesen Dahl (DF), Søren Espersen (DF), Marlene Harpsøe (DF), Christian Langballe (DF), Ib Poulsen (DF) og Peter Skaarup (DF) Forslag til folketingsbeslutning om sprogcentre på universiteterne Folketinget pålægger regeringen inden udgangen af indeværende folketingsår at fremsætte lovforslag om at oprette sprogcentre eller styrke allerede eksisterende sprogcentre på de danske universiteter.
Bemærkninger til forslaget Dansk Folkeparti ønsker med dette beslutningsforslag at oprette sprogcentre eller styrke de allerede eksisterende sprogcentre på hver enkelt af de danske universiteter.
I dag har nogle universiteter allerede et sprogcenter, som f.eks.
Københavns Universitet (KU), andre, som f.eks.
Syddansk Universitet, har lavet aftaler med eksterne samarbejdspartnere om konstruktioner, der minder om et sprogcenter, mens der endelig er eksempler på universiteter som eksempelvis Roskilde Universitet og CBS, der har nedlagt deres sprogcenter.
Med dette beslutningsforslag ønsker Dansk Folkeparti, at alle universiteter får et sprogcenter, og at de eksisterende sprogcentre styrkes yderligere.
Det enkelte sprogcenter har til hensigt at højne de studerendes skriftlige kvalifikationer i dansk, men også forbedre de studerendes forståelse af og navnlig beherskelse af sproget inden for de akademiske genrer.
Det er en fordel at kunne skrive i de særlige akademiske genrer på sit modersmål, før man går i gang med at lære at skrive på et sprog, man ikke mestrer helt så godt.
Centrene skal derudover fungere som konsulterende instans for underviserne i deres formidling på dansk, ligesom de studerende kan modtage råd og vejledning om sproget undervejs i deres studie.
Det ville endvidere være en stor fordel, hvis alle udenlandske medarbejdere på universiteterne fik mulighed for at deltage i danskkurser fra deres start på universitetet, og indtil de nåede et funktionelt niveau af beherskelse af dansk, som gjorde det muligt for dem at undervise og eksaminere på dansk og deltage i møder og administrativt arbejde på dansk.
Denne undervisning kan oplagt foregå på sprogcentrene.
Desuden skal der tilbydes dansk sprogundervisning til udenlandske studerende, hvilket delvis er gældende praksis i dag.
 Sprogcentrenes formål vil bl.a. være følgende:
  På forskningsmæssig basis at udvikle kurser i dansk for udenlandske ansatte.
  På forskningsmæssig basis at udvikle kurser i dansk og i mindre omfang engelsk/andre sprog for de studerende.
  At stå for kvalitetssikret afholdelse af de udviklede kurser enten ved selv at afholde dem eller indgå aftaler med andre faglige miljøer på universitetet (sproginstitutter) eller en kvalificeret sprogskole om det.
  At tilbyde oversættelse og sprogrevision til ansatte forskere, administrativt ansatte og undervisere.
  At have ansvaret for det fortløbende arbejde med at opbygge digitale sprogstøtteressourcer.
  At være i tæt samarbejde med en sprogtermbank, hvor centrene og banken gensidigt medvirker til udveksling af information og i fællesskab bidrager til såvel sprogudvikling som den sprogteknologiske udvikling.
  At være en konsulterende instans for underviserne i deres formidling på dansk, ligesom de studerende skal kunne modtage råd og vejledning om sproget undervejs i deres studie.
Den langsigtede hensigt med etablering af sprogcentrene og en tilhørende sprogtermbank (jf. beslutningsforslag om etablering af en sprogtermbank, beslutningsforslag nr.
B 60) er at styrke og kvalificere undervisningen og formidlingen på dansk.
Det nuværende finansieringsgrundlag for driften af de eksisterende sprogcentre er meget sammensat.
Eksempelvis er erfaringerne fra Københavns Universitets (KU) sprogcenter baseret på en grundbevilling fra rektor og betaling for kurser, som sprogcenteret udbyder.
Grundbevillingen dækker centerets videnscenterfunktion, forskning og administration.
Centerets kurser for uddannelsesinstitutionens ansatte foregår ofte i HR-regi, mens kurser for studerende hører til i uddannelsessammenhæng.
Det ville derfor være oplagt at revurdere sprogcentrenes finansieringsgrundlag ved en prioritering af den eksisterende rammebevilling enten gennem en central bevilling (fra rektor eller bestyrelse) eller en fakultetsbevilling.
Yderligere kunne man forestille sig, at der blev afsat driftsmidler til sprogcentrene på en fremtidig finanslov.
 Dog er det Dansk Folkepartis ønske, at det enkelte universitet selv disponerer over den tilførte overordnede rammebevilling og dermed selv har indflydelse på udformningen og omfanget af driften af sprogcenteret.
Lederen af KUs sprogcenter, professor Anne Holmen, har over for Dansk Folkeparti oplyst, at det er vigtigt, at centerets ansatte er fastansatte, for at sikre kontinuitet og god kvalitet i udviklingen af undervisningsformer og materiale og for netop at undgå kompetencetab, som universiteterne oplever ved midlertidige ansættelser.
Et beskedent estimat omfatter en bevilling til fastansættelse af tre til fire danskundervisere, hvilket vil koste ca. 2 mio. kr. i lønudgifter pr. år.
Desuden vil der være en mindre administrativ understøttelse.
Skriftlig fremsættelse Jens Henrik Thulesen Dahl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om sprogcentre på universiteterne.
(Beslutningsforslag nr.
B 63) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
