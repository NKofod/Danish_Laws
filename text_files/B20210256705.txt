Bekendtgørelse om udvidet baggrundskontrol og sikkerhedsgodkendelse af personer, som har funktioner inden for luftfartssikkerhed (security)1) I medfør af § 1 a, § 70, § 70 a, stk. 2, og § 149, stk. 10, i lov om luftfart, jf. lovbekendtgørelse nr. 1149 af 13. oktober 2017, som ændret ved lov nr. 2399 af 14.  december 2021, og efter forhandling med justitsministeren fastsættes efter bemyndigelse i henhold til § 6, stk. 1, i bekendtgørelse nr. 2432 af 14. december 2021 om Trafikstyrelsens opgaver og beføjelser, klageadgang og kundgørelse af visse af Trafikstyrelsens forskrifter:
Kapitel 1 Anvendelsesområde og definitioner m.v.
 § 1. Denne bekendtgørelse fastsætter bestemmelser om udvidet baggrundskontrol og sikkerhedsgodkendelse og finder anvendelse på personer, som udfører funktioner, har adgange eller rettigheder inden for luftfartssikkerhed (security), jf. § 4, stk. 1, og § 17, stk. 1 og 2.
 § 2. Hvor der i denne bekendtgørelse står forordningen, skal der forstås Kommissionens gennemførelsesforordning (EU) 2015/1998 af 15. november 2015 om detaljerede foranstaltninger til gennemførelse af de fælles grundlæggende normer for luftfartssikkerhed.
 Stk. 2. I Danmark anvendes udelukkende udvidet baggrundskontrol, jf. pkt. 11.1.3. i bilaget til forordningen.
 Stk. 3. Hvor der i denne bekendtgørelse står ID- og CV-kontrol, skal der forstås kontrol som fastslår en persons identitet på grundlag af dokumentation, og kontrol, som omfatter personens beskæftigelse, uddannelse og eventuelle afbrydelser i mindst de foregående fem år, jf. § 3, nr. 1 og 3.
Kapitel 2 Udvidet baggrundskontrol § 3. En udvidet baggrundskontrol skal 1) fastslå en persons identitet på grundlag af dokumentation, 2) omfatte strafferegistre i alle personens bopælslande for mindst de foregående fem år, 3) omfatte personens beskæftigelse, uddannelse og eventuelle afbrydelser i mindst de foregående fem år og 4) omfatte efterretninger og andre relevante oplysninger, som de kompetente nationale myndigheder råder over, og som efter deres vurdering kan være relevante for en persons egnethed til at arbejde i en funktion, som kræver en udvidet baggrundskontrol.
Den omfattede personkreds § 4. Følgende personer skal gennemgå en udvidet baggrundskontrol med et tilfredsstillende resultat:
 1) Personer, der ansættes til at gennemføre eller være ansvarlige for at gennemføre screening, adgangskontrol eller anden sikkerhedskontrol i et security-beskyttet område.
 2) Personer, som ansættes til at gennemføre eller være ansvarlige for at gennemføre screening, adgangskontrol eller anden sikkerhedskontrol andre steder end i et security-beskyttet område.
 3) Personer, der har uledsaget adgang til luftfragt og luftpost, luftfartsselskabers post og materialer, forsyninger til flyvningen og lufthavnsleverancer, som den påkrævede sikkerhedskontrol er udført for.
 4) Personer med administratorrettigheder eller uovervåget og ubegrænset adgang til kritiske informations- og kommunikationsteknologisystemer og data, der anvendes til civile luftfartssikkerhedsformål som omhandlet i punkt 1.7.1. i bilaget til Kommissionens gennemførelsesforordning 2015/1998 i overensstemmelse med det nationale sikkerhedsprogram for civil luftfart, eller som på anden måde er blevet identificeret i risikovurderingen i overensstemmelse med punkt 1.7.3. i bilaget til Kommissionens gennemførelsesforordning 2015/1998.
 5) Enhver person, der i øvrigt skal have udstedt et lufthavns-id-kort.
 6) Enhver person, der i øvrigt skal have udstedt et besætnings-id-kort.
 Stk. 2. Personer, der er ansat til at udføre funktioner eller har adgange som anført i § 4, stk. 1, eller i øvrigt har et lufthavns- eller besætnings-id-kort skal løbende kunne gennemgå en udvidet baggrundskontrol med et tilfredsstillende resultat.
 Stk. 3. ID- og CV-kontrollen, jf. § 3, nr. 1 og 3, skal gentages med jævne mellemrum, som ikke overstiger 12 måneder.
Arbejdsgiverens / lufthavnens / luftfartsselskabets ansvar § 5. Arbejdsgiveren, lufthavnen eller luftfartsselskabet er ansvarlige for, at personer, der ansættes til at udføre funktioner eller har adgang eller administratorrettigheder, som anført i § 4, stk. 1, nr. 1-4, har gennemgået en udvidet baggrundskontrol, jf. § 3, med et tilfredsstillende resultat, inden de pågældende personer påbegynder funktionerne eller uddannelse i funktionerne eller gives adgang eller administratorrettigheder.
Arbejdsgiveren, lufthavnen eller luftfartsselskabet er ansvarlige for at gennemføre den del af den udvidede baggrundskontrol, der omfatter ID- og CV-kontrol for de pågældende personer.
Stk. 2. Lufthavnen er ansvarlig for, at personer, der skal have udstedt et lufthavns-id-kort, jf. § 4, stk. 1, nr. 5, eller § 15, stk. 1, og som ikke samtidig ansættes til at udføre funktioner eller har adgang eller administratorrettigheder, som anført i § 4, stk. 1, nr. 1-4, har gennemgået en udvidet baggrundskontrol, jf. § 3, med et tilfredsstillende resultat, inden de pågældende personer får udstedt et lufthavns-id-kort.
Lufthavnen er ansvarlig for at gennemføre den del af den udvidede baggrundskontrol, der omfatter ID- og CV-kontrol for de pågældende personer, jf. dog stk. 5.
Stk. 3. Luftfartsselskabet er ansvarligt for, at personer, der skal have udstedt et besætnings-id-kort som anført i § 4, stk. 1, nr. 6, eller § 15, stk. 1, har gennemgået en udvidet baggrundskontrol, jf. § 3, med et tilfredsstillende resultat, inden de pågældende personer får udstedt et besætnings-id-kort.
Luftfartsselskabet er ansvarligt for at gennemføre den del af den udvidede baggrundskontrol, der omfatter ID- og CV-kontrol for de pågældende personer.
Stk. 4. Såfremt arbejdsgiveren, lufthavnen eller luftfartsselskabet uddelegerer opgaven med at gennemføre den del af den udvidede baggrundskontrol, der omfatter ID- og CV-kontrol, skal arbejdsgiveren, lufthavnen eller luftfartsselskabet udføre kvalitetskontrol med den ID- og CV-kontrol, som gennemføres af den enhed, der har fået delegeret opgaven.
Kvalitetskontrollen skal dog ikke udføres, såfremt ID- og CV-kontrollen gennemføres af offentlige myndigheder eller Naviair, jf. stk. 5.
 Stk. 5. Såfremt et lufthavns-id-kort skal udstedes til personer i deres egenskab af at være ansat hos offentlige myndigheder eller Naviair, er det de pågældende myndigheders eller Naviairs ansvar at gennemføre den del af den udvidede baggrundskontrol, der omfatter ID- og CV-kontrol for de pågældende personer.
 § 6. Arbejdsgiveren, lufthavnen eller luftfartsselskabet er ansvarlig for, at der sker gentagelse af den udvidede baggrundskontrol for personer bosat uden for Danmark, jf. § 9, stk. 1, og § 15, stk. 1.
§ 7. Arbejdsgiveren eller udstederen af lufthavns-id-kort eller besætnings-id-kort til personer, der er udvidet baggrundskontrolleret efter § 14, stk. 1, skal give meddelelse til politiet, når en udvidet baggrundskontrolleret person er ophørt i funktionen, som nødvendiggjorde en udvidet baggrundskontrol.
Meddelelsen skal gives senest ved udgangen af den efterfølgende måned.
 Stk. 2. Arbejdsgiveren er ansvarlig for, at personer, som ikke længere har gennemgået en udvidet baggrundskontrol med et tilfredsstillende resultat, jf. § 14, stk. 2, eller § 18, stk. 1, ikke længere udfører funktioner eller har adgange som anført i § 4, stk. 1.
 Stk. 3. Lufthavnen er ansvarlig for at inddrage lufthavns-id-kort og luftfartsselskabet er ansvarlig for at inddrage besætnings-id-kort for personer, som ikke længere har gennemgået en udvidet baggrundskontrol med et tilfredsstillende resultat, jf. § 14, stk. 2, eller § 18, stk. 1.
 Ansøgning om udvidet baggrundskontrol af strafferegisteroplysninger mv.
 § 8. Ansøgning om en udvidet baggrundskontrol af strafferegisteroplysninger og andre relevante oplysninger indgives af arbejdsgiveren, lufthavnen eller luftfartsselskabet til politiet.
 Stk. 2. Ansøgningen indgives elektronisk ved anvendelse af en blanket, som stilles til rådighed af politiet.
 Stk. 3. Før ansøgningen indgives, skal arbejdsgiveren, lufthavnen eller luftfartsselskabet have gennemført ID- og CV-kontrol med et tilfredsstillende resultat.
Personer bosiddende uden for Danmark § 9. For personer bosiddende uden for Danmark skal en udvidet baggrundskontrol efter § 14, stk. 1, jf. § 4, gentages med jævne mellemrum, som ikke overstiger 12 måneder.
 Stk. 2. Ansøgning efter stk. 1 skal indgives til politiet senest 8 uger inden, der er forløbet 12 måneder fra den seneste afgørelse efter § 14, stk. 1, om, at en person har gennemgået en udvidet baggrundskontrol med et tilfredsstillende resultat.
 Stk. 3. Hvis der for personer bosiddende uden for Danmark ikke inden 12 måneder fra den seneste afgørelse i medfør af § 14, stk. 1, er truffet afgørelse om, at personen fortsat har gennemgået en udvidet baggrundskontrol med et tilfredsstillende resultat, bortfalder førstnævnte afgørelse automatisk.
Politiets sagsbehandling § 10. Politiet er ansvarlig for at indhente og kontrollere strafferegisteroplysninger i alle oplyste bopælslande for mindst de foregående fem år som led i udførelsen af en udvidet baggrundskontrol.
 Stk. 2. Hvis politiet ikke har mulighed for at indhente strafferegisteroplysninger fra alle oplyste bopælslande for de foregående fem år, giver politiet meddelelse til den pågældende, som herefter har mulighed for selv at indhente og fremlægge strafferegisteroplysninger fra de pågældende bopælslande.
 Stk. 3. Politiet vurderer troværdigheden af de strafferegisteroplysninger, som en person selv har indhentet fra andre bopælslande, jf. stk. 2.
 Stk. 4. Hvis hverken politiet eller den pågældende ansøger selv har mulighed for at indhente strafferegisteroplysninger fra alle bopælslande, jf. stk. 1 og 2, eller hvis de af den pågældende ansøger indhentede oplysninger ikke vurderes at være troværdige, jf. stk. 3, kan en person ikke gennemgå en udvidet baggrundskontrol med et tilfredsstillende resultat.
 § 11. Politiet er ansvarlig for at kontrollere efterretninger og alle andre relevante oplysninger, som politiet råder over, og som efter deres vurdering kan være relevante for en persons egnethed til at arbejde i en funktion, som kræver en udvidet baggrundskontrol.
 § 12. Politiet er ansvarlig for, at der foretages en vurdering af alle de lovovertrædelser og terrorhandlinger, der henvises til i forordningens bilag punkt 11.0.9. Politiet skal herunder konstatere, hvorvidt personen er dømt for terrorhandlinger som nævnt på listen, der henvises til i forordningens bilag punkt 11.0.9, litra b, idet disse lovovertrædelser skal betragtes som diskvalificerende forbrydelser i vurderingen af, om en person kan gennemgå en udvidet baggrundskontrol med et tilfredsstillende resultat, jf. § 14.
 § 13. Politiet er ansvarlig for løbende at kontrollere oplysninger som anført i §§ 10-12 for personer, som skal være udvidet baggrundskontrollerede, jf. § 3, og som er bosat i Danmark.
 § 14. Politidirektøren ved Midt- og Vestjyllands Politi træffer på baggrund af oplysningerne, jf. §§ 10-12, afgørelse om, hvorvidt en person har gennemgået en udvidet baggrundskontrol i medfør af § 3, nr. 2 og 4, med et tilfredsstillende resultat.
 Stk. 2. Politidirektøren ved Midt- og Vestjyllands Politi kan tilbagekalde en afgørelse, jf. stk. 1, når en person ikke længere har gennemgået en udvidet baggrundskontrol med et tilfredsstillende resultat.
 Stk. 3. Politiet orienterer arbejdsgiveren, lufthavnen eller luftfartsselskabet om resultatet af en afgørelse truffet i medfør af stk. 1 eller 2.
Kapitel 3 Udvidet baggrundskontrol foretaget i en anden EU-medlemsstat eller et EFTA-land § 15. En person, der er bosat i andre EU-medlemsstater samt i EFTA-landene, og som i sit bopælsland har gennemgået en udvidet baggrundskontrol med et tilfredsstillende resultat, kan på grundlag af denne udvidede baggrundskontrol få udstedt et lufthavns-id-kort eller besætnings-id-kort.
Stk. 2. Forud for udstedelsen af et lufthavns-id-kort eller besætnings-id-kort efter stk. 1, skal den ansvarlige myndighed for udvidet baggrundskontrol efter forordningen i den pågældende stat skriftligt bekræfte 1) at der er foretaget kontrol af strafferegisteroplysninger samt efterretninger og andre relevante oplysninger i henhold til forordningens bilag pkt. 11.1.3, litra b og d, 2) at der er foretaget overvejelser i henhold til forordningens bilag pkt. 11.0.9 og 3) at en udvidet baggrundskontrol er gennemgået med et tilfredsstillende resultat for så vidt angår oplysninger i henhold til forordningens bilag pkt. 11.1.3, litra b og d.
Stk. 3. Den ansvarlige myndighed for udvidet baggrundskontrol efter forordningen i den pågældende stat skal endvidere oplyse gyldighedsperioden for en udvidet baggrundskontrol, hvis denne gentages med jævne mellemrum, jf. forordningens bilag pkt. 11.1.7, litra b.
Alternativt skal oplyses, at den pågældende stat anvender en mekanisme til løbende kontrol, jf. forordningens bilag pkt. 11.1.7, litra a.
 § 16. Hvis der ansøges om et lufthavns-id-kort eller besætnings-id-kort på baggrund af en udvidet baggrundskontrol udført i bopælslandet, jf. § 15, skal der oplyses herom ved ansøgningen og anvendes en særlig blanket, som stilles til rådighed af politiet.
 Stk. 2. Politiet indhenter oplysninger efter § 15, stk. 2 og 3, fra den af ansøger oplyste myndighed i bopælslandet.
 Stk. 3. Viser de indhentede oplysninger, jf. stk. 2, at der er gennemført en udvidet baggrundskontrol, meddeler politiet, at den udvidede baggrundskontrol for så vidt angår strafferegister- og efterretningsoplysninger er gennemført med et tilfredsstillende resultat.
 Stk. 4. Hvis den ansvarlige myndighed fra bopælslandet oplyser, at en udvidet baggrundskontrol gentages årligt, begrænses gyldighedsperioden i Danmark til samme udløbsdato, som gælder for den udenlandske, udvidede baggrundskontrol, hvorefter der skal indgives fornyet ansøgning.
Stk. 5. Hvis den ansvarlige myndighed fra bopælslandet oplyser, at man anvender en mekanisme til løbende kontrol, skal der anvendes en gyldighedsperiode i Danmark på 12 måneder.
Herefter skal der ansøges om en ny udvidet baggrundskontrol.
Kapitel 4 Sikkerhedsgodkendelse Den omfattede personkreds § 17. Uanset bestemmelserne i § 4, stk. 1, skal personer, der er ansat til at varetage følgende funktioner, sikkerhedsgodkendes til at behandle informationer af klassifikationsgraden FORTROLIGT:
 1) Personer, der udfører sikkerhedskontrol af passagerer eller håndbagage.
 2) Personer, der udfører sikkerhedskontrol af andre personer end passagerer og disses medbragte genstande, når de passerer ind i et security-beskyttet område.
 3) Personer, der udfører sikkerhedskontrol af indskrevet bagage inden det bringes ind i et security-beskyttet område.
 4) Personer, der udfører sikkerhedskontrol i form af screening af fragt og post inden det lastes på et luftfartøj.
 5) Personer, der udfører sikkerhedskontrol i form af screening af luftfartsselskabers post og materialer inden det lastes om bord i et luftfartøjs lastrum.
 6) Personer, der udfører sikkerhedskontrol i form af screening af forsyninger til flyvningen inden det bringes ind i et security-beskyttet område.
 7) Personer, der udfører sikkerhedskontrol i form af screening af leverancer til lufthavnen inden det passerer ind i security-beskyttede områder.
 8) Sikkerhedschefer i lufthavne, disses stedfortrædere samt eventuelle medlemmer af lufthavnens sikkerhedsledelse.
 9) Personer, der deltager i møder i lufthavnens sikkerhedskomité.
 10) Personer, der har adgang til klassificerede sikkerhedsplaner.
 11) Sikkerhedschefer i luftfartsselskaber samt disses stedfortrædere.
 12) Sikkerhedsansvarlige for fragtagenter, der udfører sikkerhedskontrol i form af screening.
 13) Sikkerhedsansvarlige for andre typer af fragtenheder i det omfang disse har behov for adgang til klassificerede oplysninger.
 14) Sikkerhedsansvarlige for sikkerhedsgodkendte leverandører.
 Stk. 2. Personer, der skal have adgang til klassificerede informationer om luftfartssikkerhed (security), skal sikkerhedsgodkendes til at behandle informationer af klassifikationsgraden FORTROLIGT, uanset om de udfører funktioner som anført i stk. 1.
 Stk. 3. For personer, der i henhold til stk. 1 eller 2 skal sikkerhedsgodkendes, skal der endvidere gennemføres en ID- og CV-kontrol, jf. § 4, stk. 3, og § 18, stk. 1.
 Stk. 4. Personer, der i henhold til stk. 1 eller 2 skal sikkerhedsgodkendes, skal kunne opretholde sikkerhedsgodkendelsen så længe, de varetager de pågældende funktioner eller har adgang til klassificerede informationer inden for luftfartssikkerhed (security).
 Stk. 5. For personer, der i henhold til stk. 1 eller 2 skal sikkerhedsgodkendes, skal der ikke desuden træffes afgørelse efter § 14, stk. 1.
 Stk. 6. For personer, der i henhold til stk. 1 eller 2 skal sikkerhedsgodkendes, gælder reglerne i §§ 12, 16, 17, 20-25, i cirkulære nr. 10338 af 17. december 2014 om sikkerhedsbeskyttelse af informationer af fælles interesse for landene i NATO eller EU, andre klassificerede informationer samt informationer af sikkerhedsmæssig beskyttelsesinteresse i øvrigt.
Stk. 7. Personer, der i deres egenskab af at være ansat hos offentlige myndigheder eller Naviair, er sikkerhedsgodkendt til at behandle informationer af klassifikationsgraden FORTROLIGT eller informationer af en højere klassifikationsgrad, skal ikke sikkerhedsgodkendes i henhold til denne bekendtgørelse.
Der skal dog gennemføres en ID- og CV-kontrol for de pågældende personer, jf. § 5, stk. 5.
Arbejdsgiverens / lufthavnens / luftfartsselskabets ansvar § 18. Arbejdsgiveren, lufthavnen eller luftfartsselskabet er ansvarlig for, at der gennemføres ID- og CV-kontrol med et tilfredsstillende resultat for de personer, der skal sikkerhedsgodkendes i henhold til § 17, stk. 1 eller 2.
Stk. 2. Arbejdsgiveren, lufthavnen eller luftfartsselskabet er ansvarlig for, at personer omfattet af § 17, stk. 1 eller 2, er sikkerhedsgodkendte, såfremt personerne 1) varetager opgaver som anført i § 17, stk. 1, 2) udfører funktioner som anført i § 17, stk. 1, 3) uddannes i funktioner som anført i § 17, stk. 1, eller 4) har adgang til klassificerede informationer som anført i § 17, stk. 1, nr. 10, eller § 17, stk. 2.
§ 19. Arbejdsgiveren til personer, der skal sikkerhedsgodkendes i henhold til § 17, stk. 1 eller 2, skal udpege en kontaktperson for sikkerhedsgodkendelser og give Trafikstyrelsen meddelelse herom.
Kontaktpersonen kan være identisk med sikkerhedschefen eller den sikkerhedsansvarlige.
 Stk. 2. Arbejdsgiveren indsender ansøgning om sikkerhedsgodkendelse til Trafikstyrelsen via sikker digital post til adressen sikgod@tbst.dk, såfremt sikkerhedsgodkendelse af personen er påkrævet efter § 17, stk. 1 eller 2.
 Stk. 3. Arbejdsgiveren til personer, der er sikkerhedsgodkendt i henhold til § 20, stk. 1, skal give meddelelse til Trafikstyrelsen senest en måned efter, at en sikkerhedsgodkendt person er ophørt i funktionen eller ikke længere har behov for adgang til klassificerede informationer om luftfartssikkerhed (security). Herefter vil sikkerhedsgodkendelsen blive afmeldt.
 Stk. 4. Senest tre måneder inden udløbet af en sikkerhedsgodkendelse skal arbejdsgiveren sørge for indsendelse af en ansøgning om en fornyelse af sikkerhedsgodkendelsen til Trafikstyrelsen.
Trafikstyrelsens sagsbehandling § 20. Trafikstyrelsen behandler og træffer afgørelse i ansøgninger om sikkerhedsgodkendelse efter denne bekendtgørelse og udsteder sikkerhedsgodkendelsen.
Politiets Efterretningstjeneste foretager en sikkerhedsundersøgelse til brug for Trafikstyrelsens afgørelse om sikkerhedsgodkendelse.
Trafikstyrelsens afgørelse om sikkerhedsgodkendelse træffes på grundlag af en konkret vurdering af de oplysninger, der foreligger om personen.
Der lægges herved navnlig vægt på, om den pågældende 1) har udvist ubestridt loyalitet og 2) har udvist en sådan adfærd og karakter, herunder vaner, forbindelser og diskretion, at der ikke kan være tvivl om den pågældendes pålidelighed i forbindelse med håndteringen af klassificerede informationer om luftfartssikkerhed eller varetagelsen af de funktioner, der begrunder kravet om sikkerhedsgodkendelse.
 Stk. 2. En sikkerhedsgodkendelse til at behandle informationer af klassifikationsgraden FORTROLIGT er gyldig i højst 10 år fra afgørelsestidspunktet.
 Stk. 3. Trafikstyrelsen kan træffe afgørelse om at tilbagekalde en sikkerhedsgodkendelse, jf. stk. 1, såfremt Trafikstyrelsen vurderer, at den pågældende ikke længere kan opnå sikkerhedsgodkendelse.
 Stk. 4. Trafikstyrelsen orienterer arbejdsgiveren, lufthavnen eller luftfartsselskabet om resultatet af behandlingen af en afgørelse om sikkerhedsgodkendelse, jf. stk. 1 og 3.
Stk. 5. Trafikstyrelsen fører en ajourført liste over de personer, der er sikkerhedsgodkendt.
Listen skal indeholde oplysninger om klassifikationsgrad, som den pågældende er godkendt til, samt sikkerhedsgodkendelsens udstedelsesdato og gyldighedsperiode.
Kapitel 5 Klageadgang § 21. Politidirektøren ved Midt- og Vestjyllands Politis afgørelse efter § 14, stk. 1 og 2, kan påklages til Rigspolitiet.
 Stk. 2. Trafikstyrelsens afgørelse om sikkerhedsgodkendelse efter § 20, stk. 1 og 3, kan ikke påklages til transportministeren eller anden administrativ myndighed.
Kapitel 6 Straf m.v.
 § 22. Medmindre højere straf er forskyldt efter anden lovgivning, straffes med bøde den, der overtræder § 5, stk. 1-4, §§ 6-7 og § 18.
 Stk. 2. Medmindre højere straf er forskyldt efter anden lovgivning, straffes med bøde den, der uberettiget videregiver klassificerede informationer om luftfartssikkerhed (security).
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 7 Ikrafttræden og overgangsbestemmelser § 23. Bekendtgørelsen træder i kraft den 31. december 2021.
 Stk. 2. Bekendtgørelse nr. 979 af 28. september 2004 om politiets godkendelse af personer, der får adgangshjemmel til flyvepladsens afspærrede område ophæves.
 § 24. Baggrundskontroller, der er gennemført inden den 31. december 2021, vil fortsat være gyldige, indtil de udløber eller senest indtil den 30. juni 2024, alt efter hvilken dato, der kommer først.
 § 25. Bekendtgørelsen gælder ikke for Færøerne og Grønland.
Trafikstyrelsen, den 14. december 2021 Carsten Falk Hansen / Anders Windfeldt Jensen 1) Bekendtgørelsen supplerer bestemmelserne i Kommissionens gennemførelsesforordning (EU) 2015/1998 af 15. november 2015 om detaljerede foranstaltninger til gennemførelse af de fælles grundlæggende normer for luftfartssikkerhed (EU-Tidende 2015, nr.
L 72, side 53). Ifølge artikel 288 i Traktaten om Den Europæiske Unions Funktionsmåde gælder en forordning umiddelbart i hver medlemsstat.
