Ligningsfrister/forhøjelsesfrister Reference:
 SSL § 3, stk. 4.
LV 1998 A.H.1 Klagen til Landsskatteretten skyldtes, at A ikke havde anset  

 skatteforvaltningen for berettiget til at foretage en ansættelse for  

 indkomståret 1993 efter udløbet af ligningsfristen.
Det fremgik af sagens oplysninger, at klageren siden 1989 havde  

 været begrænset skattepligtig her til landet.
I 1992 foretog  

 skattemyndighederne en ændring af klagerens skatteansættelse for  

 indkomståret 1989. Uanset der herved var sket en forhøjelse  

 fremgik en overskydende skat af den efterfølgende udskrevne  

 årsopgørelse.
De skatteberegningsmæssige problemer havde  

 medført, at der først den 6. maj 1996 var blevet udskrevet en  

 årsopgørelse for indkomståret 1989 på grundlag af en  

 manuel beregning. Årsopgørelser for indkomstårene 1990 -  

 1994 kunne først udskrives efter, at der var sket indberetning af  

 skattebeløbene for 1989. Det var oplyst, at dette skyldtes, at de  

 tekniske systemer var indrettet således, at når der i et  

 forudgående år var underskud til fremførsel, så  

 kunne systemerne "ikke springe et år over". Der var for  

 indkomståret 1988 registreret et fremførselsberettiget  

 underskud.
Det fremgik videre af sagens oplysninger, at skatteforvaltningen den 20.  

 marts 1996 havde fremsendt agterskrivelse for indkomståret 1993. Under  

 henvisning til, at man ikke havde modtaget selvangivelse for  

 indkomståret 1993 påtænktes skatteansættelsen ansat  

 med 79.337 kr. vedrørende skibsvirksomhed.
Der var heri indregnet en  

 negativ afskrivningskonto fra 1992 på 9.171 kr. ligesom  

 opgørelse af resultat vedrørende M/S B var sket på  

 grundlag af regnskab rekvireret fra anden kommune.
Det var anført, at  

 opgørelse over indkomst og formue fremgik af den vedlagte  

 årsopgørelse.
Den 30. maj 1996 fremsendte skatteforvaltningen på ny agterskrivelse  

 vedrørende indkomståret 1993, hvoraf fremgik at denne var  

 ændring til skrivelsen af 20. marts 1996. For indkomståret 1993  

 påtænktes fortsat forhøjelse på 79.337 kr.  

 vedrørende skibsvirksomhed.
Videre havde skatteforvaltningen foretaget  

 opgørelse af klagerens andel på fællesafskrivningskonto  

 efter salg af andel af C til -73.364 kr.
Ved skrivelse af 6. juni 1996 gjorde  

 klageren indsigelser mod den påtænkte ændring.
Ved  

 afgørelse af 13. juni 1996 foretog skatteforvaltningen  

 skatteansættelsen for indkomstårene 1993 i overensstemmelse med  

 den tidligere den 30. maj 1996 fremsendte agterskrivelse.
Den 23. september 1996 fremsendte skatteforvaltningen herefter på ny  

 agterskrivelse vedrørende indkomståret 1993 hvorved  

 myndighederne foretog forhøjelse med yderligere negativ saldo  

 hidrørende fra salg af andele i skibe i 1992. Saldoen blev opgjort til  

 762.518 kr., jf. afskrivningslovens § 5, stk. 1, hvorfor klagerens  

 ansættelse var blevet forhøjet med 753.347 kr. i forhold til den  

 tidligere foretagne ansættelse.
Den yderligere forhøjelse  

 skyldtes, at klageren i 1990 havde undladt at modregne en salgssum på  

 837.640 kr. for andel i M/S D i afskrivningsgrundlaget.
Klageren havde gjort  

 indsigelser herimod, hvorefter skatteforvaltningen den 11. oktober 1996 traf  

 afgørelse i overensstemmelse med den fremsendte agterskrivelse.
 Denne afgørelse blev herefter af klageren den 7. november 1996  

 indbragt for skatteankenævnet, som ved kendelse af 15. april 1997  

 stadfæstede skatteforvaltningens afgørelse med følgende  

 begrundelse:
 "Den kommunale skattemyndighed har, jf. skattestyrelseslovens § 3, stk. 1,  

 og jf. cirkulære nr. 71 af 12. april 1996 om skattemyndighedernes  

 ansættelsespligter efter skattestyrelsesloven, ved kendelser af 11.  

 oktober 1996 foretaget og senere ændret skatteansættelserne for  

 de omhandlede indkomstår indenfor forhøjelsesfristen i  

 skattestyrelseslovens § 35, stk. 1.
Indkomstforhøjelsen og indkomstnedsættelsen vedrørende  

 salg af anpart i partrederi er, jf. skattestyrelseslovens § 35, stk. 3,  

 ligeledes foretaget indenfor tidsfristen i skattestyrelseslovens § 35, stk.  

 1, på grundlag af en konstateret ændring i afskrivningsgrundlag  

 for skibe i tidligere indkomstår, hvor disse indkomstår ligger  

 uden for forhøjelsesfristerne efter skattestyrelseslovens § 35, stk.  

 1." Klageren nedlagde over for Landsskatteretten påstand om, at den  

 påklagede ansættelse for indkomståret 1993 måtte  

 anses for ugyldigt foretaget.
Han nedlagde videre påstand om, at  

 ansættelsen for indkomståret 1990 måtte anses for  

 ugyldig.
Det var til støtte herfor anført, at ligningsfristen i  

 henhold til skattestyrelseslovens § 3, stk. 1, var den 30. juni i det andet  

 kalenderår.
Videre fremgik af ligningsvejledningen for 1996 side 475 at  

 "skatteansættelsen er årsdatoen på  

 årsopgørelsen". I henhold til bek.nr. 1176 af 22. december 1994  

 kunne fristen overskrides pga. tekniske fejl, ligningsvejledningen for 1996  

 side 474. Det var herefter gjort gældende, at ligningen ikke var  

 foretaget i henhold til skattestyrelseslovens § 3, stk. 1. Undtagelse herfra  

 var hjemlet i bek.nr. 1176, jf. ligningsvejledningen side 474.  

 Ankenævnets afgørelse henviste imidlertid ikke til  

 bekendtgørelsen, men til et cirkulære.
Det var videre  

 anført, at ansættelsen udfra almindelige forvaltningsretlige  

 regler måtte anses for ugyldig, jf. ligningsvejledningen side 500, idet  

 klagerens selvangivelser havde været udsat for en lemfældighed,  

 der ikke kunne være i overensstemmelse med forvaltningsloven.
Vedrørende indkomståret 1990 havde klageren anført, at  

 selvangivelsen for dette år først var blevet lignet i 1996,  

 uagtet at ligningsfristen var overskredet.
Det var derfor gjort  

 gældende, at skattemyndigheden ikke havde overholdt ligningsfristen i  

 skattestyrelseslovens § 3, ligesom der var klaget over, at  

 skatteankenævnet ikke havde taget stilling til dette forhold.
 Under sagens behandling ved Landsskatteretten var der indhentet en  

 udtalelse fra Told- og Skattestyrelsen hvoraf fremgik følgende:
 "Den foretagne indkomstansættelse for indkomståret 1993 kan  

 ikke efter regionens opfattelse anses for at være sket i strid med  

 skattestyrelseslovens § 3, stk. 2, og bemyndigelsen i § 2 i  

 bekendtgørelse nr. 1176 af 22/12 1994, uanset at første  

 indkomstansættelse for 1993 først blev varslet i marts  

 henholdsvis maj 1996 og foretaget i juni 1996 og dermed efter  

 ligningsfristens udløb.
Som begrundelse for denne opfattelse skal der henvises til, at de  

 problemer og mangler bl.a. af edb-mæssig karakter, der var med til at  

 få årsopgørelser og skatteberegninger foretaget korrekt  

 for indkomståret 1989 efter regionens opfattelse må sidestilles  

 med tekniske fejl som omtalt i ligningsvejledningen 1996 side 474  

 vedrørende anvendelsesområdet for § 2 i bekendtgørelse  

 nr. 1176 af 22/12 1994. Som det fremgår af sagen var det bl.a. af  

 hensyn til en korrekt underskudsfremførsel for efterfølgende  

 indkomstår nødvendigt at afvente færdiggørelsen af  

 årsopgørelsen og skatteberegningen for 1989. (.....)  

 Opmærksomheden henledes i den forbindelse på at skatteyders  

 skattemæssig forhold for 1989 var meget komplicerede, idet der  

 forelå en periode med fuld skattepligt og en periode med  

 begrænset skattepligt, hvori bl.a. indgik engangsbeløb,  

 periodeydelse og helårsydelse samt beløb til særlig  

 skatteberegning hvortil kommer hensyntagen til et opgjort skattemæssigt  

 underskud fra 1988. Der er ikke efter regionens opfattelse noget belæg  

 for at fortolke bemyndigelsen i skattestyrelseslovens § 3, stk. 2, og § 2 i  

 bekendtgørelse nr. 1176 af 22/12 1994 så indskrænkende, at  

 bestemmelsen alene hjemler foretagelse af en sådan  

 skatteansættelse efter ligningsfristens udløb i tilfælde,  

 hvor en sådan med urette ikke er foretaget tidligere på grund af  

 fejl eller udeladelser i mandtalslisten.
Der henvises i den forbindelse til,  

 at fejl eller udeladelser på mandtalslisten alene ifølge den  

 tidligere gældende bekendtgørelse, bekendtgørelse nr. 318  

 af 13/6 1984 § 1, stk. 3, var anført som et eksempel på  

 tilfælde, hvor de kommunale skattemyndigheder kunne foretage nye  

 skatteansættelser, hvor sådanne med urette ikke var foretaget  

 tidligere.
Bestemmelsens ordlyd foregav således ikke på nogen  

 måde at være udtømmende i sin beskrivelse af de  

 tilfælde, der kunne berettige de kommunale skattemyndigheder til at  

 foretage en ny skatteansættelse efter ligningsfristens udløb,  

 hvor en sådan med urette ikke var foretaget tidligere.
Skatteyder har  

 ikke dokumenteret eller sandsynliggjort, at der i de efterfølgende  

 ændringer i skattestyrelsesloven eller i lovforarbejderne hertil og i  

 de efterfølgende bekendtgørelser, bekendtgørelse nr. 230  

 af 6/4 1990 og den nugældende bekendtgørelse nr. 1176 af 22/12  

 1994 er tilsigtet nogen realitetsændring i indskrænkende retning  

 med hensyn til de kommunale skattemyndigheders adgang til at foretage  

 skatteansættelser efter ligningsfristens udløb, hvor  

 sådanne med urette ikke er foretaget tidligere, idet det på den  

 anden side må anses for at ligge klart, at den nævnte  

 bemyndigelse ikke indeholder hjemmel til generelt at udskyde  

 skatteansættelser til efter ligningsfristens udløb.
(....) (...) Skatteforvaltningen anfører bl.a. heri, at  

 årsopgørelsen for 1990 allerede var udskrevet inden  

 Skatteforvaltningen ved kendelse af 17/12 1991 meddelte, at man ændrede  

 ansættelserne for 1988 og 1989. Det var i forbindelse med disse  

 afgørelser, at der blev udskrevet nogle årsopgørelser,  

 der så mærkværdige ud og som startede en langsommelig  

 proces med involvering af regionen og Told- og Skattestyrelsen for at  

 få udregnet korrekte årsopgørelser.
 Med hensyn til spørgsmålet om der kunne have været  

 foretaget en taksation inden ligningsfristens udløb for 1993, selvom  

 årsopgørelsen først kunne udskrives senere har  

 skatteforvaltningen anført, at man aldrig tidligere har været i  

 en situation, hvor man skulle foretage en ansættelse eller taksation,  

 uden efterfølgende at kunne fremsende en årsopgørelse.  

 Skatteforvaltningen har derudover afslutningsvis anført, at  

 selvangivelse for 1993 aldrig er modtaget og at skatteyder heller ikke ved  

 den efterfølgende ansættelse har medvirket til at fremskaffe de  

 nødvendige oplysninger.
 Vedrørende spørgsmålet om overtrædelse af  

 skattekontrollovens bestemmelser:
 (......) For indkomståret 1991 er der endnu ikke foretaget en  

 forhøjelse af indkomstansættelsen, idet skatteforvaltningen  

 ønsker at regionen tager stilling til om det på  

 indeværende tidspunkt er muligt at forhøje  

 indkomstansættelsen for indkomståret 1991 i medfør af  

 skattestyrelseslovens § 35, stk. 4.
(......) (.....) Skatteyder har således ikke ville indsende en kopi af de  

 selvangivelser og regnskaber som påstås udarbejdet og indsendt  

 rettidigt vedrørende 1992 og 1993. Skatteyder har således efter  

 regionens opfattelse hverken dokumenteret eller sandsynliggjort, at der  

 nogensinde er udarbejdet selvangivelser og regnskaber for indkomstårene  

 1992 og 1993. (.....) (.....) Såfremt Landsskatteretten statuerer at den påklagede  

 indkomstansættelse for indkomståret 1993 er ugyldig som  

 værende foretaget i strid med skattestyrelseslovens § 3, stk. 2 og  

 bemyndigelsen i § 2 i bekendtgørelse nr. 1176 af 22/12 1994 er det  

 regionens opfattelse, at der med hjemmel i skattekontrollovens § 15 kan  

 rejses straffesag imod skatteyder, idet skattekontrollovens § 15 hjemler, at  

 den, der uden at forholdet omfattet af § 16 med forsæt til at  

 undgå skatteansættelse undlader at indgive selvangivelse,  

 straffes med bøde, hæfte eller fængsel indtil 2 år.  

 Der henvises i den forbindelse til vedlagte praksisbeskrivelse fra Skatte- og  

 afgiftsstrafferet af Jan Pedersen, Jurist-og Økonomforbundets forlag  

 1996 side 211 vedrørende passiv skattesvig uden ændring af  

 skattepligtsforholdene.
Det fremgår heraf, at såfremt taksation  

 undtagelsesvist ikke foretages og dette kan bebrejdes skatteyder, hvilket  

 bl.a. kan skyldes at den pågældende anses for at være  

 forsvundet, så kan skattekontrollovens § 15 finde anvendelse.
Det skal  

 i den forbindelse påpeges, at skatteyder i 1993 og 1994 var anset for  

 at være begrænset skattepligtig ifølge  

 skatteankenævnets sagsfremstilling og selvangivelsesblanketter blev  

 ifølge det i sagen oplyste forgæves fremsendt til skatteyders  

 adresse i udlandet.
Skatteyders passivitet med hensyn til at meddele kommunen  

 oplysninger om bopæl, ophold og økonomiske aktiviteter må  

 efter regionens opfattelse anses for at have været stærkt  

 medvirkende årsag til, at der ikke inden ligningsfristens udløb  

 blev foretaget en taksation eller ansættelse for indkomståret  

 1993.
(.....)" Klageren havde hertil bl.a. anført, at det af myndighederne  

 anførte om at sagen havde været kompliceret og  

 tidskrævende ikke syntes overensstemmende med det forhold, at en  

 skatterevisor i løbet af 14 dage havde kunnet foretage  

 skatteberegningen for 1989. Det var videre med henvisning til  

 officialprincippet anført, at det ikke var klagerens opgave at udrede  

 fortolkning og baggrund for love og cirkulærer.
Da salg af  

 skibsanparter registreredes i offentlige registre var det efter klagerens  

 opfattelse endvidere ikke hans opgave at rette henvendelse fra  

 skattevæsenet til andre offentlige instanser for at indhente  

 oplysninger, når han ikke var ansvarlig for manglen.
For så vidt  

 angik sagsbehandlingen i skatteankenævnet havde klageren videre henvist  

 til Skatteproces, s. 177, hvor skattestyrelseslovens § 35, stk. 3, der  

 lå til grund for ankenævnets afgørelse, var omtalt og  

 hvoraf det med henvisning til cirkulære nr. 71 af 21. april 1996 punkt  

 4.2. var anført ".... ændringen skal varsles uden ugrundet  

 ophold, efter at myndigheden er blevet bekendt med grundlaget for  

 reguleringen....". Vejledende norm var en frist på 3 måneder.
Man  

 kunne stille spørgsmålet "... er blevet bekendt med ..." om det  

 skulle opfattes som marts 1996, hvor myndigheden foretog ligningen, eller om  

 det var tidspunktet, hvor ligningen burde have være foretaget i 1992.  

 Der var imidlertid enighed om, at de selvangivelser - hvor manglen  

 vedrørte afskrivningsgrundlaget - var afleveret til myndighederne i  

 rette tid.
Landsskatteretten udtalte, at såfremt der efter udløbet af  

 den i skattestyrelseslovens § 35, stk. 1, givne frist konstateredes  

 ændringer i grundlaget for en ansættelse, kunne disse  

 ændringer lægges til grund ved ansættelserne for senere  

 år, jf. skattestyrelseslovens § 35, stk. 3. Påklage over en  

 sådan ændring i ansættelsesgrundlaget skulle indgives for  

 de indkomstår, hvori forhøjelserne var foretaget.
Videre  

 bemærkedes, at der for indkomståret 1990 ikke forelå en  

 ansættelsesændring, som havde været påklaget gennem  

 det administrative system.
Landsskatteretten afviste derfor klagen  

 vedrørende indkomståret 1990, jf. skattestyrelseslovens § 23,  

 stk. 6.
 Det kunne efter de foreliggende oplysninger lægges til grund, at  

 ansættelsen for indkomståret 1993 var foretaget efter  

 udløbet af ligningsfristen, jf. skattestyrelseslovens § 3, stk. 1.
 Af skattestyrelseslovens § 3, stk. 2, fremgik, at skatteministeren kunne  

 fastsætte regler, hvorefter den kommunale skattemyndighed efter  

 ligningsfristens udløb kunne foretage skatteansættelser, hvor  

 disse med urette ikke var foretaget tidligere, eller ændre  

 skatteansættelser.
Denne bemyndigelse var udnyttet ved bekendtgørelse nr. 1176 af 22.  

 december 1994 om den kommunale skattemyndigheds adgang til at foretage  

 skatteansættelser efter udløbet af ligningsfristen.
Af  

 bekendtgørelsens § 2 fremgik, at den kommunale skattemyndighed var  

 bemyndiget til at foretage en skatteansættelse efter ligningsfristens  

 udløb i tilfælde, hvor ansættelsen med urette ikke var  

 foretaget tidligere.
Bestemmelsen var overensstemmende med den tidligere  

 gældende § 2 i bekendtgørelse nr. 230 af 6. april 1990. Af den  

 forud herfor gældende bekendtgørelse nr. 318 af 13. juni 1984  

 fremgik imidlertid af § 1, stk. 3, at bemyndigelsen omfattede nye  

 ansættelser, hvor sådanne med urette ikke var foretaget  

 tidligere, f.eks. på grund af fejl eller udeladelser i mandtalslisten  

 m.v.
Videre fremgik det af ligningsvejledningen 1996 afsnit A.K.1.1, at  

 kommunerne efter bekendtgørelsens § 2 kunne foretage en  

 ansættelse, hvor en sådan med urette ikke var foretaget  

 tidligere.
Bestemmelsen var efter hidtidig praksis anvendt således, at  

 kommunen kunne foretage en ansættelse efter udløbet af  

 ligningsfristen, når det på grund af en teknisk fejl ikke var  

 sket tidligere.
Det kunne efter det oplyste lægges til grund, at skattemyndighederne  

 ikke havde modtaget en selvangivelse for indkomståret 1993 samt, at  

 skattemyndighederne havde været vidende om, at klageren skulle lignes i  

 kommunen som begrænset skattepligtig.
Videre kunne det lægges til  

 grund, at skattemyndighederne ikke forinden udløbet af ligningsfristen  

 havde foretaget en skønsmæssig skatteansættelse for dette  

 indkomstår i medfør af skattestyrelseslovens § 3, stk. 4. Under  

 disse omstændigheder og henset til, at de oplyste problemer  

 vedrørende skatteberegningen for indkomståret 1989 samt deraf  

 følgende manglende udskrift af årsopgørelser for de  

 efterfølgende indkomstår, ikke kunne anses for at være til  

 hinder for at foretage en skønsmæssig ansættelse, fandt  

 Landsskatteretten, at den for indkomståret 1993 foretagne  

 ansættelse ikke kunne anses for omfattet af bekendtgørelsens §  

 2. Landsskatteretten fandt derfor, at den foretagne ansættelse var  

 ugyldig som følge af en kompetencemangel.
