 I henhold til §§ 13, 22, 38, 43, 44 og 63 i lov nr. 310 af 6. juni 1973 om  

 levnedsmidler m. m. fastsættes efter forhandling med handelsministeren og  

 landbrugs- og fiskeriministeren følgende:
 § 1.  Denne bekendtgørelse finder anvendelse på  

 plastvarer af polyvinylchlorid, der er forarbejdet med henblik på at komme i  

 berøring med levnedsmidler, samt på levnedsmidler, der i forbindelse med  

 forarbejdning, emballering m. v. med henblik på salg er eller har været i  

 berøring med plastvarer af polyvinylchlorid.
 Stk. 2.  Med plastvarer af polyvinylchlorid sidestilles  

 i denne bekendtgørelse produkter, hvori vinylchlorid indgår.
 § 2.  Det er forbudt at fremstille, sælge, importere  

 eller erhvervsmæssigt anvende plastvarer af polyvinylchlorid, jfr. § 1, hvis  

 disse varer indeholder mere vinylchlorid monomer end angivet i § 3.
 Stk. 2.  Reglen i stk. 1 gælder tillige for den  

 plastvarer, hvori et importeret levnedsmiddel er emballeret.
 § 3.  Plastvarer af polyvinylchlorid, der sælges med  

 henblik på anvendelse som emballage for levnedsmidler, eller sælges med  

 henblik på at komme i berøring med levnedsmidler på anden måde, (f. eks. som  

 brugsgenstande i private husholdninger eller inventar, redskaber, maskiner m.  

 v. i levnedsmiddelvirksomheder), må ikke indeholde mere end 1 mg vinylchlorid  

 monomer pr. kg af plastvaren.
 § 4.  Levnedsmidler må ikke sælges, hvis de indeholder  

 mere end 0,01 mg vinylchlorid monomer pr. kg levnedsmiddel.
 § 5.  Den, der her i landet fremstiller plastvarer,  

 som omfattes af § 1, skal ved fremstillingens begyndelse indsende anmeldelse  

 herom til statens levnedsmiddelinstitut.
 Stk. 2.  Den, der her i landet løbende eller  

 lejlighedsvis importerer plastvarer, som omfattes af § 1, skal ved importens  

 påbegyndelse indsende anmeldelse herom til statens levnedsmiddelinstitut.
 § 6.  Statens levnedsmiddelinstitut kan fastsætte  

 nærmere regler om kontrollens gennemførelse, herunder vedrørende  

 prøveudtagning af levnedsmidler og varer, der omfattes af § 1. Statens  

 levnedsmiddelinstitut fastsætter analysemetoderne.
 § 7.  Overtrædelse af bestemmelserne i denne  

 bekendtgørelse straffes i henhold til § 63, stk. 2 og 3, i lov om  

 levnedsmidler m. m. med bøde, hæfte eller fængsel i indtil 1 år.
 § 8.  Denne bekendtgørelse træder i kraft den 26.  

 november 1979. Samtidig ophæves bekendtgørelse nr. 173 af 29. april 1977 om  

 plastvarer af polyvinylchlorid til anvendelse i forbindelse med  

 levnedsmidler.
