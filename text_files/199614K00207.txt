Nr BTL 207 Betænkning over Forslag til lov om ændring af skattekontrolloven (Ændret  

 skattekontrollovstillæg for selvangivelser, der afleveres for sent)   

 Nr L 207 1996-97, 1. samling Afgivet af Skatteudvalget Afgivet: 19970430 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
 Der er af skatteministeren stillet ændringsforslag, hvorom der henvises  

 til de ledsagende bemærkninger.
 Herefter indstiller udvalget lovforslaget til vedtagelse med  

 de af skatteministeren stillede ændringsforslag.
 ÆndringsforslagAf skatteministeren, tiltrådt af udvalget:
 Til titlen 1) Undertitlen affattes således:
 »(Ændret selvangivelsesfrist og ændret skattekontrollovstillæg for  

 selvangivelser, der afleveres for sent)».
 Til § 1 2) Før nr. 1 indsættes som nyt nummer:
 »01. § 4, stk. 1, affattes således:
»Fysiske personer skal selvangive senest den 1. juli i året efter  

 indkomstårets udløb.
Fysiske personer, der får tilsendt en fortrykt  

 selvangivelsesblanket, skal dog selvangive senest den 1. maj, medmindre en af  

 følgende betingelser er opfyldt:
 1) At der er tale om samlevende ægtefæller som nævnt i § 4 i  

 kildeskatteloven og den ene ægtefælle har selvangivelsesfrist den 1. juli, i  

 hvilket tilfælde begge ægtefæller har selvangivelsesfrist den 1. juli.
 2) At den selvangivelsespligtige, hvis denne er en fysisk person, deltager  

 i et anpartsprojekt som nævnt i personskattelovens § 4, stk. 1, nr. 10, 12  

 eller 13.
3) At den selvangivelsespligtige i året efter indkomståret senest den 1.  

 maj skriftligt meddeler den kommunale skattemyndighed, at den pågældende det  

 år ønsker at anvende selvangivelsesfristen 1. juli.«» 3) Nr. 1 affattes således:
 »1. § 5, stk. 1, affattes således:
»Foreligger selvangivelsen ikke rettidigt, betales et skattetillæg på  

 200 kr., for hver dag fristen overskrides, dog højst på 5.000 kr. i alt.
Fra  

 skattetillægget efter 1. pkt. gøres der følgende undtagelser:
 1) For fysiske personer, der har fået tilsendt en fortrykt  

 selvangivelsesblanket, og som ikke efter § 4, stk. 1, nr. 3, har foretaget  

 fravalg af selvangivelsesfristen den 1. maj, beregnes ikke noget  

 skattetillæg.
 2) For fysiske personer, hvis skattepligtige indkomst for det pågældende  

 indkomstår ikke overstiger bundfradraget for mellemskatten efter § 6 a i  

 personskatteloven, udgør skattetillægget 100 kr. for hver dag, fristen  

 overskrides, dog højst 2.500 kr. i alt.
 3) For fonde og foreninger, der efter § 15 i fondsbeskatningsloven kan  

 opfylde selvangivelsespligten ved afgivelse af en særlig erklæring, betales  

 et skattetillæg på 500 kr. for ikke at selvangive rettidigt.
Skattetillægget tilfalder staten.
Skatteministeren kan fastsætte regler  

 for klage over afgørelser om skattetillæg.
Skatteministeren kan efter  

 ansøgning fritage helt eller delvis for skattetillægget, hvis særlige  

 omstændigheder taler herfor.«» Til § 2 4) Paragraffen affattes således:
 »§ 2 Stk. 1. Loven træder i kraft dagen efter  

 bekendtgørelsen i Lovtidende.
 Stk. 2. Loven har virkning fra og med indkomståret 1997 bortset  

 fra § 1, nr. 1, der har virkning fra og med indkomståret 1996 med den  

 undtagelse, der følger af stk. 3.
Stk. 3. For indkomståret 1996 beregnes kun skattetillæg som nævnt  

 i § 5, stk. 1, i skattekontrolloven vedrørende overskridelse af  

 selvangivelsesfristen den 1. maj 1997, hvis fristoverskridelsen rækker ud  

 over den 1. juli 1997, og i så fald beregnes skattetillægget kun for den del  

 af fristoverskridelsen, der rækker ud over den 1. juli 1997.« Bemærkninger Til nr. 1 Der er tale om en konsekvensændring som følge af  

 ændringsforslaget under nr. 2.
 Til nr. 2 Efter ændringsforslaget udskydes selvangivelsesfristen for de  

 selvangivelsespligtige, der i dag har selvangivelsesfrist den 1. maj, men som  

 ikke er omfattet af ordningen med fortrykte selvangivelser, med to måneder  

 til den 1. juli.
 Ordningen med fortrykte selvangivelser afgrænses efter, om den pågældende  

 selvangivelsespligtige får tilsendt en fortrykt selvangivelsesblanket.
 Fra reglen om en selvangivelsesfrist 1. maj for personer omfattet af  

 ordningen med fortrykte selvangivelser gøres der tre undtagelser.
For det første gælder ordningen ikke ægtefæller, der var samlevende som  

 nævnt i § 4 i kildeskatteloven, hvis den ene ægtefælle har  

 selvangivelsesfrist den 1. juli.
I disse tilfælde får begge ægtefællerne  

 selvangivelsesfrist den 1. juli af hensyn til reglerne om den fælles  

 skatteberegning.
Det udelukker dog ikke, at den hidtidige praksis fortsætter,  

 således at »lønmodtager-ægtefællen« får tilsendt en fortrykt  

 selvangivelse, men med selvangivelsesfrist den 1. juli.
For det andet vil fysiske personer, der deltager i et anpartsprojekt som  

 nævnt i § 4, stk. 1, nr. 10, 12 eller 13, i personskatteloven, også fremover  

 få tilsendt en fortrykt selvangivelse, men med selvangivelsesfrist den 1.  

 juli.
Det har sammenhæng med, at selvangivelsesoplysningerne fra projektet  

 ofte ikke foreligger før efter den 1. maj.
For det tredje må det være sådan, at den enkelte ikke skal være bundet til  

 en selvangivelsesfrist 1. maj, alene fordi den pågældende får en fortrykt  

 selvangivelse fra skattemyndighederne.
Den enkelte bør i god tid kunne vide,  

 hvornår selvangivelsesfristen for den pågældende udløber.
Dertil kommer, at  

 skattemyndighederne ikke på forhånd kan vide med sikkerhed, hvorledes den  

 enkeltes indkomstforhold har været i indkomståret, og dermed om den  

 pågældende kan anvende den fortrykte selvangivelsesblanket.
Det foreslås  

 derfor, at den enkelte, der får en fortrykt selvangivelse, frit skal kunne  

 fravælge ordningen, således at den pågældende skal indgive en selvangivelse  

 senest 1. juli, og dermed ikke kan selvangive ved en stiltiende accept af  

 eventuelt fortrykte oplysninger.
Fravalget skal for at være gyldigt foretages  

 skriftligt over for den kommunale skattemyndighed i selvangivelsesåret, men  

 senest den 1. maj.
Et eventuelt fravalg skal således foretages årligt.
 Det forventes, at kun de færreste af dem, der kan anvende ordningen med  

 fortrykt selvangivelse, vil foretage et fravalg heraf, fordi ordningen  

 indebærer mange fordele for den enkelte.
 Gennemførelsen af forslaget vil bevirke, at den ordinære  

 selvangivelsesfrist for alle fysiske personer, der ikke er omfattet af  

 ordningen med fortrykte selvangivelser, bliver den 1. juli.
 Til nr. 3 Efter ændringsforslaget præciseres direkte i lovteksten, at der  

 ikke skal betales skattetillæg af fysiske personer, der er omfattet af  

 ordningen med fortrykte selvangivelser, og som ikke har foretaget fravalg af  

 denne ordning det pågældende år.
 Efter ændringsforslaget lovfæstes den hidtidige administrative praksis,  

 hvorefter skattetillægget til fysiske personer halveres, hvis den  

 selvangivelsespligtige det pågældende år har en skattepligtig indkomst, der  

 ikke overstiger bundfradraget for mellemskatten efter § 6 a i  

 personskatteloven (134.500 kr. for indkomståret 1996). Herved muliggøres, at  

 denne »halvering« kan foretages automatisk og ikke som i dag først  

 efter ansøgning.
 Efter ændringsforslaget skal de fonde og foreninger, der efter § 15 i  

 fondsbeskatningsloven kan opfylde selvangivelsespligten ved at afgive en  

 særlig erklæring, i stedet for et dagligt skattetillæg for forsinket  

 selvangivelse betale et skattetillæg på 500 kr. for at selvangive for sent,  

 uanset forsinkelsens varighed.
I stedet for forslaget om, at der skal udsendes en rykker før beregning af  

 fuldt skattetillæg, vil Skatteministeriet fremover udsende en  

 erindringsskrivelse to til tre uger før udløbet af selvangivelsesfristen 1.  

 juli til alle fysiske personer, der skal selvangive senest denne dato, og som  

 ikke allerede har selvangivet efter de oplysninger, som Told- og  

 Skattestyrelsen ligger inde med.
I skrivelsen vil der blive erindret om  

 selvangivelsesfristen, om skattetillægget for ikke at selvangive rettidigt,  

 og om mulighederne for at få henstand med selvangivelsesfristen, hvis særlige  

 omstændigheder taler herfor.
 Denne ordning med en erindringsskrivelse skønnes på en mere enkel måde end  

 ordningen med individuelle rykkerskrivelser at betrygge den enkelte borger  

 mod skattetillægget ved forsinket selvangivelse.
 Det skal dog bemærkes, at det ikke er en betingelse for beregning af  

 skattetillæg, at den pågældende har modtaget en erindringsskrivelse om  

 selvangivelsesfristen forud for fristudløbet.
Det skal også bemærkes, at ordningen med erindringsskrivelser kun er  

 rettet mod fysiske personer med selvangivelsesfrist 1. juli.
Således vil der  

 eksempelvis ikke blive sendt erindringsskrivelse til fysiske personer, der  

 skal selvangive ekstraordinært i forbindelse med ophør af skattepligt her til  

 landet.
Der vil heller ikke blive sendt erindringsskrivelse til juridiske  

 personer, uanset hvilken selvangivelsesfrist den enkelte juridiske person  

 har.
 Til nr. 4 Efter ændringsforslaget udskydes lovens virkningstidspunkt fra  

 indkomståret 1996 til indkomståret 1997 bortset fra de foreslåede nye regler  

 om skattetillæg i § 5, stk. 1, i skattekontrolloven, der er tillagt virkning  

 allerede for indkomståret 1996.
 Det foreslås tillige, at sanktionen for ikke at selvangive rettidigt  

 lempes for indkomståret 1996 for de selvangivelsespligtige, der skal  

 selvangive ordinært senest den 1. maj 1997. Det drejer sig hovedsagelig om  

 personer, der har haft erhvervsmæssig indkomst uden at være bogførings- eller  

 regnskabspligtige, og personer med selvangivelsespligtig aktieindkomst eller  

 med indkomst fra udlandet.
 Lempelsen består dels i, at først en forsinkelse med selvangivelsen på  

 mere end to måneder udløser skattetillæg, dels i at skattetillægget i givet  

 fald alene opgøres på grundlag af den tid, selvangivelsen er forsinket ud  

 over den 1. juli 1997. Selvangives eksempelvis først den 8. juli 1997,  

 beregnes et skattetillæg på 7 x 200 kr.= 1.400 kr., medmindre den  

 selvangivelsespligtige er en fysisk person med en skattepligtig indkomst, der  

 ikke overstiger bundfradraget for mellemskatten efter § 6 a i  

 personskatteloven, i hvilke tilfælde skattetillægget er halvt så stort.
Jacob Buksti (S) nfmd.
Lis Greibe (S) Klaus Hækkerup (S) Anna-Marie  

 Hansen (S) Per Kaalund (S) Jes Lunde (SF) Elisabeth Arnold (RV) Frank Aaen  

 (EL) Sonja Albrink (CD) Peter Brixtofte (V) Svend Aage Jensby (V) Peter  

 Hansen-Nord (V) Jens Løgstrup Madsen (V) Flemming Hansen (KF) fmd.  

Gitte Seeberg (KF) Brian Mikkelsen (KF) Kim Behnke (FP) Dansk Folkeparti havde ikke medlemmer i udvalget.
Ændringsforslag Af skatteministeren:
 Til § 1 5) Før nr. 1 indsættes som nyt nummer:
 »02. § 4, stk. 1 , affattes således:
»Fysiske personer skal selvangive senest den 1. juli i året efter  

 indkomstårets udløb.
Fysiske personer, der får tilsendt en fortrykt  

 selvangivelsesblanket, skal dog selvangive senest den 1. maj, medmindre en af  

 følgende betingelser er opfyldt:
 1) At der er tale om samlevende ægtefæller som nævnt i § 4 i  

 kildeskatteloven og den ene ægtefælle har selvangivelsesfrist den 1. juli, i  

 hvilket tilfælde begge ægtefæller har selvangivelsesfrist den 1. juli.
 2) At den selvangivelsespligtige deltager i et anpartsprojekt som nævnt i  

 personskattelovens § 4, stk. 1, nr. 10, 12 eller 13.
3) At den selvangivelsespligtige i året efter indkomståret, men senest den  

 1. maj, skriftligt meddeler den kommunale skattemyndighed, at den pågældende  

 det år ikke ønsker at være omfattet af ordningen med en fortrykt  

 selvangivelse, jf. stk. 5, og dermed ønsker at anvende selvangivelsesfristen  

 den 1. juli.«» Bemærkninger Til nr. 5 Ændringsforslaget erstatter det ændringsforslag nr. 2 om en  

 ændret affattelse af § 4, stk. 1, i skattekontrolloven, som Skatteudvalget  

 har tiltrådt i udvalgets betænkning af 30. april 1997 over lovforslaget.
 Dette ændringsforslag indeholder alene redaktionelle præciseringer i  

 forhold til det ændringsforslg, som udvalget har tiltrådt, og efter anmodning  

 fra Folketingets Lovsekretariat er disse redaktionelle justeringer af  

 praktiske grunde samlet i dette ændringsforslag uden for betænkningen.
 Efter ændringsforslaget udskydes selvangivelsesfristen for de  

 selvangivelsespligtige, der i dag har selvangivelsesfrist den 1. maj, men som  

 ikke er omfattet af ordningen med fortrykte selvangivelser, med to måneder  

 til den 1. juli.
 Ordningen med fortrykte selvangivelser afgrænses efter, om den pågældende  

 selvangivelsespligtige får tilsendt en fortrykt selvangivelsesblanket.
 Fra reglen om en selvangivelsesfrist den 1. maj for personer omfattet af  

 ordningen med fortrykte selvangivelser gøres der tre undtagelser.
For det første gælder ordningen ikke ægtefæller, der var samlevende som  

 nævnt i § 4 i kildeskatteloven, hvis den ene ægtefælle har  

 selvangivelsesfrist den 1. juli.
I disse tilfælde får begge ægtefællerne  

 selvangivelsesfrist den 1. juli af hensyn til reglerne om den fælles  

 skatteberegning.
Det udelukker dog ikke, at den hidtidige praksis fortsætter,  

 således at »lønmodtager-ægtefællen« får tilsendt en fortrykt  

 selvangivelse, men med selvangivelsesfrist den 1. juli.
For det andet vil fysiske personer, der deltager i et anpartsprojekt som  

 nævnt i § 4, stk. 1, nr. 10, 12 eller 13, i personskatteloven, også fremover  

 få tilsendt en fortrykt selvangivelse, men med selvangivelsesfrist den 1.  

 juli.
Det har sammenhæng med, at selvangivelsesoplysningerne fra projektet  

 ofte ikke foreligger før efter den 1. maj.
For det tredje må det være sådan, at den enkelte ikke skal være bundet til  

 en selvangivelsesfrist 1. maj, alene fordi den pågældende får en fortrykt  

 selvangivelse fra skattemyndighederne.
Den enkelte bør i god tid kunne vide,  

 hvornår selvangivelsesfristen for den pågældende udløber.
Dertil kommer, at  

 skattemyndighederne ikke på forhånd kan vide med sikkerhed, hvorledes den  

 enkeltes indkomstforhold har været i indkomståret, og dermed om den  

 pågældende kan anvende den fortrykte selvangivelsesblanket.
Det foreslås  

 derfor, at den enkelte, der får en fortrykt selvangivelse, frit skal kunne  

 fravælge ordningen, således at den pågældende skal indgive en selvangivelse  

 senest 1. juli, og dermed ikke kan selvangive ved en stiltiende accept af  

 eventuelt fortrykte oplysninger.
Det fravalg, der således kan foretages, er et fravalg af at være omfattet  

 af ordningen med en fortrykt selvangivelse, og dermed et fravalg af  

 mulighederne for at selvangive (1. maj) ved en stiltiende accept af de  

 fortrykte oplysninger.
Bestemmelsen giver ikke mulighed for alternativt at  

 vælge selvangivelsesfristen den 1. juli, men med bevarelse af ordningen med  

 en fortrykt selvangivelse, således at der er mulighed for at selvangive (1.  

 juli) ved en stiltiende accept af de fortrykte oplysninger.
Fravalget  

 indebærer, at der vil blive beregnet et skattetillæg, hvis der ikke  

 selvangives rettidigt senest den 1. juli, og at den pågældende midt i juni  

 vil få tilsendt en erindringsskrivelse om selvangivelsesfristen den 1. juli.
Fravalget skal derfor for at være gyldigt foretages skriftligt over for  

 den kommunale skattemyndighed i selvangivelsesåret, men senest den 1. maj.
Et  

 eventuelt fravalg skal således foretages årligt.
 Det forventes, at kun de færreste af dem, der kan anvende ordningen med  

 fortrykt selvangivelse, vil foretage et fravalg heraf, fordi ordningen  

 indebærer mange fordele for den enkelte.
 Gennemførelsen af forslaget vil bevirke, at den ordinære  

 selvangivelsesfrist for alle fysiske personer, der ikke er omfattet af  

 ordningen med fortrykte selvangivelser, bliver den 1. juli.
