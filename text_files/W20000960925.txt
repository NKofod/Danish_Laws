Landsskatteretskendelse Olie- og CO2-afgift - rengøring af containere A A/S's klage skyldes, at told- og skatteregionen  ved  

 afgørelse truffet den 30. september 1999 ikke har anset virksomheden  

 for berettiget til tilbagebetaling af olie- og CO2-afgift vedrørende  

 afgiftspligtige varer anvendt til højtryksrensere ved rengøring  

 af containere, jf. olieafgiftslovens § 11, stk. 4 og CO2-afgiftslovens § 9,  

 stk. 4, nr. 1. Sagen vedrører spørgsmålet om, hvorvidt  

 containere kan anses for omfattet af olieafgiftslovens § 11, stk. 5, nr. 5.
Det er oplyst, at virksomheden er beliggende i en  

 containerhavn og foretager rengøring og sterilisering af containere og  

 tanke, hovedsageligt for skibe i udenrigsfart.
Rengøringen, der kan  

 være alt fra almindelig fejning til rengøring i varmt vand ved  

 hjælp af højtryksrensere, foretages på virksomhedens egne  

 vaskepladser.
Til produktion af varmt vand og damp til  

 højtryksrenserne har virksomheden et lille oliefyr, der udelukkende  

 anvendes hertil.
Olien anvendes direkte fra den tank, hvor den  

 påfyldes.
Virksomheden rengør 30 - 50 containere dagligt.  

 Fakturering sker til mæglerne på havnen.
Den af virksomheden foretagne rengøring  

 afhænger af, hvorvidt de i containeren anbragte varer har været  

 emballeret.
Såfremt disse har været læsset i containeren i  

 uemballegeret form, er der behov for en grundig rengøring og  

 sterilisering, der indbefatter anvendelsen af varmt vand og damp.
Eksempelvis  

 transporteres kød, fisk, kartoffelmel, korn, foderstoffer,  

 gødning, malt mv. i vidt omfang uemballeret.
 Virksomheden har over for Landsskatteretten fremlagt notat  

 om containerbegrebet udarbejdet af Søren Østergaard,  

 Teknologisk Institut, hvori det sammenfattende er anført, at en  

 ISO-container med sikkerhed er transportudstyr, men ikke et transportmiddel,  

 at alle andre emballager også er transportudstyr, og at der er en  

 mindre usikkerhed om man skal klassificere en ISO-container (skibscontainer)  

 som en emballage, men teoretisk er det umuligt at fremkomme med en logisk  

 begrundelse på forskellene mellem en ISO-container og andre  

 genbrugsemballager til transport.
Told- og skatteregionen har ved den påklagede  

 afgørelse ikke anset virksomheden for berettiget til tilbagebetaling  

 af olie- og CO2-afgift vedrørende olie anvendt til opvarmning af vand,  

 jf. olieafgiftslovens § 11, stk. 4 og CO2-afgiftslovens § 9, stk. 4, nr. 1,  

 og følgelig forhøjet dens afgiftstilsvar for perioden 1. januar  

 1996 - 31. december 1998 med i alt 55.421 kr. vedrørende for meget  

 godtgjort olie- og CO2-afgift.
For årene 1996 og 1997 har virksomheden  

 i henhold til § 4, stk. 4 i lov nr. 418 af 14. juni 1995 fået godtgjort  

 henholdsvis 70 % og 35 % af det omhandlede forbrug.
Det er som begrundelse  

 herfor anført, at olie til højtryksrensere anvendt til  

 fremstilling af varmt vand til rengøring ikke er  

 godtgørelsesberettiget, ligesom anvendelsen ikke er omfattet af  

 undtagelsesbestemmelserne i olieafgiftslovens § 11, stk. 5.
Regionen har således ikke anset det omhandlede  

 energiforbrug for omfattet af olieafgiftslovens § 11, stk. 5, nr. 5,  

 vedrørende rengøring af genbrugsemballage, der anvendes ved  

 transport eller salg af varer.
Det er herved anført, at containere  

 ikke kan anses for omfattet af begrebet emballage, men derimod sprogligt  

 må beskrives som drifts- eller transportmidler og sidestilles med  

 lastbiltrailere og togvogne, der er i samme størrelsesorden og i stor  

 udstrækning kan anvendes til samme typer af gods.
Den  

 omstændighed, at containere anvendes til uemballerede varer,  

 medfører efter regionens opfattelse ikke, at containeren får  

 karakter af emballage på linie med de i bemærkningerne  

 nævnte kød-, fiske- og brødkasser, der er betydeligt  

 mindre enheder, der umiddelbart kan erstattes af tilsvarende  

 engangsemballage.
Til støtte for denne fortolkning har regionen  

 henvist til momslovens § 34, stk. 1, nr. 9, vedrørende reparation mv.  

 på skibes faste udstyr samt Tolddepartementets afgørelse nr. 922  

 af marts 1985 hvorefter skibscontainere blev anset for lastrum i et  

 containerskib og som sådan en del af skibets faste udstyr.
Videre er  

 henvist til Kommissionens forordning (EØF) nr. 2454/93 af 2. juli 1993  

 om visse gennemførelsesbestemmelser til Rådets forordning  

 (EØF) nr. 2913/92 om indførelse af en EF-toldkodeks, artikel  

 670, litra g, hvori begrebet container defineres som en transportenhed, dvs.  

 som en del af et transportmiddel.
Endelig er det anført, at en  

 container i modsætning til fiskekasser og lignende emballage kan  

 identificeres ved et særligt internationalt stelnummer i lighed med  

 lastbiler og togvogne.
 Den klagende virksomhedens advokat har over for  

 Landsskatteretten nedlagt påstand om, at det omhandlede energiforbrug  

 er godtgørelsesberettiget.
Det er til støtte herfor gjort gældende at containere og tanke er emballage, jf. det udarbejdede  

 notat, at containere og tanke anvendes i forbindelse med transport  

 eller salg af varer, at containere og tanke anvendes i forbindelse med transport  

 eller salg af varer mellem virksomheder og ikke internt i en virksomhed, at containere ikke er en del af skibets faste udstyr, at nummereringen af containere kun har til formål at  

 lette genbrug og til identificering af ejeren - tilsvarende mærkes  

 andre genbrugsemballager, og at der derfor skal godkendes afgiftsgodtgørelse af  

 olieafgift, jf. olieafgiftslovens § 11, stk. 5, nr. 5, med deraf  

 følgende godtgørelse af CO2-afgift, jf.
CO2-afgiftslovens § 9,  

 stk. 4, nr. 1.
Det er bl.a. anført, at når det i  

 bemærkningerne til bestemmelsen er anført, at emballage er "for  

 eksempel kødkasser, fiskekasser og brødkasser" er der ikke  

 herved tale om en udtømmende eksemplifikation, og emballagen  

 behøver således ikke at have karakter af en kasse.
Containere og  

 tanke er beholdere, der anvendes til transport af varer, ligesom nævnte  

 kasser.
Containeres og tankes emballagefunktion kan selvfølgelig  

 være af mere eller mindre direkte karakter, idet tanke dog i alle  

 tilfælde må antages at have en egentlig emballagefunktion, idet  

 de påfyldte varer ikke er emballerede på nogen måde.
For  

 containeres vedkommende vil emballagefunktionen i nogle tilfælde  

 være direkte og i andre tilfælde af mere indirekte karakter.  

 Containeren vil imidlertid i alle tilfælde have en emballerende  

 funktion.
Det er herved bemærket, at der i havnen er en betragtelig  

 omsætning af løst gods i containere.
Transporten af det  

 løse gods sker ikke kun i tankcontainere men også i  

 såkaldte tørlastcontainere.
Flere rederier opererer dog  

 også med begrebet "bulk" eller "drybulk", altså containere der i  

 langt overvejende grad anvendes til løst gods (bulkvarer). Det er  

 således konkluderet, at containere og tanke anvendes til transport af  

 uemballerede varer i vidt omfang, og derfor har karakter af egentlig  

 emballage, og at virksomhedens rengøring af sådanne containere  

 forudsætter anvendelse af damp og varmt vand, hvorefter containeren i  

 realiteten kan genbruges.
For så vidt angår regionens henvisninger til  

 momslovens § 34 og kommissionens forordning nr. 2454/93 af 2/7-1993 er det  

 bemærket, at når det i en departementsafgørelse  

 vedrørende den nævnte bestemmelse i momsloven anføres, at  

 en container er en del af skibets faste udstyr, er der tale om en konkret  

 fortolkning i relation til netop denne bestemmelse, der næppe lader sig  

 direkte overføre på andre lovbestemmelser, der regulerer helt  

 andre retsforhold.
Det er således bestridt, at fortolkningen af en  

 specifik bestemmelse i en speciallov generelt kan finde anvendelse ved  

 fortolkningen af specialbestemmelser i andre speciallove.
Til støtte  

 herfor er endvidere anført, at en container - uanset om den  

 måtte blive anset som en del af skibets faste udstyr eller en  

 transportenhed - ikke tilhører det enkelte skib som sådan.  

 Containeren vil i løbet af dens levetid blive fragtet rundt af et utal  

 af skibe, og kan vel næppe antages at tilhøre disse skibe,  

 ligesom containeren ofte ikke er ejet af skibets ejer.
Særligt for  

 så vidt angår tankcontainere er det tilføjet, at disse  

 normalt ikke tilbydes af containerrederierne som en del af en fragtaftale,  

 idet dette er alt for omstændeligt.
Dette skyldes, at tankcontaineren  

 skal rengøres efter aflevering af hver last, eller alternativt lastes  

 med samme vare, hvilket kun sjældent vil være muligt.  

 Tankcontaineren returneres derfor ofte uden last.
En transportkøber,  

 der har brug for en tankcontainer, vil derfor være henvist til at leje  

 eller købe disse hos virksomheder, der har specialiseret sig indenfor  

 denne branche, og som oftest ikke er containerrederier.
Tankcontaineren kan  

 således ikke betegnes som en del af skibets faste udstyr, idet der ikke  

 er sammenfaldende ejerforhold til henholdsvis skibet og containeren.
Det er videre bemærket, at regionen i det den 4. maj  

 1999 fremsendte forslag til afgørelse fremførte en anden  

 begrundelse for den foretagne regulering.
Efterfølgende har regionen  

 videre oplyst, at man ikke havde kendskab til lignende afgørelser,  

 ligesom man ikke i øvrigt kunne bidrage med fortolkningsbidrag  

 vedrørende emballagebegrebet, herunder om containere kan anses for  

 emballage.
De i den endelige afgørelse anførte henvisninger,  

 må derfor anses at have særdeles begrænset værdi og  

 fremtvunget af, at regionen ikke har kunnet fremføre nogen reel  

 begrundelse for den trufne afgørelse.
Derimod har regionen ladet det  

 komme virksomheden til skade, at denne ikke har kunnet fremføre  

 tilstrækkelig dokumentation for det modsatte, uagtet at virksomheden  

 direkte har kunnet henvise til bestemmelsens forarbejder hvoraf bl.a.  

 fremgår, at der fortsat ikke vil kunne ydes tilbagebetaling af vask af  

 driftsmidler, herunder vogne og kasser, der udelukkende bruges internt i  

 virksomheden, og som således ikke har karakter af transport- eller  

 salgsemballage.
Containere og tanke som virksomheden  

 rengør/steriliserer anvendes ikke internt i virksomhederne, men  

 derimod som emballage i forbindelse med transport af varer mellem  

 virksomheder, og det kan i den forbindelse ikke være afgørende,  

 hvor stor kassen er.
Sammenfattende er det således anført, at  

 containere er en emballagetype, der anvendes til transport af forskellige  

 varer, herunder i stort omfang uemballerede varer, og erstatter således  

 engangsemballage i form af eksempelvis sække og kasser.
Der er herved  

 henvist til den fremlagte udtalelse som konkluderer, at en ISO-container er  

 en slags stor emballage, som benyttes på samme måde som andre  

 mindre containere.
En fortolkning som den af virksomheden  

 påståede vil være i overensstemmelse med lovens  

 formål om at foretrække engangsemballage frem for  

 engangsemballage.
Containere er således klart inden for  

 anvendelsesområdet af lovens § 11, stk. 5, nr. 5, jf. en udvidende  

 fortolkning af denne bestemmelse sammenholdt med den foreliggende  

 udtalelse.
Told- og Skatteregionen har under sagens behandling ved  

 Landsskatteretten afgivet høringsudtalelse hvoraf bl.a. fremgår,  

 at undtagelsesbestemmelserne i olieafgiftslovens § 11, stk. 5, ikke var  

 behandlet i den af regionen fremsendte agterskrivelse, idet disse på  

 dette tidspunkt i sagens forløb ikke var påberåbt af  

 virksomhedens revisor.
Der er således ikke tale om, at regionen har  

 ændret begrundelse, men blot foretaget justeringer i forhold til  

 bestemmelser, hvortil repræsentanterne har henvist.
Det er videre  

 anført, at den af regionen foretagne henvisning til momslovens § 34  

 udelukkende tjener til støtte for fortolkningen af begreber inden for  

 afgiftslovgivningen og ikke med henblik på at overføre praksis  

 fra bestemmelser i momslovgivningen.
 Landsskatteretten udtaler:
 I henhold til olieafgiftslovens § 11, stk. 4, ydes der  

 ikke tilbagebetaling for afgiften af varme og varer, der direkte eller  

 indirekte anvendes til fremstilling af varme, som leveres fra virksomheden,  

 rumvarme eller varmt vand, jf. dog stk. 5. I henhold til  

 overgangsbestemmelsen i § 4, stk. 4, i lov nr. 418 af 4. juni 1995 kan  

 momsregistrerede virksomheder i perioderne fra lovens ikrafttræden til  

 31. december 1996 og fra 1. januar 1997 til 31. december 1997 få  

 tilbagebetalt henholdsvis 70 % og 35 %  af afgiften af varer omfattet af  

 bestemmelsen.
Af § 11, stk. 5, nr. 5, fremgår, at der dog ydes  

 tilbagebetaling af afgiften af varme og varer omfattet af stk. 4, som  

 anvendes til rengøring af genbrugsemballage, der anvendes ved  

 transport eller salg af varer.
Dette gælder, selvom indtil 25 % af  

 genbrugsemballagen bliver anvendt til andre formål end transport eller  

 salg af varer.
Bestemmelsen trådte i kraft den 1. januar 1998, jf.  

 bekendtgørelse nr. 1076 af 3. december 1997 om ikrafttræden af  

 lov om ændring af forskellige energiafgiftslove.
Bestemmelsen i § 11, stk. 5, nr. 5, blev indsat ved § 1,  

 nr. 16 i lov nr. 444 af 10. juni 1997. Af bemærkningerne hertil, jf.
L  

 218, fremgår følgende:
"Det har imidlertid vist sig, at visse  

 ydelser, der i et vist omfang er i konkurrence med varefremstilling, belastes  

 relativt hårdt.
Derfor foreslås det, at vask af genbrugsemballage  

 og tekstilvaskeriernes energiforbrug til vask, tørring, rulning mm.  

 beskattes som procesenergi.
Vask af genbrugsemballage er i konkurrence med  

 fremstilling af engangsemballage, ligesom vaskeriernes udlejning af  

 håndklæder mm. er i konkurrence med fremstilling af  

 engangsartikler.
Den foreslåede bestemmelse ændrer ikke  

 på det grundlæggende princip om, at der ikke ydes tilbagebetaling  

 af afgiften vedr. varmt vand til rengøring.
Der vil fortsat ikke kunne  

 ydes tilbagebetaling af vask af driftsmidler, herunder vogne og kasser, der  

 udelukkende bruges internt i virksomheden, og som således ikke har  

 karakter af transport- eller salgsemballage.
De emballagetyper, der er  

 omfattet af forslaget, er f.eks. kødkasser, fiskekasser og  

 brødkasser, der i vid udstrækning anvendes ved vareudveksling  

 mellem virksomheder".
For perioderne 1. januar 1996 - 31. december 1996 og 1.  

 januar 1997 - 31. december 1997 har virksomheden ved den påklagede  

 afgørelse fået godkendt tilbagebetaling henholdsvis 70 % og 35 %  

 af den i sagen omhandlede afgift.
Under henvisning til § 4, stk. 4, i lov nr.  

 418 af 4. juni 1995 stadfæster Landsskatteretten den påklagede  

 afgørelse for disse perioder.
Landsskatteretten finder videre, at virksomheden for  

 perioden 1. januar 1998 - 31. december 1998 med rette ikke er anset for  

 berettiget til godtgørelse i medfør af olieafgiftslovens § 11,  

 stk. 5, nr. 5. Retten har herved henset til, at det af forarbejderne  

 fremgår, at bestemmelsen har til formål at sikre  

 konkurrencemæssig ligestilling mellem genbrugsemballage og  

 engangsemballage.
Da de omhandlede containere ikke kan antages at være  

 i konkurrence med varer, der alene anvendes én gang, findes  

 afgiftsgodtgørelse for olie benyttet til rengøring af  

 sådanne containere ikke at være i overensstemmelse med lovens  

 formål.
Da denne fortolkning endvidere ikke kan anses at stride mod  

 bestemmelsens ordlyd, vil den påklagede afgørelse allerede af  

 den grund være at stadfæste.
