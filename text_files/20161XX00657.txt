Skriftlig fremsættelse (28. marts 2017) Justitsministeren (Søren Pape Poulsen):
 Herved tillader jeg mig for Folketinget at fremsætte:
Forslag til lov om Den Europæiske Unions Agentur for Retshåndhævelsessamarbejde (Europol) (Lovforslag nr.
L 169) Den danske regering har anmodet Kommissionen om at indlede forhandlinger mellem Danmark og Den Europæiske Union om indgåelse af en mellemstatslig aftale om den tættest mulige tilknytning for Danmark til Europol.
Den 12. december 2016 indgik regeringen (Venstre, Liberal Alliance og Det Konservative Folkeparti) en aftale med Socialdemokratiet, Dansk Folkeparti, Enhedslisten, Alternativet, Radikale Venstre og Socialistisk Folkeparti om Danmarks tilknytning til Europol efter den 1. maj 2017. Aftalepartierne er enige om, at kampen mod grænseoverskridende kriminalitet kræver et tæt europæisk samarbejde, og at Europol er et centralt og effektivt samarbejdsorgan for dansk politi.
 Regeringen har på den baggrund forhandlet et udkast til aftale med Europol og Kommissionen, som inden den 1. maj 2017 skal godkendes af Rådet efter høring af Europa-Parlamentet.
 Med henblik på at sikre, at den danske lovgivning kan være på plads inden den 1. maj 2017, og at regeringen kan tiltræde aftalen mellem Danmark og Europol, så snart den igangværende proces i EU-institutionerne er afsluttet, fremsættes lovforslaget på nuværende tidspunkt, selvom aftalen mellem Danmark og Europol endnu ikke er godkendt af Rådet.
 Med en vedtagelse af lovforslaget giver Folketinget sit samtykke i medfør af grundlovens § 19 til, at regeringen på Danmarks vegne tiltræder en aftale mellem Danmark og Europol om operationelt og strategisk samarbejde.
Justitsministeriet har fundet, at aftalen mellem Danmark og Europol bør gennemføres i dansk ret ved inkorporering.
Lovforslaget indebærer således, at en aftale mellem Danmark og Europol vil gælde i Danmark efter bekendtgørelse af aftalen i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
