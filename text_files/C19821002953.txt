 Retningslinier for ydelse af tilskud til videreuddannelse af konsulenter.
 Der kan ydes tilskud til nettoudgifter ved en organisations (eller  

 institutions) videreuddannelse af sine konsulenter efter nedenstående regler:
 Personkategori:
Tilskud efter disse regler omfatter konsulenter, der er godkendt under  

 industriministeriets konsulentordning.
Efter omstændighederne vil tilskud  

 også kunne omfatte andre konsulenter, såfremt disse i princippet ville kunne  

 godkendes under ordningen.
 Uddannelsens formål, indhold og karakter:
 Uddannelsen skal have til formål at ajourføre og supplere konsulenternes  

 specielle viden og færdigheder og derved bidrage til, at de kan varetage  

 deres respektive arbejdsområder på en betryggende måde.
 Uddannelsen må derfor gennem varighed og indhold sikre en vis  

 indlæringsdybde, ligesom uddannelsens indhold som hovedregel skal ligge inden  

 for det arbejdsområde, der af udvalget er godkendt for den pågældende  

 konsulent.
 Der ydes således ikke tilskud til uddannelse med mere alment indhold i fx.  

 nationaløkonomiske, arbejdsretlige og organisationspolitiske emner samt til  

 deltagelse i udstillinger og kongresser vedrørende organisationens  

 almindelige politik.
 Uddannelsen omfatter:
 Konsulenternes deltagelse i eksterne kurser, konferencer o.lign. såvel her  

 i landet som i udlandet.
 Gennemførelse af organisationens egne uddannelsesarrangementer for sine  

 konsulenter.
 Tilskud:
Eksterne arrangementer Den med deltagelsen forbundne, egentlige kursusafgift dækkes fuldt ud.  

 Dækker kursusafgiften også ophold og/eller fortæring, foretages fradrag i  

 henhold til statens rejseregler.
Interne arrangementer Der dække 75 pct. af organisationens nettoudgifter ved gennemførelsen af  

 interne uddannelsesarrangementer.
 Nettoudgifterne beregnes som forskellen mellem på den ene side udgifter  

 til honorarer til undervisere, opholds- og befordringsudgifter for  

 lærerkræfter, undervisningsmateriale samt leje af undervisningslokaler og på  

 den anden side alle indtægter, som umiddelbart flyder af aktiviteten, såsom  

 deltagernes eventuelle kursusafgifter, indtægter ved salg af kursusmateriale  

 eller kursusrapporter m.m.
 Tilskud til transport- og opholdsudgifter samt fortæring ved rejser såvel  

 i Danmark som i udlandet ydes efter konsulentordningens regler og skal for  

 konsulenter under denne ordning medtages i konsulentlovsregnskabet, der hvert  

 kvartal indsendes til teknologistyrelsen.
 Der refunderes herudover ikke fra teknologistyrelsen udgifter i  

 forbindelse med de pågældende arrangementer, og det er en forudsætning for  

 tilskud, at der ikke fra anden side ydes statsstøtte til de pågældende  

 kurser.
 Af administrative grunde ydes der kun tilskud, såfremt tilskudsbeløbet  

 overstiger et minimumsbeløb, der for tiden andrager kr. 1.000 pr.  

 arrangement.
 Ansøgning:
For eksterne arrangementer indsendes ansøgning til teknologistyrelsen  

 senest 14 dage før arrangementes begyndelse.
Ansøgningen skal være  

 underskrevet af konsulenttjenestens ansvarlige leder og indeholde følgende  

 oplysninger:
 Konsulentens navn.
 Formålet med deltagelsen.
Uddannelsesarrangementets indhold, tid og sted; kopi af program skal vedlægges.
 Budget for udgifterne ved konsulentens deltagelse.
 For interne arrangementers vedkommende skal ansøgningen ligeledes  

 indsendes senest 14 dage før arrangementes begyndelse og indeholde  

 oplysninger om arrangementes indhold, tid og sted samt budget for de poster,  

 som er angivet under ovenstående afsnit vedrørende interne arrangementer.  

 Desuden skal ansøgningen omfatte en liste over deltagerne.
 Regnskabsaflæggelse:
 Tilsagnsmodtageren skal senest 2 måneder efter arrangementets afslutning -  

 medmindre anden frist er aftalt - indsende følgende dokumentation til  

 teknologistyrelsen:
 Et regnskab over udgifter og indtægter, enten vedlagt bilag eller  

 revideret af statsautoriseret eller registreret revisor.
 En rapport, der bør indeholde en vurdering af kursets form og indhold samt  

 konsulentens udbytte heraf.
 Teknologistyrelsen vil efterfølgende kunne indkalde dokumentation for  

 intægter og udgifter ved de støttede arrangementer.
