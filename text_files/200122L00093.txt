Fremsat den 6. februar 2002 af  

 skatteministeren (Svend Erik Hovmand) Forslag til Lov om ændring af afskrivningsloven (Ændringer som følge af  

 tonnageskatteloven) § 1 I lov om skattemæssige afskrivninger (afskrivningsloven), jf.  

 lovbekendtgørelse nr. 875 af 4. oktober 2001, foretages  

 følgende ændringer:
 1. I § 5, stk. 1, indsættes efter »for den  

 enkelte virksomhed«: », jf. dog § 5 B«.
 2. Efter § 5 A indsættes som § 5 B:
»§ 5 B.
Skibe med en bruttotonnage på 20 tons eller  

 derover, der anvendes til erhvervsmæssig transport af passagerer eller  

 gods, afskrives på en særskilt saldo, når 1)	den skattepligtige er omfattet af selskabsskattelovens § 1,  

 stk. 1, nr. 1-2, eller stk. 6, 2)	den skattepligtige er omfattet af selskabsskattelovens § 2,  

 stk. 1, litra a) og er hjemmehørende i en anden EU-medlemsstat,  

 eller 3)	skibet udlejes uden besætning (bareboat) eller erhverves med  

 henblik på sådan udlejning.
Stk. 2. Afskrivning kan højst udgøre 12 pct. af  

 den afskrivningsberettigede saldoværdi.
For nybyggede skibe, som alene  

 er omfattet af stk. 1, nr. 1-2, og som ikke undergives beskatning efter  

 tonnageskatteloven, kan afskrivning det første år, hvori der kan  

 foretages afskrivninger, dog udgøre indtil 20 pct. af  

 anskaffelsessummen, hvorefter den resterede del af anskaffelsessummen  

 tillægges den afskrivningsberettigede saldoværdi for det  

 efterfølgende indkomstår. § 5, stk. 4-6, og § 6  

 finder ikke anvendelse.
Stk. 3. For skibe, som er omfattet af § 5, og som bliver  

 omfattet af stk. 1-2, beregnes saldoen efter § 5 B ved en  

 forholdsmæssig fordeling af den eksisterende saldo på grundlag af  

 den regnskabsmæssige værdi af de pågældende skibe og  

 den regnskabsmæssige værdi af øvrige aktiver.
Reglerne i  

 1. pkt. finder tilsvarende anvendelse, når skibe omfattet af  

 stk. 1-2 bliver omfattet af § 5.« 3. I § 28 indsættes som stk. 3:
»Stk. 3. Der kan ikke foretages forskudsafskrivninger på  

 skibe som, er omfattet af § 5 B.« § 2 Stk. 1. Loven træder i kraft efter skatteministerens  

 bestemmelse.
Stk. 2. For skibe, som undergives beskatning efter  

 tonnageskatteloven fra og med indkomståret 2001 eller  

 indkomståret 2002, har loven virkning fra og med det  

 pågældende indkomstår.
For øvrige skibe har loven  

 virkning fra og med indkomståret 2003.
 Stk. 3. Loven omfatter ikke skibe ejet af skattepligtige, som  

 ikke driver rederivirksomhed, når skibene senest den 31. december 2002  

 er udlejet til en uafhængig lejer, jf. ligningslovens § 2,  

 stk. 2.
 Stk. 4. § 1, nr. 3, finder ikke anvendelse, når  

 bindende aftale om bygning af skib er indgået senest den 31. december  

 2002.
 Stk. 5. For skibe, som alene bliver omfattet af § 5 B,  

 stk. 1, nr. 1-2, og som ikke undergives beskatning efter  

 tonnageskatteloven, kan der i det første indkomstår, hvor loven  

 får virkning, foretages afskrivninger med indtil 20 pct.
Bemærkninger til lovforslaget Almindelige bemærkninger 1. Generelt.
Det foreslås, at der som led i etableringen af en  

 særlig tonnageskatteordning til sikring af danske rederiers  

 internationale konkurrenceevne foretages en tilpasning af  

 afskrivningsreglerne for skibe.
Det foreliggende lovforslag skal  

 således ses i nøje sammenhæng med det forslag til Lov om  

 beskatning af rederivirksomhed (Tonnageskatteloven), som fremsættes  

 samtidig hermed.
For en nærmere redegørelse for  

 tonnageskatteordningens indhold henvises til bemærkningerne til dette  

 lovforslag.
Det foreslås, at der samtidig med etableringen af en  

 tonnageskatteordning indføres særlige afskrivningssatser for  

 skibe.
Hovedreglen vil herefter være, at skibe som ejes af selskaber,  

 eller som udlejes uden besætning (bare-boat) eller erhverves med  

 henblik på udlejning, kan afskrives med indtil 12 pct. årligt.  

 Det vil derfor være nødvendigt fremover at operere med to  

 afskrivningssaldi   en for skibe og en for andre aktiver.
Samtidig foreslås adgangen til at foretage  

 forskudsafskrivninger på sådanne skibe fjernet.
Der  

 foreslås ikke ændringer i afskrivningsreglerne for andre  

 erhvervsaktiver.
Efter forslaget til en tonnageskattelov vil der ikke kunne  

 gives fradrag for afskrivninger på de skibe og driftsmidler, som  

 omfattes af tonnageskatteordningen.
Det er derfor nødvendigt  

 yderligere at udskille tonnagebeskattede aktiver fra de aktiver, som ikke  

 indgår i tonnageskatteordningen, og som fortsat vil kunne afskrives  

 efter de almindelige regler.
Dette vil ske i form af etablering af  

 særlige overgangssaldi, når et rederi vælger at gå  

 ind i tonnageskatteordningen.
Afskrivningslovens bestemmelser vil dog fortsat være  

 gældende for tonnagebeskattede skibe i den forstand, at rederierne vil  

 skulle foretage løbende nedskrivninger af skibe og driftsmidler efter  

 afskrivningslovens maksimale satser, men uden at kunne føre disse  

 nedskrivninger til fradrag.
Under de betingelser, der er indeholdt i  

 tonnageskatteforslaget, vil der skulle ske beskatning, hvis nedskrivninger  

 eller afhændelse af aktiver medfører, at de særlige saldi  

 bliver negative.
Der henvises herom til bemærkningerne til forslaget  

 til en tonnageskattelov, særligt bemærkningerne til lovforslagets  

 §§ 16-20.
Tonnageskatteordningen vil kunne anvendes af danske  

 selskaber og af faste driftssteder i Danmark af selskaber, der er  

 hjemmehørende i andre EU-medlemsstater.
Det vil inden for  

 nærmere fastsatte afgrænsninger frit kunne vælges mellem  

 tonnagebeskatning og almindelig beskatning.
Hovedreglen vil være, at  

 valg eller fravalg af tonnagebeskatning er bindende for 10 år.
Vælges almindelig beskatning, vil der fremover kunne  

 foretages skattemæssige afskrivninger efter de satser, der  

 fremgår af det her foreliggende lovforslag.
Vælges  

 tonnagebeskatning, skal der som nævnt føres særlige saldi,  

 som løbende nedskrives med de tilsvarende satser.
 2. Lovforslagets indhold.
 Forslaget til ændrede afskrivningsregler indeholder  

 følgende elementer:
1. Skibe på 20 tons eller derover, som ejes  

 af danske selskaber m.v. eller af faste driftssteder af selskaber  

 hjemmehørende i andre EU-lande, eller som udlejes uden besætning  

 (bareboat) eller erhverves med henblik på sådan udlejning,  

 afskrives på særskilt saldo og efter en afskrivningssats på  

 højst 12 pct.
Nybyggede skibe, som ejes af selskaber m.v., kan dog  

 afskrives med 20 pct. det første år.
 2. Der kan ikke længere forskudsafskrives  

 på skibe, som omfattes af de ovenfor nævnte bestemmelser.
3. Der foreslås fastsat en  

overgangsordning, hvorefter de almindelige afskrivningsregler kan  

 anvendes af skattepligtige, som ikke selv driver rederivirksomhed, og som  

 senest den 31. december 2002 har udlejet skibet til en uafhængig lejer.  

 Endvidere vil der kunne foretages forskudsafskrivninger på skibe,  

 når bindende aftale om bygning af skib er indgået senest samme  

 dato.
Endelig foreslås som en overgangsordning, at skibe, som ejes af  

 selskaber, og som ikke inddrages under tonnageskatteordningen, kan afskrives  

 med indtil 20 pct. i det første indkomstår, hvor loven får  

 virkning.
 3. De gældende regler.
Efter de gældende regler indgår  

 erhvervsmæssigt anvendte skibe sammen med andre driftsmidler på  

 en samlet afskrivningssaldo.
Saldoværdien i et givet år  

 opgøres som saldoen ved årets begyndelse tillagt  

 anskaffelsessummen for nyerhvervede driftsmidler og skibe og fratrukket  

 salgssummen for afhændede driftsmidler og skibe.
Saldoværdien kan  

 ved den skattepligtiges indkomstopgørelse afskrives med indtil 25  

 pct., og det nedskrevne beløb udgør herefter saldoværdien  

 ved det følgende indkomstårs begyndelse.
For selskaber m.v. gælder der den særlige  

 bestemmelse for aktiver, som er udlejet, eller som erhverves med henblik  

 på udlejning, at de ikke indgår i den afskrivningsberettigede  

 saldo.
Der kan ikke foretages afskrivninger i anskaffelsesåret, men der  

 kan i stedet foretages særskilt afskrivning på de  

 pågældende aktiver med indtil 50 pct. i året derefter.
Den  

 resterende del af anskaffelsessummen tillægges herefter  

 afskrivningssaldoen.
Ved erhvervelse af skibe eller andre driftsmidler er der  

 under forskellige betingelser mulighed for at foretage forskudsafskrivninger.  

 Det er en betingelse, at den skattepligtige har truffet bindende aftale om  

 levering af driftsmidlerne eller bygning af skibet - eller har planlagt at  

 fremstille aktiverne i egen virksomhed - til levering eller  

 færdiggørelse tidligst i det første og senest i det  

 fjerde år efter bestillings- eller planlægningsåret.
Det er  

 endvidere en betingelse, at anskaffelsessummen overstiger et beløb  

 på 1.155.800 kr. (2002-niveau, beløbet reguleres  

 årligt).
Når disse betingelser er opfyldt, kan der foretages  

 forskudsafskrivninger med indtil 15 pct. om året første gang i  

 det indkomstår, hvor aktivet bestilles eller planlægges  

 fremstillet, og sidste gang i det tredje indkomstår derefter.
For  

 aktiver, der erhverves med henblik på udlejning, kan der dog  

 først forskudsafskrives i året efter bestillingsåret.
Der  

 kan højst forskudsafskrives i alt 30 pct.
 Provenumæssige bemærkninger.
 Som ovenfor anført skal lovforslaget ses i  

 nøje sammenhæng med det forslag til Lov om beskatning af  

 rederivirksomhed (Tonnageskatteloven), som fremsættes samtidig hermed.  

 De to lovforslag udgør en helhed og skal også i  

 provenumæssig henseende betragtes som sådan.
De provenumæssige bemærkninger, der er  

 indeholdt i forslaget til en tonnageskattelov, medtager også de  

 provenumæssige konsekvenser af det her foreliggende lovforslag.
Der  

 henvises derfor til bemærkningerne til forslaget til en  

 tonnageskattelov.
 Administrative bemærkninger.
Tonnageskatteordningen har alene betydning for en  

 præcist defineret del af erhvervslivet, nemlig rederierhvervet.  

 Skatteministeriet har på denne baggrund anmodet Danmarks Rederiforening  

 om at vurdere de administrative konsekvenser af lovforslaget for  

 erhvervslivet.
Det er Rederiforeningens vurdering, at lovforslaget ud over  

 mindre tilpasninger i forbindelse med overgang til tonnagebeskatning ikke vil  

 have administrative konsekvenser for erhvervslivet.
 Lovforslaget skønnes ikke at have væsentlige  

 administrative konsekvenser for skattemyndighederne.
 Erhvervsøkonomiske bemærkninger.
 Der henvises til bemærkningerne til forslag til Lov  

 om beskatning af rederivirksomhed (Tonnageskatteloven), som er fremsat sammen  

 med det her foreliggende lovforslag.
 Forholdet til EU-retten.
De foreslåede ændringer af afskrivningsloven  

 har ikke i sig selv EU-retlige konsekvenser.
Imidlertid er den  

 tonnageskatteordning, som der samtidig er fremsat forslag om,  

 statsstøtte efter EU-reglerne skal derfor godkendes af  

 Kommissionen.
 Sammenfatning af økonomiske og administrative  

 konsekvenser.
Positive konsekvenser Negative konsekvenser Økonomiske konsekvenser for stat, amter og  

 kommuner Der henvises til Forslag til lov om beskatning af  

 rederivirksomhed (tonnageskatteloven).
 Der henvises til Forslag til lov om beskatning af  

 rederivirksomhed (tonnageskatteloven).
Administrative konsekvenser for stat, amter og  

 kommuner Ingen væsentlige konsekvenser.
 Ingen væsentlige konsekvenser.
Økonomiske konsekvenser for erhvervslivet Der henvises til Forslag til lov om beskatning af  

 rederivirksomhed (tonnageskatteloven).
 Der henvises til Forslag til lov om beskatning af  

 rederivirksomhed (tonnageskatteloven).
Administrative konsekvenser for erhvervslivet Ingen væsentlige konsekvenser.
 Ingen væsentlige konsekvenser.
Miljømæssige konsekvenser Ingen.
 Ingen.
Administrative konsekvenser for borgerne Ingen.
 Ingen.
Forholdet til EU-retten Ingen. (Tonnageskatteordningen skal godkendes efter EU s  

 statsstøtteregler.) Ingen.
 Høring.
 Lovforslaget har været til høring hos  

 følgende organisationer m.v.:
 Danmarks Rederiforening, Bilfærgernes  

 Rederiforening, Rederiforeningen for Mindre Skibe, Rederiforeningen af 1895,  

 Advokatrådet, Arbejderbevægelsens Erhvervsråd, Erhvervenes  

 Skattesekretariat, Foreningen af Registrerede Revisorer, Foreningen af  

 Statsautoriserede Revisorer, Kommunernes Landsforening, Københavns  

 Kommune, Frederiksberg Kommune, Amtsrådsforeningen,  

 Skattechefforeningen og Skatterevisorforeningen.
Lovforslaget har været sendt til høring  

 sammen med forslaget om en tonnageskattelov.
Der henvises til dette  

 lovforslag for en oversigt over høringssvarene.
 Bemærkninger til lovforslagets enkelte  

 bestemmelser.
 Til § 1, nr. 1.
 Ændringen er en konsekvens af de ændringer,  

 der foreslås i § 1, nr. 2.
 Til § 1, nr. 2.
Der foreslås indsat en ny § 5 B i  

 afskrivningsloven.
Den foreslåede paragraf omhandler særlige  

 afskrivningsregler for skibe.
Det foreslås i § 5 B, stk. 1, at skibe med  

 en bruttotonnage på 20 tons eller derover, der anvendes til  

 erhvervsmæssig transport af passagerer eller gods, skal afskrives  

 på en særskilt saldo, når ejeren er et selskab, eller  

 når skibet udlejes uden besætning (bare-boat) eller erhverves med  

 henblik på sådan udlejning.
Det forhold, at en gruppe partredere  

 udpeger den ene som bestyrende reder til at varetage den daglige drift af et  

 skib, indebærer ikke i sig selv, at de øvrige partredere anses  

 for at udleje et skib til den bestyrende reder på  

 bare-boat-vilkår.
Eventuelle tvivlstilfælde må  

 afgøres konkret.
Det foreslås videre i stk. 2, at afskrivning  

 for de pågældende skibe højst kan udgøre 12 pct. af  

 den afskrivningsberettigede saldoværdi.
For nybyggede skibe, som ejes  

 og drives af selskabet selv, kan der efter forslaget i det første  

 år afskrives indtil 20 pct. af anskaffelsessummen, når skibene  

 ikke omfattes af tonnageskatteordningen. (Det følger heraf, at  

 nedskrivninger i tonnageskatteordningen alene foretages med 12 pct.  

 årligt.) Dette skal ses i sammenhæng med, at muligheden for  

 forskudsafskrivning på skibe fjernes, jf. bemærkningerne til  

 lovforslagets § 1, nr. 3.
De særlige regler, som findes for selskaber i  

 afskrivningslovens § 5, stk. 4-6, om at aktiver, som er udlejet,  

 eller som erhverves med henblik på udlejning, afskrives særskilt  

 med indtil 50 pct. i året efter anskaffelsesåret, skal ikke finde  

 anvendelse for skibe omfattet af den nye § 5 B.
Det samme gælder  

 reglerne i afskrivningslovens § 6 om straksafskrivning.
I stk. 3 fastsættes det, hvordan den  

 særlige saldo efter den foreslåede § 5 B skal beregnes.  

 Saldoen skal beregnes ved en forholdsmæssig fordeling af den  

 eksisterende afskrivningssaldo efter den regnskabsmæssige værdi  

 af de skibe, der omfattes af de nye bestemmelser, og den  

 regnskabsmæssige værdi af øvrige aktiver.
Samme  

 fremgangsmåde anvendes efter forslaget til en tonnageskattelov ved  

 beregningen af de særlige overgangssaldi, der skal opgøres ved  

 overgang til tonnagebeskatning.
Hvis et skib har været afskrevet efter reglerne  

 § 5 B og derefter overgår til anvendelse til et formål,  

 så det vil kunne afskrives efter de almindelige regler i § 5, skal  

 der ske en tilsvarende fordeling af den særlige saldo.
Den del af den  

 særlige saldo, som vedrører de skibe, som fremover vil  

 være omfattet af de almindelige afskrivningsregler, flyttes over til  

 den almindelige afskrivningssaldo.
 Til § 1, nr. 3.
 Det foreslås, at reglerne i afskrivningslovens  

 § 28 om forskudsafskrivning ikke skal være gældende for  

 skibe, som er nævnt i § 5 B.
 Til § 2.
Det foreslås, at loven træder i kraft efter  

 skatteministerens bestemmelse.
Det er regeringens hensigt at sætte  

 loven i kraft samtidig med tonnageskatteloven.
Det foreslås, at loven  

 får virkning fra og med indkomståret 2001 for skibe, som bliver  

 omfattet af tonnageskatteordningen fra og med dette indkomstår.  

 Tilsvarende foreslås det, at loven får virkning fra og med  

 indkomståret 2002, hvis skibene bliver omfattet af  

 tonnageskatteordningen fra og med dette år.
For øvrige skibe  

 foreslås det, at loven får virkning fra og med indkomståret  

 2003. Herved undgås, at reglerne ville kunne få skærpende  

 virkninger med tilbagevirkende kraft.
Det foreslås videre i stk. 3 som en  

 overgangsordning, at de hidtil gældende afskrivningsregler vil kunne  

 anvendes for skibe, der ejes af skattepligtige, som ikke selv driver  

 rederivirksomhed, og som derfor ikke vil kunne anvende  

 tonnageskatteordningen, når de pågældende skibe senest den  

 31. december 2002 er udlejet til en uafhængig lejer, d.v.s. en lejer  

 hvormed udlejeren ikke er koncernforbundet.
Tilsvarende foreslås i  

 stk. 4, at adgangen til at foretage forskudsafskrivning på skibe  

 opretholdes i de tilfælde, hvor bindende aftale om bygning af skib er  

 indgået senest den 31. december 2002.
 Endelig foreslås det i stk. 5 som en  

 overgangsbestemmelse, at selskaber, som ikke vælger beskatning efter  

 tonnageskatteloven, kan afskrive skibe med op til 20 pct. i det første  

 indkomstår, hvor loven får virkning.
