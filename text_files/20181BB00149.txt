Fremsat den 26. marts 2019 af Karina Due (DF), Lise Bech (DF), Kristian Thulesen Dahl (DF), Susanne Eilersen (DF), Søren Espersen (DF), Dennis Flydtkjær (DF), Peter Kofod (DF), Hans Kristian Skibby (DF) og Peter Skaarup (DF) Forslag til folketingsbeslutning om udvidelse af pebersprayordningen Folketinget pålægger regeringen i indeværende folketingssamling at fremsætte de nødvendige lovforslag og foretage de fornødne administrative ændringer, således at bartendere og udsmidere lovligt kan bære peberspray i forbindelse med udførelse af deres særligt udsatte arbejde.
Bemærkninger til forslaget I 2018 vedtog Folketinget L 83, forslag til lov om ændring af lov om våben og eksplosivstoffer, der gjorde det lovligt at besidde peberspray i eget hjem for personer over 18 år.
Dette indebærer, at man ikke må gå rundt med peberspray til selvforsvar uden for eget hjem.
Dog blev det muligt for visse personer at opnå tilladelse til at bære peberspray i det offentlige rum, hvis vedkommende kan dokumentere et særligt behov herfor.
Der kan eksempelvis være tale om personer, der har fået udleveret en overfaldsalarm eller personer, der har været udsat for overfald af tidligere partnere m.v. (»Regeringen vil tillade peberspray i eget hjem«, tv2.dk, den 24. januar 2018).
Beslutningsforslaget har til formål at udvide pebersprayordningen, således at bartendere og udsmidere får tilladelse til at bære peberspray i forbindelse med udførelse af deres særligt udsatte arbejde.
Vagter og bartendere udfører et arbejde, hvor de ofte bringes i situationer, hvor de udsættes for vold eller trusler herom.
Forslagsstillerne mener derfor, at de bør omfattes af tilladelsesordningen i ovennævnte lov, som giver visse personer lov til at bære peberspray i det offentlige rum.
Dog skal det fastslås, at vagter og bartendere kun må bære peberspray, mens de udfører deres arbejde på deres arbejdsplads.
Skriftlig fremsættelse Karina Due (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udvidelse af pebersprayordningen.
(Beslutningsforslag nr.
B 149) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
