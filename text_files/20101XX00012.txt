Skriftlig fremsættelse (6. oktober 2010) Beskæftigelsesministeren (Inger Støjberg) Herved tillader jeg mig for Folketinget at fremsætte:
Forslag til lov om arbejdsskadesikring i Grønland (Lovforslag nr.
L 6) Det væsentligste formål med dette lovforslag er at erstatte den nugældende anordning 991 fra 2008 om ikrafttræden af lov om arbejdsskadesikring i Grønland med en selvstændig lov om arbejdsskadesikring i Grønland.
Baggrunden er, at erfaringen har vist, at den nuværende ordning med ikraftsættelse af den danske lov om arbejdsskadesikring i Grønland ved kongelig anordning, ikke giver mulighed for ændringer i den grønlandske arbejdsskadeordning i takt med udviklingen i Grønland.
Det skyldes, at anordningen kun kan ændres, når den danske lov ændres.
Efter forhandling med Det Grønlandske Selvstyre er der derfor udarbejdet dette forslag til en lov om arbejdsskadesikring i Grønland.
Selvstyret har godkendt lovforslaget på deres forårssamling i 2010. Det foreslås, at loven træder i kraft den 1. januar 2011.
Ved at indføre en selvstændig lov om arbejdsskadesikring i Grønland fjernes bindingen til den danske lov, og der kan løbende ske ændringer i loven, når udviklingen i Grønland kræver det.
Med forslaget skabes der et mere fleksibelt grundlag for arbejdsskadeordningen i Grønland i fremtiden.
Lovforslaget viderefører i det væsentlige den eksisterende ordning, som bygger på anordning 991 fra 2008 om ikrafttræden af lov om arbejdsskadesikring i Grønland.
Der er i overensstemmelse med grønlandske ønsker foretaget enkelte justeringer i forhold til anordningen.
Den ordning, der skabes for arbejdsskadesikringen i Grønland på grundlag af en selvstændig lov, kan med tiden udvikle sig i en anden retning end den danske ordning, hvis der er behov for det.
Fremtidige ændringer i loven vil ske i samarbejde med Det Grønlandske Selvstyre.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
