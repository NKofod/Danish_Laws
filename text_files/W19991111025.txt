Filmrettigheder Reference:
SL § 6 a LV 1998 E.I.4.2.1 A klagede for indkomståret 1993 over, at de stedlige  

 skattemyndigheder ikke havde godkendt fradrag for andel af resultat i B I/S,  

 588.974 kr.
Det fremgik af sagens oplysninger, at C A/S den 31. december 1993 havde  

 indgået en aftale, "Master Distribution Agreement", med D Inc. om  

 erhvervelse af distributionsretten til den i nærværende sag  

 omhandlede film, til et nærmere angivet geografisk område.  

 Aftalen gav C A/S eneretten til at distribuere og markedsføre filmen.  

 Aftalen om overdragelsen af distributionsrettigheden gjaldt i 50 år.  

 Det sælgende selskab, garanterede at de var ejede af eller  

 kontrollerede alle licensrettigheder til filmen, og at selskabet havde ret  

 til at overdrage distributionsrettigheden.
Ifølge aftalen måtte  

 C A/S ikke overdrage sin ret uden sælgers samtykke, bortset fra  

 overdragelse til 100% ejede datterselskaber.
Det var videre oplyst, at C A/S samme dag indgik en salgsagentaftale,  

 Sales Agency Agreement, med E Inc., hvor E Inc. blev engageret som  

 enesalgsagent for C A/S.
Aftalen løb - ligesom  

 distributionsrettigheden - i 50 år, hvor C A/S i de første 10  

 år var garanteret en fast halvårlig minimumsindtjening.
Hvis  

 periodens indtægter oversteg dette beløb, skulle  

 indtægterne fordeles med 35% af nettoindtægten til agenten og det  

 resterende beløb til ejeren af distributionsrettigheden.
Ifølge  

 aftalen skulle agenten a) føre tilsyn med distribution af  

 rettighederne, b) forhandle aftaler om distribution af filmen, c)  

 sørge for levering af filmen og d) sikre opkrævning af betaling  

 af licensydelser.
Ifølge aftalen havde agenten ret til, uden C A/S'  

 godkendelse, at indgå aftaler om underlicenser m.v.
C A/S kunne derimod  

 ikke foretage sådanne dispositioner uden skriftlig godkendelse fra  

 agenten.
Det var videre oplyst, at C A/S ved købet af  

 distributionsrettigheden skulle betale et kontant beløb på 1,5%  

 af den aftalte købesum, medens restbeløbet finansieredes ved  

 optagelse af et lån den 31. december 1993 hos F ApS, jf. "Security  

 Agreement" og "Secured Promissory Note" af 31. december 1993. Långiver,  

 F ApS, havde sikkerhed for lånet i distributionsrettighederne og  

 licensindtægter fra udnyttelse af distributionsrettighederne eller  

 andre indtægter, der relaterede sig til filmen.
Lånet var ydet  

 på non-recourse vilkår, og låntageren hæftede derfor  

 ikke personligt for lånet.
Ifølge "Secured Promissory Note"  

 skulle lånet forrentes med 9% p.a. og tilbagebetales i 100  

 halvårlige, lige store ydelser, dvs. over 50 år.
Ydelserne  

 svarede til den i salgsagentaftalen garanterede minimumsindtjening.
Det var videre oplyst, at C A/S i henhold til "Notice and Irrevocable  

 Direction to Pay" af 31. december 1993 gav E Inc. uigenkaldelig ret og pligt  

 til at betale de i salgsagentaftalen stipulerede ydelser til F ApS, hvilket i  

 henhold til "Notice and Irrevocable Direction to Prepayment" af 31. december  

 1993 meddeltes F ApS.
Det fremgik endvidere, at eventuelle betalinger, der  

 oversteg ydelsen på lånet, skulle anvendes til  

 ekstraordinære afdrag på lånet, samt at sådanne  

 eventuelle ekstraordinære afdrag ikke medførte ændringer  

 af den i låneaftalen fastsatte ydelse.
Videre var det oplyst, at C A/S den 31. december 1993 havde givet F ApS en  

 eksklusiv og uigenkaldelig ret til og option på at købe  

 rettighederne af enhver art til den omhandlede film samt alle kontrakter,  

 aftaler og andre dokumenter vedrørende filmen.
Optionen kunne udnyttes  

 efter 10 år, og til et beløb svarende til markedsprisen for  

 rettighederne, dog ikke et beløb mindre end restgælden på  

 lånet.
Det var videre oplyst, at F ApS ikke havde overført  

 låneprovenuet til låntager eller stillet beløbet til  

 rådighed for sælgeren af distributionsrettigheden, D Inc.
F ApS  

 havde derimod den 31. december 1993 indgået et nyt  

 lånearrangement med D Inc, en såkaldt back to back finansiering,  

 hvor F ApS havde optaget et lån hos D Inc. med samme hovedstol og  

 vilkår som i låneaftalen mellem C A/S og F ApS.
I henhold til  

 "Notice of Assignment" af 31. december 1993 havde F ApS overdraget sine  

 rettigheder og forpligtelser i henhold til blandt andet "Security Agreement",  

 "Notice of Payment and Prepayment" og "Option Agreement" mellem C A/S og F  

 ApS til D Inc.
Det var videre oplyst, at C A/S, jf.
Master Distribution Agreement af 31.  

 december 1993, havde overdraget distributionsrettighederne til B I/S, hvori  

 klageren var interessent.
Aftalen om overdragelse af rettigheden gjaldt i 50  

 år.
Samtidig indtrådte B I/S i det af C A/S hos F ApS optagne  

 lån på 2.930.000 kr. og de i tilknytning hertil indgåede  

 aftaler, herunder optionen.
Ligeledes indtrådte B I/S i aftalerne med G  

 Inc., herunder "Sales Agent Agreement".
 Klageren havde ved indkomstopgørelsen for indkomståret 1993  

 fratrukket sin andel af anskaffelsessummen for rettigheden, ligesom klageren  

 havde fratrukket renter af det lån, der var optaget til finansiering af  

 anskaffelsen af rettigheden.
 Det var oplyst, at Told- og Skattestyrelsen havde foretaget  

 undersøgelser af de af C A/S udbudte skattearrangementer  

 vedrørende investeringer i distributionsrettigheder til film.
Told- og Skattestyrelsen havde anført, at undersøgelserne  

 havde vist, at selskabet D Inc. ikke havde været ejer af  

 distributionsrettighederne eller havde været bemyndiget til at  

 disponere over disse.
Efter de foreliggende oplysninger var den  

 retmæssige ejer (copyrightindehaver) til nogle af de udbudte film H  

 Ltd, UK.
Dette selskab havde indgået en salgsagentaftale med E Inc.,  

 hvorefter E Inc. på vegne af H Ltd. kunne formidle salg af  

 distributionsrettighederne til filmen.
Copyrightindehaveren skulle godkende  

 alle salgskontrakter, der blev indgået af salgsagenten, og H Ltd. havde  

 efter styrelsens oplysninger aldrig godkendt overdragelse til eller i  

 øvrigt hørt om selskabet D Inc. eller C A/S eller andre danske  

 investorer.
E Inc. havde således ikke været bemyndiget til at  

 overdrage rettighederne til D Inc., da E Inc. kun havde status som  

 salgsagent.
Told- og Skattestyrelsen var i forbindelse med undersøgelserne  

 kommet i besiddelse af et eksemplar af en såkaldt Standard Exclusive  

 Sales Agency Agreement, hvor E Inc. var anført som salgsagent og med  

 ledig plads til at indsætte navnet på en copyrightindehaver.  

 Dette indicerede efter styrelsens opfattelse, at E Inc. havde samme  

 agentstatus for de øvrige film, og derfor ikke havde været  

 bemyndiget til at sælge distributionsrettighederne.
Told- og  

 Skattestyrelsen havde videre anført, at undersøgelserne havde  

 vist, at der førtes en nøjagtig registrering over, hvem der  

 havde ejendomsretten/var copyrightindehaver til forskellige amerikanske film,  

 hvem der havde erhvervet distributionsrettigheder, hvem der var salgsagent,  

 belåninger m.v.
Styrelsen havde haft adgang til copyrightrapporter fra  

 et firma i USA på samtlige film, og heraf fremgik ikke, at der for de  

 omhandlede film skulle være sket overdragelse af nogen form for  

 rettigheder eller lignende til selskabet D Inc. eller til danske investorer.  

 Videre var der ikke konstateret registrering af sikkerhedsstillelse for  

 lån hos F ApS eller hos D Inc.
Derimod var E Inc. for nogle film  

 utvetydigt angivet som salgsagent for ejerne/copyrightindehaverne.
Told- og Skattestyrelsens undersøgelser havde efter det oplyste  

 videre vist, at selskabet D Inc. var et 100% ejet datterselskab af E Inc., og  

 at selskabet var tegnet af personer, der beklædte centrale poster i  

 moderselskabet.
Betalingen af den garanterede minimumsroyalty til de danske  

 investorer var tiltransporteret långiver, der var økonomisk  

 forbundet med salgsagenten.
Arrangementet indeholdt også en  

 salgsagentaftale mellem de danske investorer og E Inc., hvorved brugsretten  

 til rettighederne efter styrelsens opfattelse returneredes til  

 sælgeren.
Det var videre styrelsens opfattelse, at der var tale om  

 usædvanlige aftalevilkår, der reelt fratog ejerne alle normale  

 beføjelser til at råde over sit aktiv eller udøve  

 sædvanlige ejerbeføjelser, ligesom det forekom  

 forretningsmæssigt usædvanligt, at der aftaltes en garanteret  

 minimumsroyalty uden hensyn til agentens indtjening fra filmen.
 Told- og Skattestyrelsen havde på denne baggrund konkluderet, at  

 hverken E Inc. eller D Inc. havde været berettiget til at sælge  

 distributionsrettighederne, hvorfor ejendomsretten ikke kunne anses for  

 overgået til de danske investorer.
Told- og skattestyrelsen havde, såfremt ejendomsretten måtte  

 anses for overgået, videre konkluderet, at denne var gået tilbage  

 til sælger ved indgåelsen af salgsagentaftalen.
Videre opfyldte  

 projekterne ikke betingelserne for at blive anset for erhvervsmæssig  

 virksomhed, idet investorerne ikke skulle præstere nogen  

 økonomisk indsats eller påtage sig nogen økonomisk  

 risiko, idet der var tale om en aktivitet med forud beregnede indtægter  

 og udgifter, jf. den garanterede minimumsindtægt, samtidig med at  

 investorerne reelt var sikret at kunne afhænde aktiviteten uden tab,  

 men reelt også uden mulighed for at opnå en gevinst.
Told- og Skattestyrelsen havde om lånet anført, at der var  

 tale om et non-recourse lån, hvor låntager ikke havde nogen  

 personlig hæftelse for lånets tilbagebetaling, ligesom  

 långiver reelt havde forpligtet sig til at overtage aktivet til en  

 pris, der svarede til lånets restgæld efter 10 år.
Der  

 påhvilede derfor ikke de danske investorer nogen aktuel eller reel  

 gældsforpligtelse eller nogen pligt til at forrente lånet,  

 hvorfor betingelserne for fradrag for renteudgifter, jf. statsskattelovens §  

 6 e, ikke var til stede.
 De stedlige skattemyndigheder havde ikke anerkendt det af klageren  

 selvangivne underskud vedrørende B I/S, idet klageren efter de  

 stedlige skattemyndigheders opfattelse ikke havde dokumenteret at have  

 erhvervet rettighederne til filmen.
 Klagerens repræsentant havde over for Landsskatteretten nedlagt  

 påstand om, at fradrag for andel af resultat i B I/S blev godkendt, jf.  

 statsskattelovens § 6 a, subsidiært under hensyntagen til  

 forventningsprincippet.
 Repræsentanten havde til støtte herfor anført, at det  

 af ligningsvejledningen for 1993, afsnit E.B.3.15. fremgik:
"Ligningsrådet har i en bindende forhåndsbesked udtalt, at  

 udgifter til køb af filmrettigheder kan behandles som driftsudgifter,  

 der tager sigte på at sikre indkomsten over en periode, svarende til  

 filmens levetid." Herefter var det i ligningsvejledningen anført, at i det omfang  

 filmen først havde premiere i de sidste måneder af  

 regnskabsåret, skulle der ske en regulering, således at fradrag  

 for en del af anskaffelsessummen blev udskudt til det efterfølgende  

 regnskabsår.
Denne del af anskaffelsessummen var defineret som det  

 mindste beløb af enten filmens nettoudgift i premiereåret eller  

 filmens bruttoindtægt i de første tre måneder i  

 regnskabsåret efter premiereåret.
Formuleringsmæssigt havde  

 man i ligningsvejledningen modsætningsvis udtrykt, at  

 anskaffelsessummen for film, der havde premiere i de første ni  

 måneder af regnskabsåret, kunne fratrækkes fuldt ud.
Denne  

 formulering var af de stedlige skattemyndigheder "vendt fuldstændig  

 på hovedet", således at man modsætningsvis indfortolkede,  

 at film, der havde haft premiere inden det regnskabsår, hvori  

 anskaffelsen skete, ikke kunne fratrækkes som en driftsomkostning.
 Repræsentanten var af den opfattelse, at de stedlige  

 skattemyndigheders fortolkning var totalt uden sammenhæng med  

 Ligningsrådets bindende forhåndsbesked og i øvrigt savnede  

 enhver logik.
Konsekvensen af fortolkningen var, at efterfølgende erhververe af  

 filmen blev stillet ringere end den erhverver, som anskaffede filmen i det  

 år, hvori filmen havde verdenspremiere.
Dette på trods af, at  

 filmen normalt ville have en kraftig faldende værdi i perioden  

 umiddelbart efter premieretidspunktet.
Helt absurd blev situationen, hvis to  

 erhververe havde forskellige regnskabsår, f.eks. henholdsvis 1/7 - 30/6  

 og 1/1 - 31/12. Købte disse erhververe rettighederne til en film den  

 1/8 1993, og havde filmen haft premiere den 1/3 1993, fulgte det af  

 skattemyndighedernes afgørelse, at erhververen med regnskabsår  

 1/1 - 31/12 kunne fratrække udgiften fuldt ud, medens erhververen med  

 regnskabsår 1/7 - 30/6 skulle afskrive filmen over en periode på  

 10 år.
Dette kunne efter repræsentantens opfattelse ikke  

 indfortolkes i ligningsvejledningens indhold, der havde følgende  

 reelle indhold:
" Repræsentanten havde i denne forbindelse bemærket, at det var  

 den skattepligtige, som kunne vælge mellem at fratrække udgiften  

 med det samme eller afskrive denne over en årrække.
Repræsentanten havde videre anført, at Ligningsrådet  

 tidligere i en bindende forhåndsbesked havde bekræftet denne  

 fortolkning.
Sagen drejede sig om et børsnoteret selskab inden for  

 film- og videobranchen (altså "brugte film"), der skulle sælge  

 film til og leje film af et nyoprettet kommanditselskab.
Ligningsrådet  

 besvarede følgende spørgsmål:
"Er kommanditister i nedenstående situation omfattet af den i  

 ligningsvejledningen anførte skattemæssige praksis om fradrag  

 for udgifter til køb af filmrettigheder?" Ligningsrådet svarede ja, hvilket efter repræsentantens  

 opfattelse bekræftede hans fortolkning af formuleringen i  

 ligningsvejledningen og det forhold, at anskaffelsessummen for film, der  

 havde haft premiere inden anskaffelsestidspunktet, kunne fratrækkes  

 fuldt ud i anskaffelsesåret.
 Repræsentanten havde videre anført, at en ikke offentliggjort  

 bindende forhåndsbesked naturligvis havde samme præcederende  

 virkning som en offentliggjort bindende forhåndsbesked, og kunne derfor  

 anvendes til vurdering af gældende praksis.
Repræsentanten havde endelig anført, at ligningsvejledningen  

 gav klageren en retsbeskyttet forventning om at opnå fradrag for  

 udgifter til køb af filmrettigheder.
Da den forventede  

 skattemæssige behandling af anskaffelsessummen havde udløst  

 klagerens køb af den ideelle andel af filmen, kunne  

 forventningsprincippet ikke føre til en anden afgørelse end  

 nedsættelse til det selvangivne beløb.
Repræsentanten  

 havde i denne forbindelse fremhævet, at Skatteministeriets fornyede  

 overvejelser i TfS 1998.80 ikke kunne ændre det forhold.
Da der var  

 tale om fornyede overvejelser, måtte det implicit betyde, at tidligere  

 overvejelser havde resulteret i samme konklusion som ovenfor anført,  

 og bekræftet af Ligningsrådet.
 Landsskatteretten udtalte:
I overensstemmelse med almindelige bevisbyrderegler bemærkedes det,  

 at det på anmodning påhvilede en skatteyder at fremlægge  

 dokumentation for et af ham selvangivet fradrag.
Når der af  

 skattemyndighederne var rejst begrundet tvivl om arrangementets  

 økonomiske og skattemæssige realitet, herunder hvorvidt D Inc.  

 eller E Inc. havde været berettiget til at sælge  

 distributionsrettighederne, påhvilede bevisbyrden herfor skatteyderen.
 Da klageren ikke havde dokumenteret, at D Inc. eller E Inc. havde  

 været berettiget til at sælge distributionsrettighederne, var  

 klageren allerede herefter uberettiget til at medregne resultater, der  

 vedrørte den omhandlede distributionsrettighed i sin  

 indkomstopgørelse.
Landsskatteretten fandt i øvrigt, at der ikke havde foreligget  

 nogen reel økonomisk indsats og risiko for klageren i forbindelse med  

 arrangementet, ligesom der ikke havde påhvilet klageren nogen  

 selvstændig forpligtelse til at tilbagebetale og forrente det  

 omhandlede lån.
Betingelserne for at anerkende skattemæssige  

 afskrivninger og fradrag for driftsomkostninger samt fradrag for  

 renteudgifter var herefter ikke opfyldt.
Der var herved henset til, at  

 de omhandlede rettigheder efter de fremlagte kontrakter var erhvervet af  

 D Inc., at lånet, der var ydet på non-recourse  

 vilkår, var optaget hos F ApS, at F ApS ikke havde  

 overført låneprovenuet til låntager eller stillet  

 beløbet til rådighed for D Inc., men derimod havde optaget et  

 lån med samme hovedstol og tilsvarende vilkår hos D Inc.,  

at F ApS havde transporteret sine rettigheder i henhold til  

 låneaftalen med låntager til D Inc., hvorved sælger af  

 rettigheden og långiver reelt var identisk, at D Inc. havde  

 opnået transport i licensindtægterne fra E Inc., at  

 klageren i henhold til salgsagentaftalen med E Inc. var garanteret en  

 minimumsindtægt de første 10 år svarende til renter og  

 afdrag på non-recourse lånet, at indtjening ud over de  

 garanterede minimum skulle anvendes til afdrag på lån og ikke  

 påvirke den i låneaftalen fastsatte ydelse, at D Inc.  

 efter 10 år, svarende til tidspunktet for udløbet af den i  

 salgsagentaftalen indeholdte garantiperiode, havde ret til at overtage  

 rettigheden til markedspris, dog mindst et beløb svarende til  

 restgælden på lånet, samt at D Inc. var et 100% ejet  

 datterselskab af F Inc.
Der kunne følgelig ej heller gives repræsentanten medhold i  

 dennes påstand om fradrag under hensyntagen til forventningsprincippet.  

 Retten bemærkede i denne forbindelse, at den omhandlede film havde haft  

 premiere forud for det påklagede skatteår, hvorfor en erhvervelse  

 i det påklagede skatteår under alle omstændigheder ikke var  

 omfattet af den i ligningsvejledningen for 1993 anførte særlige  

 praksis om den skattemæssige behandling af udgifter til  

 filmrettigheder, jf.
TfS 1998.653 LSR.
 Den påklagede ansættelse blev stadfæstet.
 Told- og Skattestyrelsen havde erklæret sig enig i  

 afgørelsen.
