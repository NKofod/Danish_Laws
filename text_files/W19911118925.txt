 Fundet det særdeles kritisabelt, at et kreditoplysningsbureau på et  

 salgsseminar over for 50 personer, der ikke var abonnenter, havde  

 demonstreret anvendelsen af bureauets edb-registre ved søgning på flere navne  

 registreret i bureauet, idet en sådan fremgangsmåde måtte anses for at være  

 en overtrædelse af lov om private registre, jf. lovens § 6, stk. 4, og § 12,  

 stk. 1.
 Registertilsynet modtog i beretningsåret en klage i anledning af, at  

 konsulent fra et kreditoplysningsbureau på et salgsseminar over for ca. 50  

 personer havde demonstreret anvendelsen af bureauets edb-registre ved søgning  

 på flere navne registreret i bureauet, herunder klageren.
Kreditoplysningsbureauet oplyste over for Registertilsynet, at bureauet af  

 og til demonstrerede bureauets registre over for en større eller mindre  

 forsamling.
Deltagerne på et sådant seminar behøvede nødvendigvis ikke være  

 abonnenter, hvilket var tilfældet med det pågældende salgsseminar.
Ved  

 demonstration af bureauets registre havde søgning altid fundet sted i  

 bureauets åbne register.
Fælles for disse demonstrationer var, at deltagerne  

 var blevet gjort opmærksomme på, at der er tale om fortrolige oplysninger.
Hensigten med seminaret var at præsentere en række databaseleverandører,  

 som var relevante netop over for denne udvalgte målgruppe, og herunder  

 præsentere bureauets registre.
Grunden til bureauets deltagelse i et sådant  

 seminar var helt klart at demonstrere systemet over for potentielle kunder  

 med henblik på efterfølgende at få dem som abonnenter.
 Med hensyn til spørgsmålet om, hvorvidt deltagerne i et seminar eller en  

 demonstration ved forespørgsel havde adgang til at få oplysninger om bestemt  

 navngivne personer, oplyste bureauet, at såfremt man på det pågældende  

 seminar havde fået denne opfattelse, måtte det bero på en misforståelse, idet  

 det ikke var hensigten at foretage undersøgelse af bestemt navngivne  

 personer, men blot at demonstrere systemet ud fra tilfældigt udvalgte  

 oplysninger.
 Kreditoplysningsbureauet anførte yderligere, at bureauet ud fra den hidtil  

 anvendte praksis var af den overbevisning, at demonstrationen af bureauets  

 registre var foretaget på et seriøst og sikkerhedsmæssigt højt plan, men at  

 bureauet dog måtte erkende, at denne sag havde givet stof til eftertanke og  

 fået bureauet til at ændre praksis på en sådan måde, at der ved fremtidige  

 demonstrationer ville blive anvendt fiktive oplysninger.
 Registertilsynet udtalte herefter, at efter lov om private registre § 12,  

 stk. 1, må oplysninger om økonomisk soliditet og kreditværdighed kun meddeles  

 skriftligt, jf. dog § 11, stk. 1 og 2. Bureauet kan dog til abonnenter  

 meddele summariske oplysninger mundtligt eller på lignende måde, såfremt  

 spørgerens navn og adresse noteres og opbevares i mindst 6 måneder.
Af bemærkningerne til lovforslagets § 10 (nu § 12) fremgår, at den  

 mundtlige form også omfatter meddelelser afgivet telefonisk.
Sidestilles  

 hermed må anvendelse af dataskærm og lignende, hvor meddelelserne har en ikke  

 permanent karakter.
 Det følger endvidere af Registertilsynets vejledning af 27. marts 1979 om  

 reglerne for kreditoplysningsbureauerne m.v. i kapitel 3 i lov om private  

 registre, at videregivelse af kortfattede (summariske oplysninger) kun må ske  

 mundtligt til faste abonnenter, såfremt spørgerens navn og adresse samtidig  

 noteres og opbevares i mindst 6 måneder.
 Registertilsynet bemærkede endvidere, at efter lovens § 6, stk. 4, skal  

 der træffes de fornødne sikkerhedsforanstaltninger mod, at oplysninger i et  

 edb-register misbruges eller kommer til uvedkommendes kendskab.
 Registertilsynet fandt det på denne baggrund særdeles kritisabelt, at  

 kreditoplysningsbureauet på et salgsseminar over for ca. 50 personer, der  

 ikke var abonnenter i bureauet, havde demonstreret anvendelsen af bureauets  

 registre ved søgning på flere navne registreret i bureauet, idet en sådan  

 fremgangsmåde måtte anses for at være en overtrædelse af lov om private  

 registre, jf. lovens § 6, stk. 4, og § 12, stk. 1.
 Registertilsynet tog dog til efterretning, at bureauet havde oplyst, at  

 sagen havde foranlediget bureauet til at ændre praksis på en sådan måde, at  

 der ved fremtidige demonstrationer ville blive anvendt fiktive oplysninger.  

 Registertilsynet bemærkede i den forbindelse, at tilsynet lagde afgørende  

 vægt på, at bureauet fremover ved demonstration af anvendelsen af bureauets  

 registre ikke ville anvende oplysninger om personer og virksomheder  

 registreret i bureauet.
 (* 1) Registertilsynets Årsberetning side 126.
