Beretning afgivet af Retsudvalget den 28. juni 2022 Beretning over Forslag til folketingsbeslutning om at indføre en selvstændig bestemmelse om ydmygelsesvold i straffeloven [af Britt Bager (KF) og Søren Pape Poulsen (KF)]:
1. Politiske bemærkninger Socialdemokratiet, Venstre, Det Konservative Folkeparti, Nye Borgerlige, Peter Skaarup (UFG) og Karina Adsbøl (UFG) Et flertal i udvalget (S, V, KF, NB, Peter Skaarup (UFG) og Karina Adsbøl (UFG)) er enige om, at ydmygelsesvold er udtryk for en forkastelig adfærd, som kræver politisk handling.
Flertallet noterer sig, at Rigsadvokaten som opfølgning på B 233, folketingsåret 2020-21, anmodede politikredsene om at indberette alle afgørelser om dominans- og ydmygelsesvold, og at en gennemgang af de indberettede domme viser, at en gernings ydmygende karakter allerede indgår som en skærpende omstændighed ved domstolenes fastsættelse af straffen i sagerne.
Flertallet noterer sig på den baggrund, at voldsforbrydelser med elementer af ydmygelse i praksis således straffes hårdere end voldsforbrydelser uden elementer af ydmygelse.
 Flertallet anerkender, at en ny strafbestemmelse om ydmygelsesvold i straffeloven ikke vil ramme alle typer af forbrydelser med elementer af ydmygelse, eksempelvis ulovlig tvang med det formål at ydmyge offeret.
 Flertallet er på den baggrund enige om at henstille til justitsministeren, at ministeren inden udgangen af 2022 fremsætter lovforslag om ændring af straffelovens § 81 om skærpende omstændigheder ved straffastsættelsen, så det kommer til at fremgå direkte af bestemmelsen og dermed tydeliggøres, at en gernings ydmygende karakter i almindelighed skal indgå som en skærpende omstændighed, og så det sikres, at også andre forbrydelser end vold, hvor der indgår ydmygende elementer, mødes med en hårdere straf.
 Dansk Folkeparti, Liberal Alliance, Alternativet, Kristendemokraterne, Moderaterne, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 1. marts 2022 og var til 1. behandling den 17. maj 2022. Beslutningsforslaget blev efter 1. behandling henvist til behandling i Retsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Spørgsmål Udvalget har under udvalgsarbejdet stillet 1 spørgsmål til justitsministeren til skriftlig besvarelse, som ministeren har besvaret.
 P.u.v.
