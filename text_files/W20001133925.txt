Landsskatteretskendelse Arbejdsmarkedsbidrag - udstationering Malaysia for dansk arbejdsgiver Reference:
AMB § 7, stk. 1 A klagede for indkomståret 1998 over, at told- og  

 skatteregionen havde anset ham for bidragspligtig i henhold til lov om  

 arbejdsmarkedsfonde § 7, stk. 1, litra a, vedrørende løn  

 indtjent under udstationering til Malaysia for B i perioden 16. januar 1998  

 til 1. august 1998.
Det fremgik af sagen, at klageren tillige med 5 andre  

 medarbejdere havde været udstationeret i Malaysia af B til  

 projektarbejde.
B havde deltaget i en række projekter i området,  

 og havde en midlertidig tidsbegrænset lokal godkendelse til i  

 forbindelse med et konkret projekt at ansætte og aflønne lokal  

 arbejdskraft.
Virksomheden overvejede, om der skulle ske en egentlig  

 selskabsdannelse i Malaysia.
Klageren aflønnedes i udstationeringsperioden fra  

 Danmark, og refererede i henhold til Agreement af 5. januar 1998  

 indgået mellem B og klageren til B's Resident Manager i Malaysia.
Ved  

 hvert projekt refererede klageren dog til B's lokale Project Manager i  

 Malaysia.
Arbejdsstedet var i Malaysia, og aftalen var indgået for  

 minimum 6 måneder med mulighed for forlængelse ved fornyet  

 aftale, der blev indgås mellem klageren og B.
 I de perioder hvor klageren ikke var tilknyttet et  

 projektarbejde, aftalte klageren og den lokale ledelse, hvorvidt der skulle  

 afholdes ferie, eller udføres arbejde på interne opgaver.
 Arbejdstiden var afgjort lokalt, og ifølge aftalen  

 måtte der påregnes merarbejde, der ikke medførte betaling.  

 Kun i tilfælde af merarbejde beordret af den lokale Project Manager  

 på lokale helligdage, kompenseredes med frihed i perioder hvor  

 arbejdsbyrden tillod dette.
 B bevarede samtlige af de under projekterne frembragte  

 immaterielle rettigheder vedrørende software med tilhørende  

 materiale.
Lønnen for arbejdet udgjorde den i Danmark hidtil  

 udbetalte, korrigeret med de årlige stigninger.
B overførte hver  

 den 27. i måneden lønnen til klagerens danske  

 bankforbindelse.
 Klageren med kone og børnene var indkvarteret i et  

 af B's huse på stedet, og der udbetaltes til almindelige  

 leveomkostninger et dagligt tillæg af 80 malaysiske ringgit, eller  

 omkring 120 dkr.
Flytteomkostninger afholdtes af B med op til 5.000 dkr.  

 hver vej til og fra arbejdsstedet.
B betalte tillige for flybilletter for  

 klageren og hans familie til arbejdsstedet og tilbage igen til Danmark efter  

 arbejdets ophør.
 Klageren og hans familie var dækket af en af B  

 betalt rejseforsikring.
B kunne opsige kontrakten med 30 dages varsel i  

 tilfælde af sygdom i mere end 60 dage, såfremt klienten opsagde  

 kontrakten, klienten eller de lokale myndigheder anmodede om forflyttelse af  

 klageren eller i tilfælde af, at klageren ikke udførte arbejdet  

 i overensstemmelse med kontraktens forpligtelser.
Klagerens opsigelse af  

 kontrakten skete til B.
 Skatteforvaltningen havde lagt til grund, at klageren  

 havde været udstationeret i Malaysia i mere end 6 måneder, og at  

 klageren var udrejst pr. 16. januar 1998 med sin kone og 2 børn.  

 Endvidere havde klageren været fuld skattepligtig til Danmark under  

 udstationeringen, idet bopælen havde været bevaret, jf.  

 kildeskattelovens § 1, stk. 1, nr. 1. Skatteforvaltningen havde anset  

 klageren for hjemmehørende til Malaysia, fordi han der vurderedes at  

 have centrum for sine livsinteresser, jf. dobbeltbeskatningsoverenskomsten af  

 4. december 1970 med Malaysia, artikel 4.
 Told- og skatteregionen havde anset klageren for  

 bidragspligtig af lønindkomst optjent ved udstationeringen i Malaysia  

 for B i perioden 16. januar 1998 til 1. august 1999 i medfør af  

 arbejdsmarkedsfondslovens § 7, stk. 1, litra a.
Der var herved lagt vægt på, at klageren i den  

 pågældende periode havde haft en dansk arbejdsgiver, idet  

 udstationeringsaftalen ansås for at være et supplement til den  

 oprindelige ansættelseskontrakt.
Endvidere havde regionen lagt til  

 grund, at klageren havde bevaret sin bopæl i Danmark, og derfor var  

 fuld skattepligtig til Danmark, jf. kildeskattelovens § 1, stk. 1, nr. 1.
 Klageren havde over for Landsskatteretten nedlagt  

 påstand om, at der ikke var bidragspligt af lønindkomsten  

 indtjent i Malaysia.
Til støtte herfor havde klageren bl.a. gjort  

 gældende, at han var den eneste af instituttets ansatte i Malaysia, der  

 havde betalt arbejdsmarkedsbidrag.
Herudover havde told- og skatteregionen  

 sendt sagsfremstillingen til høring af klageren i mangel af hans  

 adresse i Malaysia, til arbejdsgiverens adresse i Danmark med en frist  

 på 14 dage til at videresende og modtage et svar fra klageren i  

 Malaysia.
 Landsskatteretten udtalte:
Indledningsvis bemærkedes, at retten i henhold til  

 skattestyrelseslovens §§ 23 og 24, alene havde kompetence til at  

 påkende klager over skatteansættelser m.v.
Klager over den  

 kommunale skattemyndigheds sagsbehandling henhørte under Told- og  

 Skatteregionerne, jf. skattestyrelseslovens § 12, stk. 1.
 Det fremgik af den dagældende bestemmelse i § 7,  

 stk. 1, litra a, i lov om arbejdsmarkedsfonde, at bidragspligten  

 påhvilede personer, der havde lønindkomst m.v. fra  

 beskæftigelse udført her i landet eller fra beskæftigelse  

 udført i udlandet for en arbejdsgiver her i landet, og som var  

 skattepligtige efter kildeskattelovens §§ 1 eller 2, stk. 1, litra a, c eller  

 j.
 Retten lagde ved afgørelsen til grund, at klageren  

 havde været ansat af og udstationeret for B i perioden 16. januar 1998  

 til 1. august 1998, og at klageren ansås for fuld skattepligtig til  

 Danmark i medfør af kildeskattelovens § 1, stk. 1, nr. 1.
Efter en samlet vurdering af klagerens  

 ansættelsesforhold, fandt retten ikke, at klageren under  

 udstationeringen havde været ansat af B's afdeling i Malaysia.
Retten  

 lagde herved vægt på, at afdelingen i Malaysia ikke fremstod som  

 en udenlandsk arbejdsgiver med selvstændig ledelse, der var ansvarlig  

 for de økonomiske og administrative forhold på arbejdspladsen,  

 ligesom klagerens løn var udbetalt og lønudgiften endelig  

 afholdt af den danske arbejdsgiver.
Klageren ansås herefter for at have  

 udført beskæftigelse for en arbejdsgiver her i landet i perioden  

 16. januar 1998 til 1. august 1998, og således bidragspligtig i  

 medfør af arbejdsmarkedsfondslovens § 7, stk. 1, litra a.
Det fulgte af arbejdsmarkedsfondslovens § 7, stk. 5, at  

 bidragspligten efter stk. 1-3 bortfaldt, såfremt det fulgte af en af  

 Danmark tiltrådt mellemfolkelig aftale vedrørende de i §§ 2-4  

 nævnte ydelser.
Retten bemærkede, at der ikke mellem Danmark og  

 Malaysia var indgået en mellemfolkelig aftale vedrørende de i §§  

 2-4 nævnte ydelser.
 I spørgsmålet om arbejdsmarkedsbidraget kunne  

 være omfattet af dobbeltbeskatningsoverenskomsten mellem Danmark og  

 Malaysia, fandt retten, at det omhandlede arbejdsmarkedsbidrag ikke var en  

 skat omfattet af dobbeltbeskatningsoverenskomstens artikel 1. Der var herved  

 henset til, at der var en direkte forbindelse mellem opkrævningen af  

 arbejdsmarkedsbidrag og de ydelser, de opkrævede arbejdsmarkedsbidrag  

 skulle dække, og at bidrag til sociale sikringsordninger herunder  

 arbejdsmarkedsbidrag, derfor ikke var en skat omfattet af  

 dobbeltbeskatningsoverenskomstens artikel 2, stk. 1, jf. herved OECD's  

 kommentarer til modeloverenskomstens artikel 2. Arbejdsmarkedsbidraget var  

 endvidere ikke omfattet af generalklausulen i  

 dobbeltbeskatningsoverenskomstens artikel 2, stk. 2. Arbejdsmarkedsbidraget  

 var derfor ikke en skat i dobbeltbeskatningsoverenskomstens forstand.
