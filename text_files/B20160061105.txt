Bekendtgørelse om indberetning af tobaksvarer og urtebaserede rygeprodukter samt anmeldelse af nye kategorier af tobaksvarer m.v.1) I medfør af § 3, stk. 2, § 7, stk. 4, § 11, stk. 4, § 23, stk. 2, § 26, stk. 3, § 28, stk. 3, § 40, stk. 1 og 2, § 43, stk. 4 og 5, og § 44, stk. 2 og 3, i lov nr. 608 af 7. juni 2016 om tobaksvarer m.v. fastsættes:
Kapitel 1 Anvendelsesområde § 1. Denne bekendtgørelse indeholder bestemmelser om indberetning af tobaksvarer, årlig indberetning, ansøgninger om godkendelse af laboratorier og indholdet i deres akkreditering, registrering ved fjernsalg på tværs af grænser, anmeldelse af nye kategorier af tobaksvarer, indberetning af urtebaserede rygeprodukter og gebyrer.
Kapitel 2 Indberetning af tobaksvarer § 2. Indberetning af oplysninger om tobaksvarers ingredienser og emissionsindhold, jf. lovens § 3, stk. 1, skal indeholde de oplysninger, der fremgår af bilag 1.
 Stk. 2. Ved ændring af tobaksvaren på en måde, der påvirker de oplysninger, der er indberettet i henhold til stk. 1, skal der foretages indberetning på ny efter stk. 1.
 Stk. 3. Markedsføring af nye eller ændrede tobaksvarer kan først påbegyndes, når der er sket indberetning efter stk. 1.
 § 3. Indberetningen, jf. § 2, stk. 1, indgives digitalt via Central Entry Gate.
Stk. 2. For at kunne anvende det i stk. 1 nævnte system skal der ansøges om et identifikationsnummer (indberetter-ID) første gang, systemet anvendes.
Ansøgningen herom sker gennem systemet, og identifikationsnummeret genereres af operatøren af systemet.
 Stk. 3. Fabrikanten eller importøren skal efter anmodning fremlægge et dokument, der identificerer virksomheden og attesterer, hvori dens aktiviteter består.
 § 4. Fabrikanter og importører forsyner hvert enkelt produkt, der skal indberettes, med et tobaksvare-ID (TP-ID).
Stk. 2. Når der i forbindelse med indberetningen indgives oplysninger om produkter med samme sammensætning og udformning, skal fabrikanter og importører så vidt muligt anvende samme tobaksvare-ID, navnlig hvis oplysningerne indberettes af forskellige medlemmer af en koncern.
Dette gælder uanset varemærke, produktnavn og antallet af markeder, som de markedsføres på, jf. dog stk. 3.
 Stk. 3. Kan fabrikanten eller importøren ikke sikre, at det samme tobaksvare-ID anvendes til produkter med samme sammensætning og udformning, skal de i det omfang, det er muligt, som minimum oplyse de forskellige tobaksvare-ID'er, der er anvendt til de pågældende produkter.
§ 5. Ved indberetningen i Central Entry Gate skal fabrikanten og importøren markere alle de oplysninger, som de betragter som forretningshemmeligheder eller på anden måde fortrolige.
Efter anmodning skal der gives en begrundelse for, at de pågældende oplysninger anses som forretningshemmeligheder eller fortrolige.
 Stk. 2. Ved Kommissionens brug af oplysninger modtaget i forbindelse med indberetningen i systemet anses følgende i princippet ikke for at være forretningshemmeligheder eller fortrolige:
 1) Tilsætning og mængde af tilsætningsstoffer, bortset fra aromastoffer, i alle tobaksvarer.
 2) Tilsætning og mængde af ingredienser, bortset fra tilsætningsstoffer der er anvendt i mængder på over 0,5 % af tobaksvarens samlede stykvægt, i alle tobaksvarer.
 3) Tilsætning og mængde af hvert enkelt aromastof, der er anvendt i mængder på over 0,1 % af tobaksvarens samlede stykvægt, i cigaretter og rulletobak.
 4) Tilsætning og mængde af hvert enkelt aromastof, der er anvendt i mængder over 0,5 % af tobaksvarens samledes stykvægt, i pibetobak, cigarer, cigarillos, røgfri tobaksvarer og alle andre tobaksvarer.
5) Undersøgelser og oplysninger indberettet i henhold til lovens § 3, stk. 1 nr. 1, litra d og e, samt nr. 3, navnlig vedrørende toksicitet og afhængighedsskabende egenskaber.
Vedrører sådanne undersøgelser specifikke varemærker, skal eksplicitte og implicitte henvisninger til det pågældende mærke fjernes, og den redigerede version skal gøres tilgængelig.
Kapitel 3 Indberetning af oplysninger § 6. Indberetning af markedsanalyser og undersøgelser, jf. lovens § 7, stk. 1, skal omfatte interne og eksterne undersøgelser, som fabrikanten eller importøren har adgang til, i form af markedsanalyser og undersøgelser af forskellige forbrugergruppers, herunder unges og nuværende rygeres, præferencer for så vidt angår ingredienser og emissioner samt resuméer af eventuelle markedsundersøgelser, som fabrikanten eller importøren gennemfører ved lancering af nye produkter.
 § 7. Indberetning af oplysninger om salgsvolumen, jf. lovens § 7, stk. 2, skal omfatte salgsvolumen pr. mærke og type, angivet i antal cigaretter, cigarer eller cigarillos eller i kg, og pr. medlemsstat, med start fra den 1. januar 2015.
 § 8. Indberetningerne, jf. § 6 og 7, foretages digitalt via Central Entry Gate.
Kapitel 4 Godkendelse af laboratorier til måling af emissionsindhold § 9. Ansøgning om godkendelse til at kontrollere målingerne af emissionsindholdet af tjære, nikotin og kulilte i cigaretter, jf. lovens § 11, stk. 1, indgives til Sikkerhedsstyrelsen digitalt via en blanket på erhvervsportalen Virk.dk (www.virk.dk) eller Kvikskranken (www.businessindenmark.dk).
 Stk. 2. Ansøgningen skal vedlægges et akkrediteringscertifikat, hvorved det attesteres, at laboratoriet er akkrediteret i henhold til DS/EN ISO/IEC 17025 til prøveudtagning og evaluering af prøveresultater efter ISO 8243 og til måling af emissionsindholdet i cigaretter af tjære efter ISO 4387, nikotin efter ISO 10315  og kulilte efter  ISO 8454.
 § 10. Når Sikkerhedsstyrelsen modtager en ansøgning, jf. § 9, sender Sikkerhedsstyrelsen en kvittering til det ansøgende laboratorium med oplysning om følgende:
 1) Fristen for meddelelse af afgørelse om godkendelse.
 2) At ansøgeren kan betragte godkendelsen for meddelt, hvis ikke Sikkerhedsstyrelsen har truffet afgørelse inden fristens udløb, jf. § 11, stk. 3.
 3) Klagemuligheder.
 § 11. Sikkerhedsstyrelsen skal træffe afgørelse om godkendelse senest 60 dage efter modtagelsen af ansøgningen og alle nødvendige dokumenter, jf. dog stk. 2.
Stk. 2. Fristen i stk. 1 kan forlænges én gang, hvis sagens kompleksitet berettiger det.
Sikkerhedsstyrelsen skal inden udløbet af fristen i stk. 1 begrunde forlængelsen overfor det ansøgende laboratorium og oplyse en ny frist for, hvornår afgørelsen vil blive truffet.
 Stk. 3. Hvis Sikkerhedsstyrelsen ikke har truffet afgørelse inden udløbet af fristerne efter stk. 1 og 2, kan godkendelsen anses for meddelt.
Stk. 4. Sikkerhedsstyrelsen meddeler Kommissionen en liste over godkendte laboratorier.
Kommissionen offentliggør listen.
Kapitel 5 Registreringspligt ved fjernsalg på tværs af grænser § 12. Registrering af markedsføring ved fjernsalg på tværs af grænser, jf. lovens § 23, stk. 1, skal indeholde følgende oplysninger:
 1) Navn eller firmanavn og fast adresse på det forretningssted, hvor tobaksvarerne vil blive leveret fra.
 2) Datoen for, hvornår detailsalgsstedet begyndte at udbyde tobaksvarer til forbrugere ved fjernsalg ved hjælp af informationssamfundstjenester, som defineret i artikel 1, nr. 2, i Europa-Parlamentets og Rådets direktiv 98/34/EF om en informationsprocedure med hensyn til tekniske standarder og forskrifter samt forskrifter for informationssamfundets tjenester, som ændret ved direktiv 98/48/EF.
 3) Adressen på det eller de websteder, der anvendes til formålet, og alle relevante oplysninger, der er nødvendige for at kunne identificere webstedet.
 Stk. 2. Ændringer i de i stk. 1 nævnte oplysninger skal meddeles Sikkerhedsstyrelsen.
 § 13. Registreringen, jf. stk. 1, og meddelelse om ændringer, jf. stk. 2, skal ske digitalt via en blanket på erhvervsportalen Virk.dk (www.virk.dk.) eller Kvikskranken (www.businessindenmark.dk).
Kapitel 6 Anmeldelse af nye kategorier af tobaksvarer § 14. Anmeldelse af nye kategorier af tobaksvarer, jf. lovens § 26, stk. 1, skal indeholde følgende:
 1) En detaljeret beskrivelse af den pågældende nye kategori af tobaksvarer.
 2) En brugsanvisning.
 3) Oplysningerne, der fremgår af lovens § 3, stk. 1.
 4) Foreliggende videnskabelige undersøgelser af toksicitet, afhængighedsskabende egenskaber og tiltrækningskraft af den nye kategori af tobaksvarer, i særdeleshed hvad angår dens ingredienser og emissioner.
 5) Foreliggende undersøgelser, resuméer heraf og markedsanalyser af forskellige forbrugergruppers, herunder unges og nuværende rygeres, præferencer.
 6) Andre tilgængelige og relevante oplysninger, herunder en analyse af risici og fordele ved produktet, dets forventelige konsekvenser med hensyn til antallet af personer, der holder op med at bruge tobak, dets forventelige konsekvenser med hensyn til antallet af personer, der indleder et tobaksforbrug, og forudsigelige aspekter af forbrugernes opfattelse af produktet.
 Stk. 2. Anmeldelse anses først for modtaget, når gebyret efter § 19, stk. 1, er indbetalt.
 Stk. 3. Når Sikkerhedsstyrelsen har gennemgået anmeldelsen, fremsendes en bekræftelse på, at der er sket korrekt anmeldelse.
 § 15. Anmeldelsen, jf. § 14, stk. 1, foretages digitalt via www.sik.dk.
Kapitel 7 Urtebaserede rygeprodukter § 16. Indberetning af oplysninger, jf. lovens § 28, stk. 1, skal omfatte en liste over alle de ingredienser, og mængden heraf, som anvendes ved fremstillingen af sådanne produkter, opdelt efter handelsnavn og type.
 Stk. 2. Den, der markedsfører urtebaserede rygeprodukter her i landet, er forpligtet til at give meddelelse om ændringer i oplysningerne nævnt i stk. 1.
 Stk. 3. Indberetningen anses først for modtaget, når gebyret efter § 19, stk. 1, er indbetalt.
 § 17. Indberetningen, jf. § 16, stk. 1, og meddelelse om ændringer, jf. § 16, stk. 2, skal ske digitalt via www.sik.
Kapitel 8 Gebyrer § 18. Sikkerhedsstyrelsen opkræver gebyrer hos fabrikanter og importører af tobaksvarer, jf. lovens 43, stk. 1, jf. dog stk. 3. Det samlede gebyrbeløb til fordeling blandt fabrikanter og importører, jf. lovens § 43, stk. 2, beløber sig i 2016 til 9,0 mio.
Stk. 2. Gebyrerne opkræves to gange årligt.
Der opkræves således et acontobeløb pr. 30. juni hvert år, ligesom der foretages en endelig afregning og opkrævning af gebyrer den 31. december hvert år.
 Stk. 3. Beløb, der ved opkrævningen beløber sig til 100 kr. eller derunder, opkræves ikke.
 Stk. 4. Foretages der efterfølgende korrektioner i den tobaksafgift, der ligger til grund for vurderingen af fabrikanters og importørers markedsandele og hermed gebyret, foretages eventuelle korrektioner heraf i det år, hvor SKAT foretager korrektionen.
 § 19. Fabrikanter og importører skal indbetale et gebyr på 36.900 kr. pr. produkt for anmeldelse af nye kategorier af tobaksvarer efter § 14, stk. 1, og indberetning af urtebaserede rygeprodukter efter § 16, stk. 1, og et gebyr på 14.700 kr. pr. produkt for årlig opretholdelse af anmeldelsen og indberetningen, jf. dog stk. 2 og 3.
 Stk. 2. Produkter, som der allerede er betalt anmeldelsesgebyr, indberetningsgebyr eller opretholdelsesgebyr for af en anden fabrikant eller importør, er undtaget fra gebyrbetalingen efter stk. 1. Undtagelsen gælder alene i de perioder, hvor den anden fabrikant eller importør betaler gebyret.
 Stk. 3. I de tilfælde hvor en ny kategori af tobaksvarer efter en periode på markedet overgår til at blive omfattet af reglerne om tobaksafgift og herunder gebyrerne i § 18, er den pågældende tobaksvare undtaget fra gebyret for opretholdelse.
 § 20. Gebyrer efter § 19, stk. 1, indbetales til Sikkerhedsstyrelsen på www.sik.dk.
 Stk. 2. Gebyret for anmeldelsen eller indberetningen, jf. § 19, stk. 1, indbetales i forbindelse med anmeldelsen eller indberetningen.
Stk. 3. Gebyret for opretholdelse af anmeldelsen eller indberetningen, jf. § 19, stk. 1, indbetales en gang årligt og forfalder til betaling hvert år på den dato, hvor der er 1) udstedt bekræftelse for korrekt anmeldelse efter § 14, stk. 3, eller 2) sket indberetning efter § 16, stk. 1.
Kapitel 9 Ikrafttræden § 21. Bekendtgørelsen træder i kraft den 9. juni 2016.
Erhvervs- og Vækstministeriet, den 7. juni 2016 Troels Lund Poulsen / Lone Saaby Bilag 1 Format til brug ved indberetning og tilgængeliggørelse af oplysninger 1. FELTBESKRIVELSE Alle felter, som er mærket (O), er obligatoriske.
 Filter-afhængige obligatoriske felter (F) bliver obligatoriske felter, hvis et bestemt svar vælges fra en foregående variabel.
 Systemgenererede felter (AUTO) genereres automatisk af systemet.
 For felter, hvor svaret skal vælges fra en liste, vil de relevante referencetabeller blive stillet til rådighed, holdt ajour og offentliggjort på Kommissionens websted.
2. INDBERETTER  KARAKTERISTIKA Indberetter er enten fabrikanten eller importøren, der er ansvarlig for de indberettede oplysninger.
2.1. Fabrikant/importør  oplysninger om moderselskaber Følgende oplyses for moderselskabet: Evt. indberetter-ID-nummer samt officielt navn, adresse, land, arbejdstelefon og e-mailadresse (firma).
2.2. Fabrikant/importør  oplysninger om søster-/datterselskaber Følgende oplyses for hvert enkelt søster-/datterselskab: Evt. indberetter-ID-nummer samt officielt navn, adresse, land, arbejdstelefon og e-mailadresse (firma).
2.3. Registrator, som indberetter på indberetters vegne Følgende oplyses for registratoren: Evt. indberetter-ID-nummer samt officielt navn, adresse, land, arbejdstelefon og e-mailadresse (firma).
3. OPLYSNINGER OM PRODUKTET  INDBERETNING OG BESKRIVELSE  DEL A 3. OPLYSNINGER OM PRODUKTET  INDBERETNING OG BESKRIVELSE  DEL B Hvis produkter frembydes til salg i forskellige formater, eller hvis det samme produkt frembydes til salg i forskellige medlemsstater, skal nedenstående variabler udfyldes for hvert enkelt format og hver enkelt medlemsstat.
4. INGREDIENSBESKRIVELSE: TOBAK For hver tobaksingrediens i produktet skal nedenstående variabler udfyldes for hver enkelt kombination af tobakstørringsmetode, bladtype og type del.
5. INGREDIENSBESKRIVELSE: TILSÆTNINGSSTOFFER OG ANDRE STOFFER/ELEMENTER 6. TJÆRE, NIKOTIN OG KULILTE OG ANDRE EMISSIONER 7. SPECIFIKT FOR CIGARETTER 12) 8. SPECIFIKT FOR RØGFRIE TOBAKSVARER (ORALT/NASALT/TYGGETOBAK) 13) 9. SPECIFIKT FOR RULLETOBAK OG PIBETOBAK 14) 1)  Kommissionens henstilling 2003/361/EF af 6. maj 2003 om definitionen af mikrovirksomheder, små og mellemstore virksomheder.
 2)  Én enhed løs tobak er 1 g.
3)  Følgende oplyses for hver enkelt fabrikant: Evt.
ID-nummer samt officielt navn, adresse, land, arbejdstelefon og e-mailadresse (firma).
 4)  Se definitionen af tobak i artikel 2, stk. 1, i direktiv 2014/40/EU.
 5)  Følgende skal oplyses for hver enkelt leverandør: Indberetters eventuelle ID-nummer samt officielle navn, adresse, land, arbejdstelefon og e-mailadresse (firma).
 6)  Europa-Parlamentets og Rådets forordning (EF) nr. 1333/2008 af 16. december 2008 om fødevaretilsætningsstoffer.
 7)  Europa-Parlamentets og Rådets forordning (EF) nr. 1334/2008 af 16. december 2008 om aromaer og visse fødevareingredienser med aromagivende egenskaber til anvendelse i og på fødevarer og om ændring af Rådets forordning (EØF) nr. 1601/91, forordning (EF) nr. 2232/96, forordning (EF) nr. 110/2008 og direktiv 2000/13/EF.
 8)  Som indført ved Kommissionens beslutning 81/437/EØF af 11. maj 1981 om fastlæggelse af kriterierne for medlemsstaternes meddelelse til Kommissionen af oplysninger vedrørende fortegnelsen over kemiske stoffer.
 9)  Europa-Parlamentets og Rådets forordning (EF) nr. 1907/2006 af 18. december 2006 om registrering, vurdering og godkendelse af samt begrænsninger for kemikalier (REACH), om oprettelse af et europæisk kemikalieagentur og om ændring af direktiv 1999/45/EF og ophævelse af Rådets forordning (EØF) nr. 793/93 og Kommissionens forordning (EF) nr. 1488/94 samt Rådets direktiv 76/769/EØF og Kommissionens direktiv 91/155/EØF, 93/67/EØF, 93/105/EF og 2000/21/EF.
 10)  Europa-Parlamentets og Rådets forordning (EF) nr. 1272/2008 af 16. december 2008 om klassificering, mærkning og emballering af stoffer og blandinger og om ændring og ophævelse af direktiv 67/548/EØF og 1999/45/EF og om ændring af forordning (EF) nr. 1907/2006.
 11)  Alle »Emission_Andet«-felter i dette afsnit skal udfyldes for enhver anden emission, der er målt.
 12)  O og F i dette afsnit gælder kun for cigaretter.
 13)  O og F i dette afsnit gælder kun for røgfrie tobaksvarer.
 14)  O og F i dette afsnit gælder kun for rulletobak og pibetobak.
1) Bekendtgørelsen gennemfører dele af Europa-Parlamentets og Rådets direktiv 2014/40/EU af 3. april 2014 om indbyrdes tilnærmelse af medlemsstaternes love og administrative bestemmelser om fremstilling, præsentation og salg af tobak og relaterede produkter og om ophævelse af direktiv 2001/37/EF, EU-Tidende 2014, nr.
L 127, s. 1, Kommissionens gennemførelsesafgørelse (EU) 2015/2186 af 25. november 2015 om et standardformat til brug ved indberetning og tilgængeliggørelse af oplysninger om tobaksvarer, EU-Tidende 2015, nr.
L 312, s. 5, og dele af Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked, EU-tidende 2006, nr.
L 376, s. 36.
