 Ikke stemmende med lovens forudsætninger at kirkegårdsværge vælges til  

 menighedsrådets bygningskyndige konsulent.
 Kirkeministeriets skrivelse af 7. december 1988 til biskoppen over Fyens  

 stift.
 I skrivelse af 1. december 1988 har De forespurgt, om en kirkeværge, der  

 ikke er medlem af menighedsrådet, tillige kan vælges til bygningskyndig  

 konsulent i henhold til bestemmelsen i § 42 i bekendtgørelse nr. 389 af 20.  

 juni 1986 om folkekirkens kirkebygninger og kirkegårde.
 I anledning heraf skal man meddele, at det ikke kan anses for stemmende  

 med lovens forudsætninger, at en kirkeværge, uanset om han er medlem af  

 menighedsrådet eller ej, vælges til menighedsrådets bygningskyndige, der  

 sammen med menighedsrådet deltager i det årlige syn over kirken og  

 kirkegården og dermed bl.a. skal føre tilsyn med kirkeværgens  

 forretningsførelse.
