Bekendtgørelse om vaccination mod bluetongue, serotype 8, i 2009 I medfør af § 4, § 30, stk. 1, § 33, § 53, stk. 1, og § 70, stk. 3, i lov nr. 432 af 9. juni 2004 om hold af dyr, og § 4, stk. 2, og § 38, stk. 4, i lov nr. 433 af 9. juni 2004 om dyrlæger, fastsættes:
Anvendelsesområde og definitioner § 1. Denne bekendtgørelse finder anvendelse ved vaccination af kvæg, får og geder mod bluetongue i 2009.
 Stk. 2. Bekendtgørelsen gælder ikke kvæg, får og geder, der anvendes til forskningsformål af Veterinærinstituttet ved Danmarks Tekniske Universitet, Afdeling for Virologi, Lindholm.
 Stk. 3. Efter ansøgning kan fødevareregionen på nærmere fastsatte vilkår tillade vaccination mod bluetongue, serotype 8, af andre modtagelige arter end kvæg, får og geder.
 § 2. I denne bekendtgørelse forstås ved:
 1) »Vaccinationskampagne«: Lovpligtig vaccination af kvæg, får og geder mod bluetongue i hele landet i perioden 15. februar til 31. december 2009.
 2) »Kvæg«: Husdyr af arten Bos taurus.
 3) »Bluetongue«: Bluetongue, serotype 8, der er en vektoroverført sygdom forårsaget af et orbivirus.
 4) »Basisvaccineret« eller »basisvaccination«: Kvæg, der er vaccineret to gange med 25-35 dages interval, samt får og geder, der er vaccineret mindst en gang.
 5) »Ejeren eller den ansvarlige«: Enhver fysisk eller juridisk person, der ejer kvæg, får eller geder eller holder disse for andre, uanset om der er tale om en erhvervsmæssig aktivitet eller ej.
 6) »Vaccinationsring«: To eller flere ejere eller ansvarlige for besætninger, der efter aftale bistår hinanden med at vaccinere de pågældende besætningers kvæg, får og geder mod bluetongue.
Ordinering af vaccine mod bluetongue § 3. Vaccine til brug ved vaccination mod bluetongue under vaccinationskampagnen ordineres efter reglerne i bekendtgørelse om dyrlægers anvendelse, udlevering og ordinering af lægemidler til dyr.
Vaccination af kvæg, får og geder § 4. Ejeren eller den ansvarlige for kvæg, får og geder skal under vaccinationskampagnen sørge for, at dyrene i besætningen er vaccineret mod bluetongue i følgende omfang:
 1) Kvæg, får og geder, der er basisvaccineret mod bluetongue i 2008, skal senest 365 dage efter basisvaccination på ny være vaccineret mod bluetongue.
2) Kvæg, får og geder, der ikke er basisvaccineret mod bluetongue, eller hvor der er gået mere end 365 dage siden sidste vaccination, skal basisvaccineres mod bluetongue.
Kvæg skal senest være basisvaccineret den 31. maj 2009, mens får og geder skal være basisvaccineret senest den 31. juli 2009.
3) Afkom af dyr, der er omfattet af nr. 1 og 2, skal senest være basisvaccineret mod bluetongue, når de er fire måneder.
Afkom må tidligst vaccineres, når det er 30 dage.
 Stk. 2. Uanset stk. 1 kan ejeren eller den ansvarlige undlade at vaccinere:
 1) Kvæg, får og geder på ejendomme, hvor der til enhver tid under vaccinationskampagnen er 9 dyr eller derunder.
 2) Kalve, bortset fra kalve født i mælkeleverende besætninger, der ikke kan nå at blive basisvaccineret inden udbinding eller senest den 31. maj 2009.
 3) Kvæg, der afgræsser naturarealer, og som er omfattet af en dispensation fra § 2, stk. 4, i bekendtgørelse om mærkning, registrering og flytning af kvæg, svin, får og geder.
 4) Tyre, som er opstaldet på godkendte sædopsamlingsstationer, og hvis sæd anvendes til kunstig sædoverføring.
Krav til udførelse, attestation og registrering af vaccination § 5. Følgende må vaccinere kvæg, får og geder mod bluetongue under vaccinationskampagnen:
 1) Autoriserede dyrlæger.
 2) Ejeren eller den ansvarlige for besætningenog dennes ansatte må vaccinere dyr i besætningen, hvis den eller de nævnte personer opfylder betingelserne i § 7 i bekendtgørelse om dyreejeres anvendelse af lægemidler til dyr og fødevarevirksomheders egenkontrol med restkoncentrationer.
3) Ejeren eller den ansvarlige for en besætning, som opfylder betingelserne i § 7 i bekendtgørelse dyreejeres anvendelse af lægemidler til dyr og fødevarevirksomheders egenkontrol med restkoncentrationer, kan bistå ved vaccination af dyr i andre besætninger, der er tilknyttet en vaccinationsring, som den pågældende person selv er tilknyttet.
Vaccinationsringen skal senest 8 dage inden påbegyndt vaccination og ikke senere end 1. november 2009 være anmeldt til fødevareregionen med oplysning om, hvilke besætninger der indgår i vaccinationsringen med angivelse af navne, adresser og CHR-numre.
 Stk. 2. Efter vaccinationen er afsluttet skal dyrlægen, der har forestået vaccination efter stk. 1, nr. 1, straks udfærdige, underskrive og udlevere en vaccinationsattest, der indeholder oplysning om CKR-numre på vaccinerede dyr og vaccinationsdato(er), til ejeren eller den ansvarlige for besætningen.
 § 6. Ejeren eller den ansvarlige for en vaccineret kvægbesætning skal senest 7 dage efter, at vaccinationen er afsluttet:
1) Indføre oplysninger i besætningsregisteret om hvert enkelt vaccineret dyr med angivelse af CKR-nummer og vaccinationsdato(er) og 2) foretage elektronisk registrering af de oplysninger, der er nævnt i nr. 1, i CHR.
Stk. 2. Uanset bestemmelsen i stk. 1, nr. 2, kan ejeren eller den ansvarlige for besætningen i stedet indsende kopi af de oplysninger, der er nævnt i stk. 1, nr. 1, til RYK, hvorefter RYK foretager elektronisk registrering af oplysningerne i CHR.
Ejeren eller den ansvarlige for besætningen skal indsende vaccinationsoplysninger senest 7 dage efter, at vaccinationen er afsluttet, og RYK skal registrere vaccinationsoplysningerne i CHR senest 10 arbejdsdage efter modtagelsen.
 § 7. Ejeren eller den ansvarlige for en vaccineret fåre- eller gedebesætning skal senest 7 dage efter, at vaccinationen er afsluttet:
1) Indføre oplysninger i besætningsregisteret om hvert enkelt vaccineret dyr med angivelse af CKR-nummer og vaccinationsdato og 2) foretage elektronisk registrering af vaccinationen i CHR med angivelse af besætningsnummer og vaccinationsdato.
Stk. 2. Uanset bestemmelsen i stk. 1, nr. 2, kan ejeren eller den ansvarlige for besætningen i stedet indsende kopi af de oplysninger, der er nævnt i stk. 1, nr. 2, til RYK, hvorefter RYK foretager elektronisk registrering af oplysningerne i CHR.
Reglerne i § 6, stk. 2, 2. pkt., finder tilsvarende anvendelse.
 § 8. Ejeren eller den ansvarlige for besætningen skal opbevare kopi af besætningsregisteret med oplysning om hvert enkelt vaccineret dyr med angivelse af CKR-nummer og vaccinationsdato(er) i 5 år fra vaccinationen er afsluttet.
 Betaling for vaccination mv.
 § 9. Alle udgifter til vaccination mod bluetongue er Fødevarestyrelsen uvedkommende.
Straf og ikrafttræden § 10. Med bøde straffes den, som overtræder:
1) § 4, stk. 1, og §§ 5-8 eller 2) vilkår fastsat i medfør af § 1, stk. 3.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på menneskers eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
 § 11. Bekendtgørelsen træder i kraft den 15. februar 2009.
 Stk. 2. Samtidig ophæves § 11 i bekendtgørelse nr. 895 af 10. september 2008 om nødvaccination mod bluetongue, serotype 8, i 2008.
