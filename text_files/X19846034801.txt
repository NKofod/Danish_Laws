 Indehaveren af varemærket Tordenskjold, registreret bl.a. for  

 tændstikker, kunne ikke hindre registrering af samme mærke for chokolade,  

 idet betingelserne for at anvende varemærkelovens § 6, stk. 2 a ikke var  

 opfyldt.
Firmaet Hofman-Bang & Boutard, København.
4. oktober 1984 Deres ref: 236/44 Indsigelse mod anmeldelse af varemærke: V.A. 1982 nr. 4451, ordet  

 TORDENSKJOLD.
I skrivelse af 14. november 1983 har De, på vegne Svenska AB,  

 Jonkoping-Vulcan's Filial, nedlagt indsigelse mod registreringen af det af  

 Toms Fabriker A/S, Ballerup, under V.A. 1982 nr. 4451 anmeldte varemærke,  

 bestående af ordet »Tordenskjold«.
Anmeldelsen omfatter  

 »chokolade og konfekturevarer« i klasse 30.
Til støtte for indsigelsen er der henvist til bestemmelsen i  

 varemærkelovens § 14 stk. 1 nr. 6 og til bestemmelsen i § 6 stk. 2a.
Det er  

 anført, at det anmeldte mærke er forveksleligt med det for Aktieselskabet  

 Svenska Aktiebolaget, Jonkoping-Vulcan's Filial, Tåstrup, under nr. 369-1904  

 for tændstikker i klasse 34 registrerede varemærke, med det samme under nr.  

 611-1927 for blyanter i klasse 16 og tændstikker i klasse 34 registrerede  

 varemærke og med det samme under nr. 1228-1942 for alle varer i klasserne 16  

 og 34 registrerede varemærke, alle bestående af eller indeholdende ordet  

 »Tordenskjold«.
For så vidt angår mærkeligheden er der tale om  

 identiske mærker, og der må efter indsigerens opfattelse tillige være  

 vareartslighed mellem de af de nævnte registreringer omfattede produkter og  

 chokolade og konfekturevarer i klasse 30. I dag distribueres de pågældende  

 varer over samme disk og fra samme hylder i en forretning, og det vil derfor  

 være uheldigt, om det vel indarbejdede og meget kendte mærke  

 »Tordenskjold« blev benyttet af andre end indsigerne.
Der henvises  

 særlig til, at den under nr. 611-1927 foretagne registrering omfatter alle  

 varer i klasse 16. Da chokolade og konfekturevarer vil blive markedsført i  

 forbindelse med emballage eller tryksager iøvrigt, vil der ske en klar  

 krænkelse af indsigernes rettigheder.
De gør endvidere gældende, at varemærket »Tordenskjold«, der i  

 år har været anvendt i 100 år for Deres produkter, er et af de mest kendte og  

 anvendte varemærker her i landet.
Til belysning heraf er det oplyst, at der  

 årligt sælges mellem 110 og 120 millioner »Tordenskjold«  

 tændstikæsker i Danmark, men iøvrigt anvendes betegnelsen også for andre af  

 Deres produkter, såsom grill-produkter, optændere og pejseknuder.
Det  

 bemærkes, at det ikke alene er Peder Wessel's velkendte kontrafej betegnelsen  

 anvendes i forbindelse med, men også i sin rene form som ordmærket  

 »Tordenskjold«.
Der henvises til det bilag, der er fremsendt med  

 skrivelsen.
Det hævdes derfor, at andres anvendelse af betegnelsen  

 »Tordenskjold« selv for varer af anden art, må anses for at være en  

 utilbørlig udnyttelse af dette varemærkes værdi og af den good-will, der  

 knytter sig til varemærket.
Betingelserne for anvendelse af varemærkelovens §  

 6 stk. 2a er derfor tilstede.
Anmelderne har i skrivelse af 13. januar 1984 imødegået indsigelsen.
Det  

 bestrides, at den af indsigeren hævdede beskyttelse for varerne  

 »emballage og tryksager« i klasse 16 skulle kunne udvides til at  

 omfatte den eventuelle indpakning af chokolade eller konfekturevarer, og det  

 bestrides tillige, at indsigerens mærke er så stærkt indarbejdet, at det  

 skulle nyde den særlige beskyttelse efter varemærkelovens § 6 stk. 2a.  

 Iøvrigt er den dokumentation indsigeren har fremlagt ikke tilstrækkelig til  

 at underbygge påstanden.
De har i skrivelse af 12. april 1984 fastholdt indsigelsen og særlig  

 fremhævet, at det er en almindelig varemærkeretlig praksis, at  

 forvekslingsbedømmelsen bør være strengere, når mærkerne er identiske, og at  

 netop den slags forbrugsvarer der er tale om, såsom tændstikker og chokolade,  

 forhandles gennem samme art distributionskæder.
Det ville være yderst  

 uheldigt om det velkendte mærke »Tordenskjold« måtte tåle, at andre  

 udnyttede den good-will til betegnelsen, som er bygget op om mærket.
Efter  

 Deres mening skulle det fremlagte materiale være tilstrækkeligt til at  

 underbygge den påstand indsigerne har fremsat om, at væremærket  

 »Tordenskjold« er særlig stærkt indarbejdet.
 Anmelderne har i skrivelse af 19. juni 1984 henholdt sig til den tidligere  

 indsendte skrivelse af 13. januar 1984 og imødeser herefter direktoratets  

 afgørelse.
 Sagen er herefter optaget til afgørelse.
Den indsigelse, der er nedlagt på grundlag af de ovenfor nævnte for  

 indsigerne registrerede varemærker, kan ikke tages til følge.
Selvom  

 chokolade, konfekturevarer og tændstikker i en vis udstrækning forhandles ad  

 de samme kanaler, kan dette forhold ikke berettige til at anse de af  

 registreringerne omfattede varer for ligeartede med chokolde og  

 konfekturevarer.
At sidnævnte forhandles i indpakket tilstand, kan ikke  

 statuere vareartslighed mellem varer i klasse 16 og chokolade og  

 konfekturevarer.
For så vidt angår indsigelse nedlagt i medfør af væremærkelovens § 6 stk.  

 2a, kan der ej heller gives Dem medhold.
Den omstændighed at ordet  

 »Tordenskjold« gennem en meget lang årrække er indgået som den  

 væsentligste bestanddel i en række varemærker fortrinsvis for tændstikker, er  

 ikke i sig selv tilstrækkelig til at ordet »Tordenskjold« kan anses  

 for beskyttet i henhold til den nævnte lovbestemmelse.
Uanset om varemærket  

 må anses for velkendt, kan en andens brug af ordet »Tordenskjold« -  

 der er navnet på søhelten Peder Wessel - for chokolade og konfekturevarer,  

 efter direktoratets opfattelse ikke indebære en utilbørlig udnyttelse af  

 varemærkets værdi.
 Indsigelsen kan derfor i sin helhed ikke tages til følge, og mærket vil  

 blive registreret.
 P.D.V.
I.
Sander fg. registrator.
