Nr BTL 79 Betænkning over Forslag til lov om erstatning for skader ved  

 LSD-behandling   

 Nr L 79 1985-86, 1. samling Afgivet af kommunaludvalget Afgivet: 19860401 Udvalget har behandlet lovforslaget i nogle møder og har herunder stillet spørgsmål til indenrigsministeren, som denne har besvaret skriftligt.
Indenrigsministeren har i denne forbindelse indhentet en udtalelse fra justitsministeren og en udtalelse fra socialministeren, der er optrykt som bilag til betænkningen.
Endvidere har udvalget stillet et spørgsmål til socialministeren, som denne har besvaret i samråd.
Der er af udvalget, af et flertal og af indenrigsministeren stillet ændringsforslag, hvorom henvises til de ledsagende bemærkninger.
Herefter indstiller et flertal (socialdemokratiets, socialistisk folkepartis og det radikale venstres medlemmer af udvalget) lovforslaget til vedtagelse med de af flertallet og af udvalget stillede ændringsforslag.
Ændringsforslagene medfører bl.a., at der til personer, som har lidt psykisk og fysisk skade som følge af behandling med LSD inden for det offentlige sundhedsvæsen, skal ydes en erstatning, der normalt ikke kan overstige 255.000 kr.
Af bemærkningerne fremgår det, at når det i øvrigt må lægges til grund, at der er indtruffet en skade som følge af behandlingen, bør minimumserstatningen være 50.000 kr.
Det bemærkes i øvrigt, at erstatningen skal betragtes som en slags godtgørelse (en kulanceerstatning), der ydes uafhængigt af, om der kan konstateres et erhvervsevnetab, som har givet anledning til førtidspension.
Det følger af ændringsforslagene, at der skal ske en skønsmæssig vurdering af, hvor stor en erstatning der kan tilkendes en person.
Ved denne vurdering kan en række faktorer inddrages, men der skal specielt tages hensyn til de ulemper i den skadelidtes personlige livsførelse, som LSD-behandlingen har medført.
Der skal altså lægges vægt på den pågældendes eventuelt forringede livskvalitet ved vurderingen.
Oprindelig var det foreslået, at sikringsstyrelsen skulle administrere loven om erstatning for skader ved LSD-behandling.
Imidlertid har en række kommentarer i en udtalelse fra socialministeriet, indhentet af indenrigsministeren i anledning af nogle af kommunaludvalget stillede spørgsmål (optrykt som bilag til betænkningen), vist, at sikringsstyrelsen tilsyneladende ikke magter opgaven.
Det undrer selvsagt en del, da netop sikringsstyrelsen har erfaring med erstatningssager af tilsvarende eller næsten tilsvarende karakter.
Imidlertid er det klart for alle, at sikringsstyrelsen gennem længere tid har haft vanskeligheder med fuldt ud tilfredsstillende at klare de skadeserstatningsområder, styrelsen allerede administrerer.
Da socialministeren tilkendegiver, at arbejdet med at få sikringsstyrelsen til på god vis at klare de opgaver, den allerede har, vil blive vanskeliggjort »i foruroligende grad«, hvis styrelsen også skulle administrere LSD-erstatningsloven, har flertallet nødtvungent stillet ændringsforslag om oprettelse af et særligt nævn.
Flertallet har nemlig ingen interesse i at lægge sikringsstyrelsen hindringer, hvor små de end måtte være, i vejen for bestræbelserne på at få nævnte styrelse til at fungere efter hensigten.
Det skal nævnes, at socialministeren efterfølgende har fremsendt nok en beskrivelse af mulighederne for sikringsstyrelsens administration af nærværende lov, en beskrivelse, der imidlertid ikke skaber sikkerhed for en tilfredsstillende behandling af de pågældende erstatningssager.
Følgelig foreslås derfor nedsat et nævn til i lovens virkeperiode at træffe afgørelser om erstatninger.
Nævnet skal bestå af en formand, der skal opfylde betingelserne for at kunne beskikkes som dommer og i sit hidtidige virke have vist interesse for sociale problemer, samt 2 andre medlemmer, hvoraf det ene skal være den ledende neurologiske lægekonsulent i sikringsstyrelsen, og det andet udpeges efter indstilling fra De Samvirkende Invalideorganisationer.
Flertallet er af den opfattelse, at problemerne omkring LSD-behandlingen var af så speciel karakter, at der med vedtagelsen af dette lovforslag ikke er dannet præcedens eller på nogen måde er taget stilling til andre erstatningssager på sundhedsområdet.
Et mindretal (det konservative folkepartis, venstres, kristeligt folkepartis og de frie demokraters medlemmer af udvalget) indstiller lovforslaget til vedtagelse med de af udvalget samt de af indenrigsministeren stillede ændringsforslag.
ÆNDRINGSFORSLAG Til § 1 Af udvalget, tiltrådt af indenrigsministeren:
 1) Stk. 2 udgår.
 Stk. 3 bliver herefter stk. 2.
Ny paragraf Af indenrigsministeren, tiltrådt af et mindretal (KF, V, KrF og FD):
 2) Efter § 1 indsættes som ny paragraf:
»§ 01. Erstatning efter § 1 udmåles efter de varige ulemper i skadelidtes personlige livsførelse, som behandlinger med LSD har medført.
Størrelsen af erstatningen fastsættes efter skadens omfang og efter de principper, der gælder for menerstatning efter lov om arbejdsskadeforsikring.
Dog kan erstatningsstørrelsen ikke overstige 50.000 kr.
Stk. 2. De enkelte erstatningssummer fastsættes under hensyntagen til, at den samlede erstatning ikke overstiger 2 mill. kr.
Stk. 3. Erstatninger ydes som et kapitalbeløb.
Erstatningen kan ikke medføre nedsættelse af ydelser efter den sociale lovgivning.
Erstatningen kan ikke gøres til genstand for indkomstbeskatning.« Af et flertal (S, SF og RV):
Ny paragraf 3) Efter § 1 indsættes som ny paragraf:
»§ 02. Størrelsen af erstatningen efter § 1 fastsættes afhængigt af skadens omfang, og der tages ved udmålingen hensyn til de ulemper i skadelidtes personlige livsførelse, som LSD-behandlingen har medført.
Erstatningen kan normalt ikke overstige 255.000 kr.
Stk.2. Erstatningen udbetales som et kapitalbeløb.
Erstatningen og afkast heraf kan ikke medføre nedsættelse af ydelser, der i øvrigt måtte tilkomme den pågældende efter den sociale lovgivning.
Erstatningen og afkast heraf kan ikke gøres til genstand for indkomst- eller formuebeskatning.« Ny paragraf 4) Efter § 1 indsættes som ny paragraf:
»§ 03. I forbindelse med afgørelse om erstatning kan det bestemmes, at skadelidte har ret til at modtage behandling eller optræning på offentlige sygehuse og institutioner.
Stk. 2. Der kan ud over erstatningen efter § 02 ydes erstatning for udgifter til behandling hos privat praktiserende læge, behandler og psykolog i Danmark eller udlandet samt til nødvendige hjælpemidler.« Ny paragraf 5) Efter § 1 indsættes som ny paragraf:
»§ 04. Afgørelse om ydelser efter §§ 1 og 03 træffes af et nævn, der nedsættes af socialministeren.
Stk. 2. Nævnet består af en formand, der skal opfylde betingelserne for at kunne beskikkes som dommer, og af 2 andre medlemmer, hvoraf det ene medlem er den ledende neurologiske lægekonsulent i sikringsstyrelsen og det andet medlem udnævnes efter indstilling fra De Samvirkende Invalideorganisationer.
Stk. 3. Socialministeren fastsætter nævnets forretningsorden og regler om indgivelse af ansøgning.« Til § 2 6) Paragraffen affattes således:
»§ 2. Ansøgning om ydelser efter denne lov skal være modtaget af nævnet senest den 1. juni 1988.
Stk. 2. Nævnet kan afkræve andre, der har kendskab til forholdene, oplysninger, som må anses for nødvendige for sagen, herunder indhente sygehusjournaler eller udskrifter heraf.
Endvidere kan nævnet forlange optaget retsligt forhør.
Stk. 3. Forinden nævnet træffer afgørelse af spørgsmål vedrørende tilkendelse af ydelser efter §§ 1 og 03, skal nævnet give skadelidte samt andre vedkommende lejlighed til at gøre sig bekendt med de foreliggende oplysninger og til at udtale sig om sagen.« Af indenrigsministeren, tiltrådt af et mindretal (KF, V, KrF og FD):
 7) I stk. 1 indsættes som 2. pkt.:
»Sikringsstyrelsens afgørelse kan ikke indbringes for anden administrativ myndighed.« 8) I stk. 2 ændres »ydelse efter § 4« til: »ydelse efter §  

 01«.
 9) I stk. 2 indsættes som 2. pkt.:
»Sikringsstyrelsen kan pålægge ansøgere at lade sig underkaste lægeundersøgelse samt fremskaffe oplysninger til brug for sagens behandling.
Udgifter herved betales af det offentlige.« 10) Stk. 3 affattes således:
»Stk. 3. Ansøgning om erstatning efter denne lov skal være modtaget af sikringsstyrelsen senest 1. januar 1988.« Af et flertal (S, SF og RV):
Til § 3 11) I stk. 2 ændres »sikringsstyrelsen« til: »nævnet«.
Nye paragraffer 12) Efter § 3 indsættes som nye paragraffer:
 »§ 05. Udgifterne ved sagens behandling i nævnet afholdes af staten.
§ 06. Nævnets afgørelser kan ikke indbringes for anden administrativ myndighed.« Af udvalget, tiltrådt af indenrigsministeren:
Til § 4 13) Paragraffen udgår.
Til § 5 14) Paragraffen affattes således:
 »§ 5. Loven træder i kraft den 1. juni 1986.
Stk. 2. Loven finder anvendelse på skader, som er indtruffet ved en behandling med LSD, der er foretaget efter 1. januar 1960.« BEMÆRKNINGER Til nr. 1 Ændringsforslaget er af teknisk karakter.
Til nr. 2 Ændringsforslaget indebærer, at erstatningen ydes som følge af varige men, dvs. varige ulemper i den daglige livsførelse.
Der er således ikke tale om en erstatning for tab af erhvervsevne, idet der kan gives kompensation herfor bl.a. gennem tildeling af førtidspension.
Principperne for graduering af erstatningens størrelse følger reglerne i lov om arbejdsskadeforsikring.
Dog vil det formodentlig være umuligt og uhensigtsmæssigt at foretage en meget detaljeret graduering.
Erstatningernes størrelse bør derfor kun opdeles i op til 3 kategorier, men vurderingen heraf bør fastlægges af den administrerende myndighed.
Den mindre nuancerede graduering skal også ses på baggrund af, at den maksimale erstatning for den enkelte patient er nedsat til 50.000 kr.
Nedsættelsen skyldes, at erstatningen kun er tænkt som et supplement til de allerede eksisterende sociale ydelser.
Ændringsforslaget medfører, at den samlede erstatningssum højst må udgøre 2 mill. kr.
Ændringsforslaget understreger, at en tildelt erstatning ikke må modregnes i sociale ydelser eller indgå i den skattepligtige indkomst.
Til nr. 3 Ved ændringsforslaget tydeliggøres det, at erstatningen skal betragtes som en godtgørelse (en slags kulanceerstatning), der ydes uafhængigt af, om der kan konstateres et erhvervsevnetab, som har givet anledning til førtidspension.
Ved udformningen af ændringsforslaget er det tilstræbt at lade vurderingen af, hvorvidt der skal ydes erstatning samt størrelsen heraf, være uafhængig af den vurdering, der finder sted ved fastsættelse af arbejdsskadeerstatning.
Baggrunden herfor er, at man ved denne vurdering indgår i uhyre detaljerede overvejelser over, hvor stor en procentdel erhvervsevnetabet udgør, graden af varigt men m.v.
Overvejelser, der ikke kan finde sted for LSD-patienterne alene på grund af den lange periode, der er gået, siden behandlingen fandt sted.
Ved udarbejdelsen af ændringsforslagets tekst har forslagsstillerne valgt en formulering, som hjemler adgang til en relativt fri skønsmæssig vurdering af, hvor stor erstatning den pågældende kan tilkomme.
Ved vurderingen af, om der skal ydes erstatning, er udgangspunktet, at personer, der har modtaget behandling med LSD, skal ydes en erstatning.
Når det i øvrigt må lægges til grund, at der er indtruffet skade som følge af LSD-behandling, bør minimumserstatningen være 50.000 kr.
I øvrigt kan der ved fastsættelse af erstatningens størrelse blandt andet lægges vægt på, i hvilket omfang den pågældende har været indlagt på hospital, samt haft behov for bistand fra det øvrige sundhedssystem, dvs. praktiserende læge, psykolog, psykiater, eller eventuelt har benyttet alternative helbredelsesmetoder.
Endvidere kan det indgå som element, om den pågældende har haft en stabil erhvervsevne eller eventuelt modtager eller har modtaget førtidspension/ bistandshjælp.
Desuden bør en forringelse af den pågældendes almindelige livskvalitet indgå i vurderingen.
Forslagsstillerne skal dernæst fremhæve, at det er af afgørende betydning, at de, der modtager erstatning, ikke som følge heraf skal udsættes for reduktion af sociale ydelser, de i øvrigt måtte være berettiget til.
Det afkast, erstatningen giver i form af rente m.v., skal ligeledes fratrækkes den pågældendes indtægt før beregning af sociale ydelser.
Ydelser efter den sociale lovgivning omfatter også f.eks. social pension.
Erstatningen og afkast heraf skal heller ikke kunne gøres til genstand for indkomst- eller formuebeskatning.
Til nr. 4 Ændringsforslaget er fortrinsvis af teknisk karakter.
Forslagsstillerne skal samtidig fremhæve, at denne adgang til behandling på sygehuse i andre amtskommuner skal ses som et supplement til de gældende regler om udenamtsbehandling, henholdsvis behandling i udlandet.
Til nr. 5 Ved ændringsforslaget udgår bestemmelsen om, at sikringsstyrelsen skal administrere loven, og i stedet indsættes en bestemmelse om, at et af socialministeren nedsat nævn skal varetage administrationen af loven.
Samtidig udgår bestemmelsen om, at ankestyrelsen skal være klageinstans.
Nævnet skal således tage endelig stilling til spørgsmålet om, hvorvidt der skal udbetales erstatning, samt hvor stor denne i givet fald skal være.
Socialministeren får endvidere bemyndigelse til at fastsætte forretningsordenen for nævnet, og i den forbindelse forudsættes det, at socialministeren stiller sekretariatsmæssig bistand til rådighed for nævnet.
Det skal i forbindelse med ændringsforslaget bemærkes, at det i socialministerens kommentar til det oprindelige lovforslag anføres, at sikringsstyrelsen ikke er i stand til at påtage sig arbejdsopgaven at afgøre, om erstatning skal ydes, samt i givet fald, hvor stor denne skal være.
Der er flere begrundelser herfor, men bl.a. angives det, at der i sikringsstyrelsen ikke er ansat konsulenter inden for det psykiatriske speciale.
Forslagsstillerne er imidlertid af den opfattelse, at et sådant problem må kunne løses ved, at der rekvireres de fornødne udtalelser fra specialister, der fungerer som overlæger på eksisterende hospitaler.
Til nr. 6 Ved ændringsforslaget gives der nævnet hjemmel til at indhente de oplysninger, det skønner af betydning for sagens oplysning.
Til nr. 7 Med henblik på en hurtig administration, der tillige belaster skadelidte mindst muligt, foreslås det, at sikringsstyrelsens afgørelse ikke kan ankes.
Til nr. 8 og 10 Ændringsforslagene er af teknisk karakter.
Til nr. 9 På baggrund af de særlige bevisbyrderegler i lovens § 1, gives der sikringsstyrelsen mulighed for at kræve dokumentation eller foranstalte yderligere lægelige undersøgelser af skadelidte.
Det forudsættes, at yderligere lægeundersøgelser sker under behørig hensyntagen til skadelidtes tilstand og uden udgift for denne.
Til nr. 11 og 12 Ændringsforslagene er af teknisk karakter.
Til nr. 13 Flertallet stiller dette ændringsforslag af tekniske grunde.
Der henvises således til bemærkningerne til ændringsforslag nr. 4.
Ændringsforslaget tiltrædes af indenrigsministeren og mindretallet med den begrundelse, at paragraffen bør udgå, idet genbehandling m.v. af eventuelle skader ved en tidligere behandling altid vil kunne finde sted efter reglerne i sygehusloven.
Til nr. 14 Lovforslagets ikrafttrædelse udskydes til 1. juni 1986.
Karen Højte Jensen (KF) nfmd.
Flemming Jensen (KF) Lizzie Lichtenberg (KF) Lis Aaltonen (KF) Svend Heiselberg (V) Niels Anker Kofoed (V) Maisted (FD) Steffensen (KrF) Hanne Andersen (S) Dorte Bennedsen (S) Tove Lindbo Larsen (S) Lerke (S) Henning Rasmussen (S) fmd.
Taanquist (S) Agerschou (SF) Tommy Dinesen (SF) Ole Vig Jensen (RV) Partierne CD, VS og FP havde ikke medlemmer i udvalget.
Bilag Socialministerens udtalelse af 16. januar 1986 indhentet af indenrigsministeren i anledning af nogle spørgsmål fra kommunaludvalget vedrørende forslag til lov om erstatning for skader ved LSD-behandling.
Lovforslaget forudsætter, at der har fundet LSD-behandling sted inden for det offentlige sundhedsvæsen, at der er sket psykisk eller fysisk skade, som er eller kan være forårsaget af behandlingen, og at skaden er mere omfattende end de påregnelige følger af personens oprindelige sygdom.
Skaden anses for forårsaget af LSD-behandlingen, medmindre det er overvejende sandsynligt, at skaden har anden årsag.
Sikringsstyrelsen ville ved administrationen af disse regler i vidt omfang kun kunne støtte sig på patientens eget udsagn om, at LSD-behandlingen har fundet sted, idet journalmateriale efter det oplyste ikke længere eksisterer.
Følgerne af LSD-behandlingen - og de påregnelige følger af den oprindelige lidelse - måtte konstateres og vurderes ved speciallægeundersøgelse, hvorved bemærkes, at der ikke i sikringsstyrelsen er ansat konsulenter inden for det psykiatriske speciale og altså ikke ekspertise til bedømmelse af resultaterne af sådanne undersøgelser.
Fastsættelse af erstatning, begrænset til den forværring af den oprindelige sygdom, som kan henføres til LSD-behandlingen, måtte udelukkende baseres på de lægelige udtalelser.
En graduering af erstatningens størrelse inden for lovforslagets (normale) maksimumbeløb på 500.000,- kr. vil ikke kunne foretages med udgangspunkt i arbejdsskadeforsikringslovens regler om men- og erhvervsevnetabserstatning, men må bero på et skøn over den aktuelle tilstand og en ligeledes skønsmæssig nedsættelse af erstatningen som følge af lidelser, der kan henføres til den oprindelige sygdom, og i øvrigt skader, der har en anden årsag end LSD-behandlingen.
En fastsat graduering af erstatningsbeløbene ville være en fordel, men det er umiddelbart vanskeligt at pege på andre kriterier for en graduering end den procentvise nedsættelse af erhvervsevnen (f.eks. pensionslovgivningens 1/1, 2/3 og 1/2 bortfald af erhvervsevne).
Der er i § 32 i lov om social pension regler om fradrag i pensionen, hvis en pensionist på samme grundlag som tilkendelsen af højeste eller mellemste førtidspension har fået tilkendt erstatning efter arbejdsskadeforsikringsloven eller anden tilsvarende dansk eller fremmed lovgivning for en nedsættelse af erhvervsevnen på 65 pct.
 og derover.
Som ovenfor anført vil forslagets bevisregler - for så vidt angår den foretagne behandling og specielt for så vidt angår årsagsforbindelse, herunder »konkurrerende årsager« - være uhyre vanskelige at administrere, og afgørelserne må formentlig udelukkende baseres på et lægeligt skøn.
Sikringsstyrelsen har ingen særlige forudsætninger for at påtage sig den heromhandlede opgave, og en parallelisering med arbejdsskadeforsikringslovens regler og administrationen heraf må afvises i relation til disse helt specielle tilfælde.
Spørgsmålet om at lade sikringsstyrelsen og den sociale ankestyrelse påtage sig opgaverne kan ikke løses ved tilførsel af yderligere ressourcer.
Såvel i sikringsstyrelsen som i den sociale ankestyrelse har socialministeren iværksat forskellige foranstaltninger til forbedring af sagsbehandlingen og organisationen.
Såfremt der midt i denne proces pålægges nye opgaver, vil dette arbejde blive vanskeliggjort i foruroligende grad.
Tillægsbetænkning afgivet af kommunaludvalget den 8. april 1986 Blad nr 752 Udvalget har, efter at lovforslaget ved 2. behandling blev henvist til fornyet udvalgsbehandling, behandlet lovforslaget i et møde.
Der er af indenrigsministeren stillet et ændringsforslag, hvorom henvises til de ledsagende bemærkninger.
Herefter indstiller et flertal i udvalget (socialdemokratiets, socialistisk folkepartis og det radikale venstres medlemmer af udvalget) lovforslaget til vedtagelse med det af ministeren stillede ændringsforslag.
Et mindretal (det konservative folkepartis, venstres, kristeligt folkepartis og de frie demokraters medlemmer af udvalget), der også støtter indenrigsministerens ændringsforslag, vil ved 3.
 behandling af lovforslaget redegøre for sin stilling til dette.
Ændringsforslag Af indenrigsministeren, tiltrådt af udvalget:
Til § 2 I stk. 2 udgår 3. pkt.
Bemærkninger Efter § 2, stk. 2, 3. pkt., i lovforslaget er erstatning til personer, der er kommet til skade ved LSD-behandling, og afkast af erstatningen ikke indkomst- og formueskattepligtig.
 Erstatninger af lignende art er ofte undtaget fra indkomstbeskatning.
 Dette gælder f.eks. erstatninger til neurosedynskadede børn, jfr.
ligningslovens § 7, litra t.
Også ydelser til besættelsestidens ofre er indkomstskattefri, jfr. ligningslovens § 7, litra h.
Disse erstatningsbeløb indgår derimod i den skattepligtige formue, ligesom afkastet af erstatningerne er indkomst- og formueskattepligtige.
Da bestemmelsen i sin nuværende formulering kun med meget store vanskeligheder vil kunne administreres, og da bestemmelser om skattemæssige forhold bør indplaceres i skattelovgivningen, foreslås det at lade bestemmelsen udgå af lovforslaget.
Skatteministeren vil fremsætte lovforslag om ændring af ligningsloven gående ud på, at erstatningen er indkomstskattefri.
Lovforslaget vil blive fremsat i indeværende folketingssamling og med ikrafttræden samtidig med nærværende lovforslag, dvs. den 1. juni 1986.
Karen Højte Jensen (KF) nfmd.
Flemming Jensen (KF) Lizzie Lichtenberg (KF) Lis Aaltonen (KF) Svend Heiselberg (V) Niels Anker Kofoed (V) Maisted (FD) Steffensen (KrF) Hanne Andersen (S) Dorte Bennedsen (S) Tove Lindbo Larsen (S) Lerke (S) Henning Rasmussen (S) fmd.
Taanquist (S) Agerschou (SF) Tommy Dinesen (SF) Ole Vig Jensen (RV) Partierne CD, VS og FP havde ikke medlemmer i udvalget.
