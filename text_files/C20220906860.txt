 Vejledning om udvidet ret for arbejdsgiver til refusion, hvis lønmodtageren som følge af smitte med covid-19 eller som nær kontakt til en person smittet med covid-19 er i isolation i overensstemmelse med de danske sundhedsmyndigheders anbefalinger herom og for selvstændige til sygedagpenge i samme situationer.
1. Indledning Folketinget har den 9. december 2021 vedtaget lov om ændring af lov om sygedagpenge og barselsloven (Udvidet ret for arbejdsgiver til refusion og for selvstændige til sygedagpenge som følge af covid-19 samt ny midlertidig periode med ret til dagpenge ved pasning af børn som følge af covid-19).
Formålet med loven er at sikre, at virksomheder, selvstændige og lønmodtagere bakker op om sundhedsmyndighedernes anbefalinger.
Derudover skal ordningerne sikre økonomisk sikkerhed for virksomheder i en situation, hvor flere medarbejdere smittes med covid-19.
Med loven får arbejdsgivere en udvidet ret til refusion for løn eller sygedagpenge, der udbetales til lønmodtagere, der er konstateret smittet med covid-19, og til lønmodtagere, der efter sundhedsmyndighedernes anbefaling skal gå i selvisolation, fordi de vurderes at være nær kontakt til en smittet.
Ligeledes får selvstændige erhvervsdrivende udvidet ret til sygedagpenge i samme situationer.
Reglerne fremgår af §§ 43 a og 53 b i lov om sygedagpenge (sygedagpengeloven).
 Loven har tilbagevirkende kraft fra og med den 23. november 2021, og der kan ydes refusion eller sygedagpenge for perioden frem til og med den 28. februar 2022.
 Bemærk at reglerne er justeret i forhold til de tidligere regler (§§ 43 a og 53 b), som fandt anvendelse i perioden fra og med den 27. februar 2020 til og med den 30. juni 2021.
 Denne vejledning er opdateret med sundhedsmyndighedernes anbefalinger ift. nær kontakt m.v. af 24. januar 2022. Vejledningen erstatter vejledning nr. 9007 af 6. januar 2022 om udvidet ret for arbejdsgiver til refusion, hvis lønmodtageren som følge af smitte med covid-19 eller som nær kontakt til en person smittet med covid-19 er i isolation i overensstemmelse med de danske sundhedsmyndigheders anbefalinger herom og for selvstændige til sygedagpenge i samme situationer.
 Evt. tilbageværende sager, som måtte vedrøre fraværsperioder efter de tidligere §§ 43 a og 53 b (dvs. 27. februar 2020  30. juni 2021), skal behandles efter de tidligere regler og vejledning nr. 9204 af 29. marts 2021 om udvidet ret for arbejdsgiver til refusion og for selvstændige til sygedagpenge som følge af covid-19.
 Vejledningen er opdelt i 4 hovedafsnit: afsnit 2 vedrører arbejdsgiverens udvidede ret til refusion efter sygedagpengelovens § 53 b, afsnit 3 vedrører selvstændige erhvervsdrivendes udvidede ret til sygedagpenge efter sygedagpengelovens § 43 a, og i afsnit 4 gennemgås ikrafttrædelses- og overgangsreglerne.
 Der henvises endvidere til de gældende vejledninger til sygedagpengeloven.
2. Udvidet ret til refusion til arbejdsgiveren (sygedagpengelovens § 53 b) Efter sygedagpengelovens § 30, stk. 1, afholder arbejdsgiveren som udgangspunkt udgifterne til sygedagpenge i de første 30 kalenderdage (arbejdsgiverperioden). Udbetaler arbejdsgiveren løn under fravær ud over arbejdsgiverperioden, er arbejdsgiveren berettiget til at få udbetalt de sygedagpenge, som lønmodtageren ellers ville have ret til fra kommunen, jf. sygedagpengelovens § 54.
 Sygedagpengelovens § 53 b giver arbejdsgiveren udvidet ret til refusion i følgende situationer:
  For det første vedrørende medarbejdere, der er konstateret smittet med covid-19.
  For det andet vedrørende medarbejdere, der efter sundhedsmyndighedernes anbefaling skal gå i selvisolation, fordi de vurderes at være nær kontakt til en smittet, hvis personen ikke kan arbejde hjemmefra.
  For det tredje vedrørende medarbejdere, der efter sundhedsmyndighedernes anbefaling skal gå i selvisolation, fordi de vurderes at være nær kontakt til en nær kontakt til en smittet, hvis personen ikke kan arbejde hjemmefra.
 Reglerne gælder for både private og offentlige arbejdsgivere.
2.1. Betingelser for arbejdsgiverens ret til refusion efter sygedagpengelovens § 53 b Det er en betingelse for arbejdsgiverens ret til refusion i arbejdsgiverperioden efter sygedagpengelovens § 53 b, stk. 1, at lønmodtageren er uarbejdsdygtig efter sygedagpengelovens § 7 som følge af smitte med covid-19, eller fordi lønmodtageren som nær kontakt (eller hvis relevant i forhold til anbefalingerne, som nær kontakt til en nær kontakt) til en person smittet med covid-19 er i isolation i overensstemmelse med de danske sundhedsmyndigheders anbefalinger herom.
 Afgørelsen af, hvorvidt man kan anses for uarbejdsdygtig, skal ske på grundlag af en samlet vurdering af sygdommen og dens indvirkning på personens arbejdsevne, jf. sygedagpengelovens § 7, stk. 1. Det betyder, at personer, som har en sygdom, men som ikke er uarbejdsdygtige på grund af sygdommen, ikke har ret til sygedagpenge.
 Efter gældende praksis omfatter begrebet uarbejdsdygtighed i sygedagpengelovens forstand blandt andet også en række situationer, hvor den pågældende ikke er egentlig syg, men fraværende fra arbejdet på grund af lægeundersøgelser m.v.
 Retten til refusion efter § 53 b omfatter ikke sygefravær som følge af senfølger/eftervirkninger efter covid-19.
2.1.1. Medarbejdere, der er smittede med covid-19 En lønmodtager, der er konstateret smittet med covid-19, må som udgangspunkt antages at være uarbejdsdygtig på grund af egen sygdom og dermed have ret til sygedagpenge.
Der kan således ydes refusion fra første fraværsdag i et sygeforløb, når en medarbejder konstateres smittet ved en positiv covid-19-test.
Der kan ikke udbetales hverken hel eller delvis refusion for sygeforløbet, hvis medarbejderen ikke konstateres smittet ved en positiv covid-19-test, selvom den pågældende f.eks. har været i isolation på grund af symptomer.
F.eks. en lønmodtager, der fra mandag morgen ikke kan arbejde på grund af symptomer, og derfor bliver hjemme og får tid til en coronatest tirsdag med svar onsdag.
Da der er en positiv test, kan arbejdsgiveren få sygedagpengerefusion med virkning fra første fraværsdag mandag, hvis betingelserne for sygedagpenge i øvrigt er opfyldt.
Det gælder også, hvis der er tale om en nær kontakt, som får symptomer.
Nære kontakter skal som udgangspunkt efter gældende retningslinjer ikke gå i isolation.
For dem vil anbefalingen om isolation efter gældende retningslinjer ikke skyldes, at de er nær kontakt, men vil skyldes, at de har symptomer.
I de tilfælde vil der derfor  som for andre personer med symptomer  kun være ret til tidlig refusion fra den første fraværsdag, hvis de konstateres smittet ved en positiv covid-19-test.
 Det forudsættes, at arbejdsgiveren af medarbejderen har fået oplyst, at pågældende er smittet med covid-19. Arbejdsgiver kan anmode den ansatte om at dokumentere smitten med en positiv test.
 Der kan kun udbetales refusion i det omfang, den smittede lønmodtager ikke arbejder hjemmefra.
2.1.2. Medarbejdere, der er nær kontakt eller nær kontakt til en nær kontakt En nær kontakt, eller (efter tidligere gældende retningslinjer) en nær kontakt til en nær kontakt, der er i selvisolation i overensstemmelse med de gældende retningslinjer, kan sidestilles med, at personen er (helt eller delvist) uarbejdsdygtig på grund af egen sygdom efter § 7, hvis personen ikke kan arbejde (fuldt ud) hjemmefra.
Retten til refusion omfatter dermed medarbejdere, der efter sundhedsmyndighedernes anbefaling skal gå i selvisolation, fordi de vurderes at være nær kontakt/nær kontakt til en nær kontakt til en smittet.
Se nedenfor ift. hvilke personer, der aktuelt er omfattet af anbefaling om selvisolation.
Bemærk at selvisolation for nære kontakter (herunder både husstandskontakter og øvrige kontakter) efter Sundhedsstyrelsens anbefalinger af 24. januar 2022 kun anbefales, hvis personen får symptomer.
 En person, der f.eks. er symptomfri og har valgt at gå i selvisolation i en situation, hvor Sundhedsstyrelsen ikke anbefaler det, vil ikke opfylde betingelsen om at være uarbejdsdygtig på grund af egen sygdom.
 For en nær kontakt (herunder en evt. nær kontakt til en nær kontakt, som er omfattet) kan der kun udbetales refusion, hvis personen ikke har mulighed for at arbejde hjemmefra.
 Perioden inden den 7. december 2021:
I Sundhedsstyrelsens retningslinje COVID-19: Opsporing og håndtering af nære kontakter af den 18. august 2021 og Sundhedsstyrelsens pjece af den 9. november 2021 Til dig, der er nær kontakt til en person, der er testet positiv for ny coronavirus beskrives programmet for opsporing og håndtering af nære kontakter til personer, som er testet positiv for ny coronavirus.
Personer, som er nære kontakter, og som ikke er færdigvaccinerede eller tidligere smittet inden for de seneste 12 måneder, bør straks gå i selvisolation og PCR-testes på 4. og 6. dagen efter, de sidst var i nær kontakt med den smittede, og isolation bør fastholdes indtil negativt svar på PCR-test på 6. dagen.
Nære kontakter, der er færdigvaccinerede eller tidligere smittet inden for de seneste 12 måneder, og som ikke har symptomer på covid-19, behøver ikke at gå i selvisolation, men bør testes på 4. og 6. dagen efter, de sidst var i nær kontakt med den smittede.
Nære kontakter, der er færdigvaccinerede eller tidligere smittet inden for de seneste 12 måneder, og som får symptomer forenelige med covid-19, betragtes som mistænkt smittet, og bør straks gå i selvisolation og lade sig teste hurtigst muligt med en PCR-test.
Hvis testen er negativ, kan selvisolationen ophæves, men personen bør blive testet på dag 4 og dag 6.
 Med opdatering af retningslinjerne den 29. november 2021 anbefaledes ud fra et forsigtighedsprincip en midlertidig skærpelse af for opsporing og håndtering af nære kontakter i de situationer, hvor der er bekræftet eller mistanke om smitte med Omicron/B. 1.1.529. Her anbefaledes både de nære kontakter samt de nære kontakters nære kontakter, uanset vaccinations- eller tidligere smitte-status, at gå i selvisolation og blive PCR-testet på dag 1, 4 og 6. De kan tidligst ophæve deres selvisolation ved negativ svar på den sidste test på dag 6.
 Perioden fra den 7. december 2021:
Den 7. december 2021 blev retningslinjerne opdaterede, så det fremgår, at der ikke længere er særlige anbefalinger til nære kontakters nære kontakter i de situationer, hvor der er bekræftet eller mistanke om smitte med Omicron.
Det er nu kun de nære kontakter til Omicron smittede og mulige Omicron smittede, som anbefales at gå i selvisolation og blive testet tre gange uanset vaccinations- og tidligere smittestatus.
 For perioden, hvor sundhedsmyndighedernes anbefalinger om Omicron var, at de nære kontakters nære kontakter skulle gå i selvisolation, er en arbejdsgiver for en lønmodtager, der var nær kontakt til en nær kontakt i perioden, og hvor der var bekræftet eller mistanke om smitte med Omicron/B. 1.1.529, omfattet af muligheden for, at der kan udbetales refusion fra lønmodtagerens første fraværsdag, hvis lønmodtageren var i isolation i overensstemmelse med sundhedsmyndighedernes anbefalinger herom.
 Perioden fra den 20. december 2021:
Sundhedsstyrelsen har den 20. december 2021 opdateret retningslinjerne for opsporing og håndtering af nære kontakter, og i den forbindelse ændret på, hvem som anses for nære kontakter og anbefales at gå i selvisolation.
Fremover er det således alene en nær kontakt, der bor sammen med en smittet (eller tilsvarende har været tæt på, f.eks. en kæreste eller overnattende gæster), som skal gå i selvisolation og testes på dag 4 og 6 efter, at personen sidst var sammen med den smittede person.
Testen på dag 4 skal være en PCR-test, mens testen på dag 6 for nuværende skal være en hurtigtest.
Selvisolation kan ophæves efter et negativt svar på PCR-testen på dag 4. Disse personer vil være omfattet af muligheden for tidlig refusion.
 Følgende vil som udgangspunkt ikke være omfattet af muligheden for tidlig refusion, idet de ikke anbefales at gå i isolation:
 En nær kontakt, som har fået 3. stik (også selv om de bor sammen med en person, der er smittet)  En nær kontakt, som har haft covid-19 inden for de sidste 12 uger (fra datoen for positiv test) (også selv om de bor sammen med en person, der er smittet)  Øvrige kontakter, som har været tæt på en smittet (f.eks. en ven, kollega eller studie- eller klassekammerat) Husstandskontakter, som ikke kan holde afstand til den smittede, anbefales dog at gå i selvisolation, selvom de har fået 3. stik eller har haft covid-19 inden for de sidste 12 uger.
Det forudsættes i alle tilfælde, at arbejdsgiveren af medarbejderen har fået oplyst, at pågældende skal være i isolation som nær kontakt (eller hvis relevant i forhold til anbefalingerne, som nær kontakt til en nær kontakt) i overensstemmelse med sundhedsmyndighedernes anbefaling.
Arbejdsgiver kan anmode den ansatte om på tro og love at erklære, at personen følger sundhedsmyndighedernes anbefalinger for selvisolation.
 Perioden fra den 24. januar 2022:
Sundhedsstyrelsen har den 24. januar 2022 udsendt nye anbefalinger til kontakter til personer med covid-19, hvor anbefalingerne for husstandskontakter og øvrige kontakter opdateres.
Hverken husstandskontakter eller øvrige kontakter anbefales selvisolation, med mindre de får symptomer.
Se afsnit 2.1.1.
2.2. Sygedagpengelovens øvrige betingelser, beregning af refusion og anmeldelse 2.2.1. Beskæftigelseskrav Det er en betingelse for arbejdsgiverens ret til refusion fra lønmodtagerens første fraværsdag, at lønmodtageren opfylder sygedagpengelovens almindelige betingelser for ret til sygedagpenge, herunder beskæftigelseskravet i forhold til kommunen, jf. sygedagpengelovens § 32, stk. 1.
 Det vil sige, at en arbejdsgiver ikke får ret til refusion fra kommunen, hvis lønmodtageren ikke opfylder beskæftigelseskravet over for kommunen, jf. sygedagpengelovens § 32, stk. 1. Det er således ikke tilstrækkeligt, at lønmodtageren alene opfylder beskæftigelseskravet i forhold til arbejdsgiveren, jf. sygedagpengelovens § 30, stk. 2.
 Om beskæftigelseskravet i forhold til kommunen henvises til bekendtgørelse om opgørelse af beskæftigelseskrav og beregning af sygedagpenge m.v.
2.2.2. Beregning af refusion Efter sygedagpengelovens § 54 er en arbejdsgiver, der udbetaler løn under sygefravær fra arbejdet, berettiget til at få udbetalt de sygedagpenge, som lønmodtageren ellers ville have ret til fra kommunen vedrørende samme arbejdsforhold, dog højst med et beløb svarende til den udbetalte løn for samme tidsrum.
Refusionen beregnes efter reglerne om sygedagpenge fra kommunen til lønmodtagere, jf. sygedagpengelovens § 47, stk. 1, 1. pkt.
Refusionen kan dog højst ske med det beløb, som lønmodtageren ellers ville have ret til fra kommunen efter sygedagpengelovens § 50, stk. 2.
Arbejdsgiver får ikke ret til refusion, hvis lønmodtager af andre grunde end kravet om uarbejdsdygtighed ikke har ret til sygedagpenge, f.eks. fordi lønmodtager ikke opfylder lovens beskæftigelseskrav over for kommunen.
Ligeledes vil arbejdsgiver ikke få ret til refusion, hvis lønmodtager af anden grund ikke har ret til sygedagpenge.
Der er f.eks. ikke ret til sygedagpenge for søgnehelligdage, så arbejdsgiver kan tilsvarende ikke få refusion for disse dage.
 For lønmodtagere, hvor lønmodtageren på første sygefraværsdag er omfattet af tidsbegrænsningen i sygedagpengelovens § 24  dvs. har ret til et jobafklaringsforløb i stedet for sygedagpenge  vil arbejdsgiveren være berettiget til refusion fra kommunen i arbejdsgiverperioden, hvis arbejdsgiveren udbetaler løn eller sygedagpenge, jf. således Ankestyrelsens principmeddelelse 15-15.
 Er der tale om, at lønmodtageren helt eller delvist arbejder hjemmefra, vil sygedagpengene og dermed refusionen til arbejdsgiveren helt eller delvist skulle bortfalde efter lovens almindelige regler herom.
2.3.3. Anmeldelse og frister For arbejdsgivers anmeldelse af refusionskrav efter sygedagpengelovens § 53 b anvendes sygedagpengelovens § 59, jf. § 53 b, stk. 3.
 Det betyder, at sygedagpengelovens almindelige regler om anmeldelse af refusionskrav, herunder frister for anmeldelse, også skal finde anvendelse for så vidt angår den udvidede ret til refusion til en arbejdsgiver, hvis lønmodtagerens fravær er omfattet af § 53 b, stk. 1.
 Det følger bl.a. af disse regler, at hvis fraværet er afsluttet inden for 30 kalenderdage fra første fraværsdag, kan der ydes refusion for tidsrum, der ligger indtil 3 måneder forud for fremsættelsen af kravet, jf. sygedagpengelovens § 59, stk. 4.
Arbejdsgiveren skal anvende det almindelige indberetningssystem Nemrefusion i forbindelse med anmodning om refusion for covid-19, så sagerne kan blive oprettet automatisk i kommunerne.
Arbejdsgiveren skal ved anmodningen om refusion fra første dag enten anføre covid-19 smittet eller covid-19 nær kontakt isolation.
På denne måde vil det digitale flow kunne gennemføres i disse sager.
I underretningsbrevet til lønmodtageren vil de oplysninger, som er afgivet af arbejdsgiveren fremgå, herunder oplysningen om årsagen til anmodningen om tidlig refusion.
Lønmodtageren har pligt til i Mit Sygefravær at svare på, om lønmodtageren er enig i arbejdsgiverens oplysninger.
Hvis lønmodtageren ikke er enig, skal lønmodtageren angive, hvorfor lønmodtageren ikke kan bekræfte oplysningerne fra arbejdsgiveren.
Lønmodtageren skal som udgangspunkt ikke selv afgive yderligere dokumentation for fraværet over for kommunen.
3. Ret til sygedagpenge til en selvstændig erhvervsdrivende fra første fraværsdag (sygedagpengelovens § 43 a) Efter sygedagpengeloven har selvstændige erhvervsdrivende ret til sygedagpenge fra kommunen fra første fraværsdag efter 2 ugers sygdom.
Er der tegnet sygedagpengeforsikring, har den selvstændige ret til sygedagpenge fra første eller tredje fraværsdag, jf. sygedagpengelovens § 45, jf. § 41.
 Sygedagpengelovens § 43 a udvider retten til sygedagpenge for selvstændige i følgende situationer:
  For det første til selvstændige erhvervsdrivende, der er konstateret smittet med covid-19.
  For det andet til selvstændige erhvervsdrivende, der efter sundhedsmyndighedernes anbefaling skal gå i selvisolation, fordi de vurderes at være nær kontakt til en smittet, hvis personen ikke kan arbejde hjemmefra.
  For det tredje til selvstændige erhvervsdrivende, der efter sundhedsmyndighedernes anbefaling skal gå i selvisolation, fordi de vurderes at være nær kontakt til en nær kontakt til en smittet, hvis personen ikke kan arbejde hjemmefra.
3.1. Betingelser for en selvstændig erhvervsdrivendes ret til sygedagpenge efter sygedagpengelovens § 43 a Det er en betingelse for den selvstændiges ret til sygedagpenge efter sygedagpengelovens § 43 a, stk. 1, at den selvstændige er uarbejdsdygtig efter sygedagpengelovens § 7 som følge af smitte med covid-19 eller fordi den selvstændige som nær kontakt (eller hvis relevant i forhold til anbefalingerne, som nær kontakt til en nær kontakt) til en person smittet med covid-19 er i isolation i overensstemmelse med de danske sundhedsmyndigheders anbefalinger herom.
 Afgørelsen af, hvorvidt man kan anses for uarbejdsdygtig, skal ske på grundlag af en samlet vurdering af sygdommen og dens indvirkning på personens arbejdsevne, jf. sygedagpengelovens § 7, stk. 1. Det betyder, at personer, som har en sygdom, men som ikke er uarbejdsdygtige på grund af sygdommen, ikke har ret til sygedagpenge.
 Efter gældende praksis omfatter begrebet uarbejdsdygtighed i sygedagpengelovens forstand blandt andet en række situationer, hvor den pågældende ikke er egentlig syg, men fraværende fra arbejdet på grund af lægeundersøgelser m.v.
3.1.1. Selvstændige erhvervsdrivende, der er smittet med covid-19 En selvstændig erhvervsdrivende, der er konstateret smittet med covid-19, må som udgangspunkt antages at være uarbejdsdygtig på grund af egen sygdom og dermed have ret til sygedagpenge.
Der kan således udbetales sygedagpenge fra første fraværsdag i et sygeforløb, når en selvstændig erhvervsdrivende konstateres smittet ved en positiv covid-19-test.
Der kan ikke udbetales hverken hel eller delvis refusion for sygeforløbet, hvis personen ikke konstateres smittet ved en positiv covid-19-test, selvom den pågældende f.eks. har været i isolation på grund af symptomer.
F.eks. en selvstændig, der fra mandag morgen ikke kan arbejde på grund af symptomer, og derfor bliver hjemme og får tid til en coronatest tirsdag med svar onsdag.
Da der er en positiv test, kan den selvstændige få sygedagpenge med virkning fra første fraværsdag mandag, hvis betingelserne for sygedagpenge i øvrigt er opfyldt.
Det gælder også, hvis der er tale om en nær kontakt, som får symptomer.
Nære kontakter skal som udgangspunkt efter gældende retningslinjer ikke gå i isolation.
For dem vil anbefalingen om isolation efter gældende retningslinjer ikke skyldes, at de er nær kontakt, men vil skyldes, at de har symptomer.
I de tilfælde vil der derfor  som for andre personer med symptomer  kun være ret til sygedagpenge fra den første fraværsdag, hvis de konstateres smittet ved en positiv covid-19-test.
Der kan kun udbetales sygedagpenge i det omfang, den smittede selvstændige erhvervsdrivende ikke arbejder hjemmefra.
3.1.2. Selvstændige erhvervsdrivende, der er nær kontakt eller nær kontakt til en nær kontakt En nær kontakt, eller (efter tidligere gældende retningslinjer) en nær kontakt til en nær kontakt, der er i selvisolation i overensstemmelse med de gældende retningslinjer kan sidestilles med, at personen er (helt eller delvist) uarbejdsdygtig på grund af egen sygdom efter § 7, hvis personen ikke kan arbejde (fuldt ud) hjemmefra.
Retten til sygedagpenge omfatter dermed selvstændige erhvervsdrivende, der efter sundhedsmyndighedernes anbefaling skal gå i selvisolation, fordi de vurderes at være nær kontakt/nær kontakt til en nær kontakt til en smittet.
Se nedenfor ift. hvilke personer, der aktuelt er omfattet af anbefaling om selvisolation.
Bemærk at selvisolation for nære kontakter (herunder både husstandskontakter og øvrige kontakter) efter Sundhedsstyrelsens anbefalinger af 24. januar 2022 kun anbefales, hvis personen får symptomer.
 En person, der f.eks. er symptomfri og har valgt at gå i selvisolation i en situation, hvor Sundhedsstyrelsen ikke anbefaler det, vil ikke opfylde betingelsen om at være uarbejdsdygtig på grund af egen sygdom.
 For en nær kontakt (herunder en evt. nær kontakt til en nær kontakt, som er omfattet) kan der kun udbetales sygedagpenge, hvis personen ikke har mulighed for at arbejde hjemmefra.
 Perioden inden den 7. december 2021:
I Sundhedsstyrelsens retningslinje COVID-19: Opsporing og håndtering af nære kontakter af den 18. august 2021 og Sundhedsstyrelsens pjece af den 9. november 2021 Til dig, der er nær kontakt til en person, der er testet positiv for ny coronavirus beskrives programmet for opsporing og håndtering af nære kontakter til personer, som er testet positiv for ny coronavirus.
Personer, som er nære kontakter, og som ikke er færdigvaccinerede eller tidligere smittet inden for de seneste 12 måneder, bør straks gå i selvisolation og PCR-testes på 4. og 6. dagen efter, de sidst var i nær kontakt med den smittede, og isolation bør fastholdes indtil negativt svar på PCR-test på 6. dagen.
Nære kontakter, der er færdigvaccinerede eller tidligere smittet inden for de seneste 12 måneder, og som ikke har symptomer på covid-19, behøver ikke at gå i selvisolation, men bør testes på 4. og 6. dagen efter, de sidst var i nær kontakt med den smittede.
Nære kontakter, der er færdigvaccinerede eller tidligere smittet inden for de seneste 12 måneder, og som får symptomer forenelige med covid-19, betragtes som mistænkt smittet, og bør straks gå i selvisolation og lade sig teste hurtigst muligt med en PCR-test.
Hvis testen er negativ, kan selvisolationen ophæves, men personen bør blive testet på dag 4 og dag 6.
 Med opdatering af retningslinjerne 29. november 2021 anbefales ud fra et forsigtighedsprincip en midlertidig skærpelse af retningslinjer for opsporing og håndtering af nære kontakter i de situationer, hvor der er bekræftet eller mistanke om smitte med Omicron/B. 1.1.529. Her anbefales både de nære kontakter samt de nære kontakters nære kontakter, uanset vaccinations- eller tidligere smitte-status, at gå i selvisolation og blive PCR-testet på dag 1, 4 og 6. De kan tidligst ophæve deres selvisolation ved negativ svar på den sidste test på dag 6.
 Perioden fra den 7. december 2021:
Den 7. december 2021 blev retningslinjerne opdaterede, så det fremgår, at der ikke længere er særlige anbefalinger til nære kontakters nære kontakter i de situationer, hvor der er bekræftet eller mistanke om smitte med Omicron.
Det er nu kun de nære kontakter til Omicron smittede og mulige Omicron smittede, som anbefales at gå i selvisolation og blive testet tre gange uanset vaccinations- og tidligere smittestatus.
 For perioden, hvor sundhedsmyndighedernes anbefalinger om Omicron var, at de nære kontakters nære kontakter skulle gå i selvisolation, er er en selvstændig erhvervsdrivende, der var nær kontakt til en nær kontakt, og hvor der er bekræftet eller mistanke om smitte med Omicron/B. 1.1.529, omfattet af muligheden for, at der kan udbetales sygedagpenge fra den selvstændiges første fraværsdag, hvis den selvstændige var i isolation i overensstemmelse med sundhedsmyndighedernes anbefalinger herom.
 Perioden fra den 20. december 2021:
Sundhedsstyrelsen har den 20. december 2021 opdateret retningslinjerne for opsporing og håndtering af nære kontakter, og i den forbindelse ændret på, hvem som anses for nære kontakter og anbefales at gå i selvisolation.
Fremover er det således alene en nær kontakt, der bor sammen med en smittet (eller tilsvarende har været tæt på, f.eks. en kæreste eller overnattende gæster), som skal gå i selvisolation og testes på dag 4 og 6 efter, at personen sidst var sammen med den smittede person.
Testen på dag 4 skal være en PCR-test, mens testen på dag 6 for nuværende skal være en hurtigtest.
Selvisolation kan ophæves efter et negativt svar på PCR-testen på dag 4. Disse personer vil være omfattet af muligheden for tidlig refusion.
 Følgende vil som udgangspunkt ikke være omfattet af muligheden for retten til sygedagpenge fra første fraværsdag, idet de ikke anbefales at gå i isolation:
 En nær kontakt, som har fået 3. stik (også selv om de bor sammen med en person, der er smittet)  En nær kontakt, som har haft covid-19 inden for de sidste 12 uger (fra datoen for positiv test) (også selv om de bor sammen med en person, der er smittet)  Øvrige kontakter, som har været tæt på en smittet (f.eks. en ven, kollega eller studie- eller klassekammerat) Husstandskontakter, som ikke kan holde afstand til den smittede, anbefales dog at gå i selvisolation, selvom de har fået 3. stik eller har haft covid-19 inden for de sidste 12 uger.
 Perioden fra den 24. januar 2022:
Sundhedsstyrelsen har den 24. januar 2022 udsendt nye anbefalinger til kontakter til personer med covid-19, hvor anbefalingerne for husstandskontakter og øvrige kontakter opdateres.
Hverken husstandskontakter eller øvrige kontakter anbefales selvisolation, med mindre de får symptomer.
Se afsnit 3.1.1.
3.2. Sygedagpengelovens øvrige betingelser, beregning af sygedagpenge og anmeldelse 3.2.1. Beskæftigelseskrav Det er en betingelse for den selvstændige erhvervsdrivendes ret til sygedagpenge fra første fraværsdag, at sygedagpengelovens almindelige betingelser er opfyldt, herunder beskæftigelseskravet.
Beskæftigelseskravet for selvstændige erhvervsdrivende fremgår af sygedagpengelovens § 42.
 Der henvises til bekendtgørelse om opgørelse af beskæftigelseskrav og beregning af sygedagpenge m.v.
3.2.2. Beregning af sygedagpenge Beregning og udbetaling af sygedagpenge til selvstændige sker efter de almindelige regler i sygedagpengeloven, jf. sygedagpengelovens §§ 46 og 52.
 Der er f.eks. efter sygedagpengelovens § 53 a ikke ret til sygedagpenge for søgnehelligdage, så der vil med hjemmel i sygedagpengelovens § 43 a ikke kunne udbetales sygedagpenge for søgnehelligdage.
 Der henvises til bekendtgørelse om opgørelse af beskæftigelseskrav og beregning af sygedagpenge m.v.
3.2.3. Anmeldelse og frister En selvstændig erhvervsdrivendes anmeldelse af fraværet til kommunen skal efter sygedagpengelovens § 43 a, stk. 2, som udgangspunkt ske senest 3 uger efter første fraværsdag.
 Det følger af § 4, stk. 1, i lov om ændring af lov om sygedagpenge og barselsloven (Udvidet ret for arbejdsgiver til refusion og for selvstændige til sygedagpenge som følge af covid-19 samt ny midlertidig periode med ret til dagpenge ved pasning af børn som følge af covid-19), at uanset fristen på 3 uger kan en selvstændig erhvervsdrivende anmelde fraværet til kommunen frem til og med den 31. januar 2022, hvis der er tale om fravær med første fraværsdag inden lovens ikrafttræden den 16. december 2021.
 Det betyder, at en selvstændig erhvervsdrivende kan få efterbetalt sygedagpenge for perioden den 23. november 2021 og frem til lovens ikrafttrædelse, hvis den selvstændige anmelder fraværet senest den 31. januar 2022.
Den selvstændige erhvervsdrivende skal ansøge om de særlige covid-19-sygedagpenge via blanket NR 104C.
Den selvstændige kan, f.eks. via telefon eller en e-mail til kommunen, anmode kommunen om at sende blanketten.
I forbindelse med ansøgningen skal den selvstændige på tro og love skrive under på, at fraværet skyldes smitte med covid-19 eller isolation som nær kontakt i overensstemmelse med sundhedsmyndighedernes anbefalinger.
Kommunen kan se bort fra overskridelse af fristen i stk. 2, 1. pkt., af de grunde, som fremgår af sygedagpengelovens § 43, stk. 5. Efter sygedagpengelovens § 43, stk. 5, kan kommunen udbetale sygedagpenge for tiden før anmodningsdagen, når den selvstændige på grund af hospitalsophold eller ophold i udlandet har været forhindret i at anmelde rettidigt, eller når andre særligt undskyldende forhold har bevirket, at anmeldelse ikke er sket rettidigt.
Anmodningsfristen kan dog ikke fraviges, når anmodningen er indgivet mere end 6 måneder efter sygdommens indtræden.
4. Ikrafttrædelses- og overgangsregler Loven træder i kraft den 16. december 2021.
 Det betyder, at udbetaling af refusion til arbejdsgiveren efter sygedagpengelovens § 53 b og udbetaling af sygedagpenge til en selvstændig erhvervsdrivende efter sygedagpengelovens § 43 a tidligst kan finde sted efter lovens ikrafttrædelse.
 Loven har tilbagevirkende kraft fra den 23. november 2021, og retten gælder for fravær i perioden fra og med den 23. november 2021 til og med den 28. februar 2022.
 Det er ikke afgørende, om lønmodtageren eller den selvstændige evt. havde første sygefraværsdag inden den 23. november 2021, hvis sygefraværet opfylder betingelserne og personen stadig er fraværende den 23. november 2021.
F.eks. en person, der fra mandag morgen den 15. november 2021 ikke kan arbejde på grund af symptomer, og derfor bliver hjemme og får tid til en corona-test tirsdag, som er positiv.
Da der er en positiv test, kan en selvstændig erhvervsdrivende få sygedagpenge med virkning fra den 23. november 2021 (fordi loven virker fra den 23. november), hvis betingelserne for sygedagpenge i øvrigt er opfyldt.
Og tilsvarende kan en arbejdsgiver få refusion for en lønmodtager med virkning fra den 23. november 2021, hvis betingelserne for sygedagpenge i øvrigt er opfyldt.
Da første fraværsdag var den 15. november 2021, er sidste dag i arbejdsgiverperioden den 14. december 2021.
 Kommunen vil evt. kunne modtage en ansøgning om sygedagpenge/refusion inden lovens ikrafttræden, men der vil ikke kunne ske udbetaling før lovens ikrafttræden.
