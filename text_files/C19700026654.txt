 (Fra handelsministeriet, j.nr. 716-1-66).
 Da erfaringerne har vist, at der består en vis uklarhed med hensyn til de  

 opgaver, der påhviler skibsinspektørerne i forbindelse med afholdelse af  

 søforklaringer, annulleres handelsministeriets skrivelse af 19. juli 1967(*  

 1) og erstattes af følgende:
 Som det fremgår af justitsministeriets cirkulære af 30. juli 1967(* 2) til  

 domstolene og politiet om underretningspligt m.m. i forbindelse med  

 søforklaringer, kan der - jfr. cirkulærets § 2 og § 5, stk. 2 - af politiet  

 indhentes sagkyndig vejledning fra vedkommende skibsinspektør under statens  

 skibstilsyn før, under eller efter en søforklarings afgivelse.
Ifølge cirkulærets § 2 kan skibsinspektøren afæskes en erklæring om,  

 hvorvidt politiet skønnes at burde lade sig repræsentere under  

 søforklaringen.
Vejledende ved dette skøn vil det være, om begivenheden i  

 kraft af dens art, opståen og udvikling på forhånd må antages at frembyde  

 interesse for det offentlige, jfr. sølovens § 303, hvorefter formålet med  

 søforklaringen bl.a. er at fremskaffe oplysninger om forhold, som er af  

 betydning for bedømmelsen af skibets sødygtighed eller for sikkerheden til  

 søs.
 Anmoder politiet en skibsinspektør om at være til stede under en  

 søforklarings afgivelse, vil det alene være den pågældende inspektørs opgave  

 at bistå med hensyn til rent tekniske spørgsmål indenfor vedkommende  

 inspektørs fagområde, dvs. forklaring af visse fagudtryk og lignende samt  

 vejledning med hensyn til de forskellige af handelsministeriet udstedte love  

 og bekendtgørelser m.v. vedrørende skibsfarten, herunder specielt de  

 bekendtgørelser m.v., der er udstedt i medfør af lov om tilsyn med skibe.  

 Denne vejledning bør dog alene bestå i en henvisning til de relevante  

 bestemmelser, og skibsinspektøren må ikke fortolke bestemmelsernes indhold og  

 rækkevidde.
I cirkulærets § 5, stk. 2, er det endelig forudsat, at politiet kan søge  

 skibstilsynets bistand ved udformningen af sin indstilling til  

 handelsministeriet angående det offentliges interesse i sagen.  

 Skibsinspektørens bemærkninger bør også i dette tilfælde kun vedrøre de  

 ovennævnte rent tekniske spørgsmål, der naturligt falder indenfor den  

 pågældende skibsinspektørs fagområde.
En skibsinspektør må ikke - hvad enten  

 han har været til stede under søforklaringen eller ej - afvise at bistå  

 politiet.
 Det tilføjes, at det ikke er skibsinspektørens opgave at udtale sig om  

 sagen i øvrigt, herunder at tage stilling til eventuelle skyldspørgsmål, men  

 at politiet om sådanne spørgsmål vil kunne rette henvendelse, eventuelt  

 telefonisk, til handelsministeriet.
