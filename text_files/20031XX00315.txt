Skriftlig fremsættelse (17. marts 2004) Økonomi- og  

 erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
Forslag til lov om  

 ændring af lov om almene boliger samt støttede private andelsboliger m.v.,  

 lov  

 om ejerlejligheder, lov om leje af almene boliger, lov om afgift ved  

 udstykning  

 m.m. og lov om indkomstbeskatning af aktieselskaber m.v. (Forsøg med salg af  

 almene familieboliger) (Lovforslag nr.
L 182).
 Formålet med lovforslaget er at iværksætte en forsøgsordning,  

 som giver lejerne et tilbud om at købe deres almene familiebolig som  

 ejerbolig  

 samt at skaffe midler til byggeri af flere nye boliger og dermed øge antallet  

 af boliger i Danmark.
Regeringen vil styrke vækst, velfærd og fornyelse.
Det gælder  

 også på boligområdet.
Lovforslaget er et led i regeringens samlede  

 boligpolitiske indsats, som skal medvirke til at skabe bedre balance på  

 boligmarkedet.
Der foreslås en forsøgsordning, hvor kommuner og  

 boligorganisationer får mulighed for at søge om, at der i deres kommune eller  

 boligorganisation gives mulighed for, at lejere i de almene familieboliger  

 skal  

 kunne overtage deres bolig.
Der bliver hermed mulighed for at afprøve et nyt instrument i  

 bestræbelserne på at blande ejerformerne og dermed beboersammensætningen i  

 det  

 almene byggeri.
De kommuner og boligorganisationer, som deltager i forsøget,  

 får udstrakt grad af indflydelse på, hvor og hvordan salget skal foregå.  

 Forsøgsordningen kan dermed bidrage positivt til den lokale bypolitik,  

 samtidig  

 med at den enkelte lejers valgfrihed er i fokus.
I de afdelinger, hvor kommunen eller boligorganisationen finder,  

 at der skal være mulighed for, at lejerne kan overtage deres familiebolig, er  

 det op til afdelingen efterfølgende at træffe den endelige beslutning om,  

 hvorvidt lejerne i afdelingen også skal kunne udnytte denne mulighed.
Lejere,  

 som ikke vælger at købe, fortsætter som almene lejere.
Som led i indsatsen mod ghettoisering åbnes desuden op for, at  

 kommuner, boligorganisationer og afdelinger i samarbejde kan beslutte at give  

 adgang til, at ledige boliger bl.a. i problemramte afdelinger kan udbydes til  

 salg blandt alle interesserede.
Af boligsociale hensyn begrænses sådanne salg  

 til maksimalt at kunne omfatte 1/3 af familieboligerne i en afdeling.
Prisen for de enkelte almene boliger er markedsprisen som  

 ejerbolig.
Når lejerne får tilbuddet om køb af deres egen bolig, sker det på  

 almindelige vilkår, dog således at lejerne har mulighed for at optage et  

 rente-  

 og afdragsfrit lån på 30 pct. af købesummen.
Lånet skal først betales tilbage  

 den dag, den tidligere lejer fraflytter eller sælger boligen videre.
Provenuet fra salget overføres til en konto i Landsbyggefonden.  

 Hovedparten af midlerne fra salget anvendes til finansiering af nye almene  

 familieboliger.
De boligorganisationer, hvori der er solgt boliger, får en  

 trækningsret i fonden til nybyggeri.
Herudover kan boligorganisationen  

 anvende  

 indtil 10 pct. af provenuet til andre formål.
 Med henblik på at give kommunerne incitament til at bygge nye  

 boliger refunderes 40 pct. af statens og kommunernes udgifter til støtte til  

 nye almene familieboliger, som etableres i kommuner, hvori der er solgt  

 boliger  

 efter ordningen, inden for en ramme, svarende til nettoprovenuet af solgte  

 almene boliger i den enkelte kommune.
 Forsøgsordningen foreslås at løbe i 3 år frem til udgangen af  

 2007. Ved forsøgsperiodens udløb tages der på baggrund af en samlet  

 evaluering  

 stilling til forsøgets fortsættelse.
 Det skønnes med betydelig usikkerhed, at der i den 3-årige  

 forsøgsperiode vil blive solgt i størrelsesordenen 5.000 almene  

 familieboliger.
 Det skønnes med betydelig usikkerhed, at der vil fremkomme et  

 nettoprovenu på ca. 130.000 kr. pr. solgt bolig, og at det samlede  

 nettoprovenu  

 vil udgøre ca. 660 mio. kr.
Efter salget bortfalder den offentlige støtte til de solgte  

 boliger med virkning fra overtagelsesdagen.
Det vil medføre mindreudgifter  

 for  

 det offentlige, som skønnes at ville udgøre 19 mio. kr. i 2005, 74 mio. kr. i  

 2006 og 66 mio. kr. i 2007. Mindreudgifterne er opgjort efter  

 tilsagnsbudgetteringsprincippet.
 Det foreslås, at lovforslaget træder i kraft den 1. januar 2005.  

 Dog foreslås, at bl.a. bestemmelserne om ansøgning og godkendelse af  

 forsøgsdeltagere træder i kraft den 1. juli 2004. Dermed gives der mulighed  

 for  

 salg hurtigst muligt efter lovens ikrafttræden.
 Idet jeg i øvrigt henviser til lovforslaget og de bemærkninger,  

 der ledsager det, skal jeg anbefale forslaget til Tingets velvillige  

 behandling.
