Nr BSF 46 Forslag til folketingsbeslutning om styrkelse af borgernes rettigheder  

 inden for retsvæsenet Fremsat af Svend Auken (S) Ole Espersen (S) Klaus Hækkerup (S) Frank  

 Jensen (S) Torben Lund (S) Lykketoft (S) Lone Møller (S) Grete Schødts (S) den 14. januar 1992 Folketinget opfordrer regeringen til, eventuelt ved hjælp af forslag til ændring af lovgivningen, at sikre en hurtigere sagsbehandling inden for rets- og politivæsenet, bl.a. således at ventetider nedbringes væsentligt for så vidt angår:
- berammelse af såvel forberedende retsmøder som domsforhandlinger i  

 civile sager, eventuelt også ved indførelse af enklere former for  

 sagsbehandling i mindre indgribende sager - bobehandlinger såvel i skifteretten som hos skifteretternes medhjælpere - straffesagers forberedelse for så vidt angår såvel politiets og  

 anklagemyndighedens sagsbehandling som den lægelige medvirken (Retslægerådet  

 m.v.) i visse straffesager - færdiggørelsen af straffesager, såvel hvad angår disses berammelse og  

 gennemførelse som afsoningens påbegyndelse.
Regeringen opfordres endvidere til, så hurtigt som det er forsvarligt, at  

 aflaste retsvæsenet for opgaver, som lige så vel kan udføres af andre og  

 under anvendelse af betydelig færre ressourcer.
Det gælder f.eks. domstolenes  

 medvirken til opkrævning af licens til Danmarks Radio og TV 2, som kunne ske  

 mere hensigtsmæssigt og betydelig mindre ressourcekrævende, f.eks. via  

 skatteopkrævningen.
Bemærkninger til forslaget I november 1988 afgav Justitsministeriets spare- og forenklingsudvalg et  

 idekatalog om forenkling af justitsvæsenet.
En række af forslagene er gennemført.
Det er imidlertid karakteristisk, at  

 der blandt disse er adskillige, som senere er blevet kritiseret af  

 retsvæsenet, fordi de indebærer forringelser af retssikkerheden.
Det gælder  

 således bl.a. afskaffelsen af retten til at anke visse afgørelser til højere  

 instans.
 På den anden side er der en række forslag, der ikke er gennemført.
Behovet for hurtigere sagsbehandling er åbenbart.
Mange borgere har været  

 ude for at vente i årevis på færdiggørelsen af selv enkle bobehandlingssager.  

 Disse overlades ofte - under tilsyn fra skifteretten - til private advokater,  

 som imidlertid har meget andet at lave, og som i realiteten ikke er udsat for  

 noget særlig effektivt tilsyn.
Det forekommer urimeligt, at sager, der måske  

 vedrører 100.000 eller 200.000 kr., skal være to-tre-fire år undervejs.
Danmark er et af de lande i den vestlige verden, hvor sagsbehandlingen for  

 så vidt angår straffesager er længst.
Det gælder såvel efterforskning som  

 behandling ved domstolene.
Et integreret led heri er meget lange og kostbare  

 varetægtsfængslinger.
Der er gjort forsøg på at nedskære sagsbehandlingstiden  

 bl.a. ved ændring af retsplejeloven, ved at man f.eks. kan undlade at medtage  

 ældre forhold, såfremt disse ikke anses for særlig alvorlige i forhold til  

 nyere lovovertrædelser.
Der er næppe tvivl om, at denne vej vil kunne udnyttes endnu bedre.
Dette  

 kræver muligvis lovændringer.
I øvrigt er det overordentlig ubehageligt for borgere at vente længe på  

 afgørelser i sager, hvor der har været sigtelser eller offentligt  

 tilkendegivet mistanke.
Der er eksempler på, at almindeligt smøleri, som det  

 ikke koster penge at afskaffe, har medført, at personer har måttet vente i  

 halve år på at få officielt at vide, at sigtelser ikke længere var aktuelle i  

 forhold til dem.
Der er et klart behov for at rette op på de eksisterende  

 forhold.
Et af de væsentlige forslag i det ovenfor nævnte idekatalog, som ikke er  

 blevet gennemført, vedrører opkrævningen af radio- og tv-licens.
Det siges i  

 idekataloget, at krav på radio- og tv-licens uden sammenligning er den  

 største og praktisk set vanskeligst håndterbare gruppe af fordringer, der  

 skal inddrives ved fogedretternes foranstaltning. »Der ofres i  

 fogedretterne betydelige ressourcer på inddrivelsen af disse fordringer, der  

 i alle tilfælde er af forholdsvis beskeden størrelse.« Udvalget foreslog, at der blev indført en ordning, hvorefter radio- og  

 tv-licens på samme måde som opkrævning af renovationsafgift opkræves via  

 skattesystemet sammen med personlige skatter.
Som det udtryktes i kataloget,  

 vil dette medføre et væsentligt fald i antallet af sager ved fogedretterne  

 (og derved lette domstolenes arbejde generelt) samt en betydelig  

 effektivisering af inddrivelsen.
 Det er måske af rent politiske/ideologiske årsager, at dette forslag ikke  

 for længst er gennemført.
 Det er således forslagsstillernes opfattelse, at der på en lang række  

 områder vil kunne ske en hurtigere, mere effektiv og mere menneskelig  

 sagsbehandling inden for justitsvæsenet, uden at dette på nogen måde koster  

 yderligere bevillinger.
