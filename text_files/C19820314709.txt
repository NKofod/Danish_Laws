 1. Søformidlingens opgaver.
 Fra og med 1. juli overføres formidling og fremmøde for medlemmer af  

 Sørestaurationens Arbejdsløshedskasse fra den almindelige arbejdsformidling  

 til søformidlingskontorerne.
 Overgangen sker som led i den gradvise oprettelse af søfartscentre, der  

 skal varetage arbejdsformidlingsopgaverne for alle søfarende.
 Formålet med oprettelsen af søfartscentrene er at sikre såvel de søfarende  

 som arbejdsgiverne den bedst mulige formidlingsservice gennem en  

 centraliseret registrering og ordremodtagelse, der giver bedre muligheder for  

 at få overblik over arbejdsmarkedet inden for dette særlige erhvervsområde.
 Den nye ordning medfører, at de ledige medlemmer af Sørestaurationens  

 Arbejdsløshedskasse fremover skal være tilmeldt søformidlingen og give  

 fremmøde ved et søformidlingskontor efter de regler, der fastsættes af  

 kontoret - normalt 1 gang om måneden.
 Der skal være mulighed for, at ledige med ekstraordinære  

 transportvanskeligeheder i forhold til søformidlingen fortsat kan give  

 fremmøde på det lokale arbejdsformidlingskontor efter det første fremmøde på  

 søformidlingen.
 Sådanne særlige aftaler kan træffes mellem den ledige, søformidlingen og  

 arbejdsformidlingskontoret.
 Endvidere må det bemærkes, at medlemmer, som oplyser ikke længere at søge  

 arbejde til søs, fortsat bør give fremmøde på det lokale  

 arbejdsformidlingskontor.
 2. Overgangsbestemmelser.
 På grund af de ekstraordinære forhold omkring ændringen af fremmødet kan  

 kassens ledige medlemmer i en overgangsperiode få refunderet udgifterne til  

 den første rejse til søformidlingen i forbindelse med omlægningen.
 Personer, som er henvist til at rejse længere end normalt i forbindelse  

 med fremmøde, kan derfor i perioden til og med 31. august 1982 ved  

 henvendelse til arbejdsformidlingen få dækket udgifterne til en rejse med  

 billigste offentlige transportmiddel på 2. klasse.
 Refusionen kan ske ved udstedelse af billetrekvisition eller ved direkte  

 udbetaling om forevisning af billet eller afgivelse af tro- og love erklæring  

 om benyttelse af eget transportmiddel.
 Udgifterne til refusionen bedes indrapporteret som en TIL INS-postering på  

 institutionsnummer 9541.2017 med aktivitetsnummer 0804 på konto 07.
 3. Fremmøde omkring 1. juli 1982.
 Kassens ledige medlemmer er orienteret om omlægningen gennem kassens  

 medlemsblad og ved skrivelser fra kassen og arbejdsdirektoratet.
 De pågældende er blevet anmodet om at give fremmøde på et  

 søformidlingskontor på næste ordinære fremmødedag.
 Arbejdsformidlingskontorerne bedes dog være opmærksomme på, at enkelte  

 ledige muligvis ikke er blevet orienteret.
Hvis derfor medlemmer af Sørestaurationspersonalets Arbejdsløshedskasse  

 efter 1. juli 1982 giver fremmøde på arbejdsformidlingskontoret, bør kontoret  

 ikke undlade at give et fremmødestempel.
Medlemmet skal dog henvises til  

 snarest at give fremmøde på et søformidlingskontor.
 P.D.V.
