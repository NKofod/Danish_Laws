Betænkning afgivet af Erhvervsudvalget  

 den 18. marts 1999 Betænkning over Forslag til lov om ændring af lov om  

 betalingskort m.v.
(Opkrævning af gebyr for betalingstransaktioner i den  

 ikkefysiske handel, regler om Konkurrencestyrelsens mulighed for at gribe ind  

 over for urimelige priser og avancer, revisionsklausul, hvorefter § 20 i  

 efteråret 2001 skal tages op til revision) Udvalget har behandlet lovforslaget i nogle møder  

 og har herunder stillet spørgsmål til erhvervsministeren, som  

 denne har besvaret skriftligt.
En henvendelse og erhvervsministerens svar  

 på spørgsmål 10 og 17 er optrykt som bilag til  

 betænkningen.
 Endvidere har udvalget modtaget skriftlige og/eller  

 mundtlige henvendelser fra:
Finansrådet, Forbrugerrådet, OK a.m.b.a. og Håndværksrådet.
 Der er af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et mindretal (Venstres, Det  

 Konservative Folkepartis, Dansk Folkepartis og Centrum-Demokraternes  

 medlemmer af udvalget) lovforslaget til vedtagelse med det stillede  

 ændringsforslag.
 Et andet mindretal (Socialdemokratiets og Det  

 Radikale Venstres medlemmer af udvalget) indstiller lovforslaget til  

vedtagelse uændret.
 Et tredje mindretal (Socialistisk Folkepartis,  

 Enhedslistens og Fremskridtspartiets medlemmer af udvalget) indstiller  

 lovforslaget til forkastelse ved 3. behandling.
 Et fjerde mindretal (Kristeligt Folkepartis medlem  

 af udvalget) indstiller lovforslaget til forkastelse ved 3.  

 behandling.
Dette mindretal ser gerne, at der skabes basis for en  

 udvikling af internethandel og andre nye handelsformer i Danmark.  

 Mindretallet mener, at lovforslaget ud over at indeholde en åbning for  

 brugen af betalingskort på Internettet desværre også  

 indeholder nogle problemer.
Da der under behandlingen af lovforslaget ikke  

 har vist sig opbakning til at tage højde for disse problemer blandt et  

 flertal af partier, har mindretallet ikke set det formålstjenligt at  

 stille ændringsforslag.
Lovforslagets intentioner om at skabe fri konkurrence  

 på betalingskortområdet kan mindretallet ikke tilslutte sig.  

 Dankortets udbredelse har for forbrugerne gjort det enkelt at bruge  

 betalingskort.
En øget konkurrence på betalingskortområdet  

 vil ikke gøre nogen forskel med hensyn til at sikre brugen på  

 Internettet, da dette blot kunne gøres ved en videreudvikling af  

 dankortsystemet.
Mindretallet finder endvidere ikke, at lovforslaget sikrer  

 en reelt fri konkurrence.
Mindretallet mener ikke, at lovforslaget sikrer  

 imod konkurrenceforvridning i detailhandelen og blandt servicefag og mellem  

 små og store forretninger, hvis § 20 i betalingskortloven ophæves  

 for fysisk handel ved en senere revision.
Mindretallet mener ikke, at der i  

 lovforslaget tages højde for, at der ikke senere kan opkræves  

 forskellige gebyrer m.m. for store og små forretninger.
 Mindretallet mener også, at afgrænsningen -  

 som gør, at der vil kunne opkræves gebyr for betaling med  

 betalingskort ved benzinautomater - medfører, at  

 benzinautomatselskaberne svækkes konkurrencemæssigt.
 Af ovennævnte grunde stemmer mindretallet imod  

 lovforslaget.
Ændringsforslag Af	et mindretal (V), tiltrådt af et mindretal (KF,  

 DF og CD):
Til § 1 Overalt i lovforslaget ændres »Konkurrencestyrelsen« til: »Konkurrencerådet « og »Konkurrencestyrelsens« til: »Konkurrencerådets «.
Bemærkninger Til nr. 1 Ændringsforslaget medfører, at tilsyn og  

 indgrebsbeføjelserne placeres hos Konkurrencerådet og ikke som  

 foreslået hos Konkurrencestyrelsen.
 Forslagsstillerne er af den opfattelse, at det er vigtigt  

 at fastholde Konkurrencerådet som den instans, der har  

 tilsynsforpligtelsen og indgrebsbeføjelserne også på  

 betalingskortområdet i lighed med reglerne i den generelle  

 konkurrencelovgivning, frem for at placere dem hos Konkurrencestyrelsen.
 Ved at placere kompetencen hos Konkurrencerådet  

 bevares den unikke rollefordeling i opgavevaretagelsen mellem forberedelse af  

 samt indstilling i sagerne og afgørelse af sagerne, hvor forberedelse  

 og indstilling udføres af Konkurrencestyrelsen og afgørelser  

 træffes af Konkurrencerådet - en rollefordeling, som i nogen grad  

 kan sammenlignes med rollefordelingen mellem anklagemyndigheden og  

 domstolene.
 Hertil kommer det forhold, at Konkurrencerådet er et  

 politisk uafhængigt råd sammensat af eksperter, mens  

 Konkurrencestyrelsen er ministerielt styret og som følge deraf  

 naturligt politisk afhængig.
 Endvidere skal betalingskortområdet ikke ses som et  

 særligt område eksempelvis på lige fod med energi- og  

 teleområdet, hvor der findes sektorspecifikke konkurrencetilsyn, men  

 vil derimod på lidt længere sigt, når betalingskortmarkedet  

 er etableret, være underlagt den generelle konkurrencelovgivning,  

 hvorfor en anderledes kompetenceplacering synes ubegrundet.
Endelig virker hovedargumentet for at placere tilsyn og  

 indgrebsbeføjelse hos Konkurrencestyrelsen som noget overdrevet.  

 Argumentet er, at der kan ske en hurtig indgriben over for urimelige priser  

 på betalingskorttransaktioner.
Men den faktiske tid, som det vil tage  

 ekstra, når Konkurrencerådet har afgørelseskompetencen i  

 sagerne, er yderst begrænset, da Konkurrencestyrelsen skal bruge  

 nøjagtig den samme tid til grundig forberedelse og indstilling uanset  

 placeringen af afgørelseskompetencen.
René Skau Johansen (S)  

 Bjarne Laustsen (S) Ole Vagn Christensen (S)  

 Claus Larsen-Jensen (S)  

 Frode Sørensen (S) nfmd.  

 Christine Antorini (SF) Sonja Albrink (CD)  

 Morten Helveg Petersen (RV) Frank Aaen (EL)  

 Svend Erik Hovmand (V) Pia Larsen (V)  

 Kim Andersen (V)  

 Mariann Fischer Boel (V) fmd.  

 Pernille Sams (KF) Christian Jensen (FP)  

 Egil Møller (DF) Ole M.
Nielsen (KRF) Bilag En henvendelse til udvalget samt ministerens svar på  

 spørgsmål 10 og 17 Finansrådets henvendelse af  20. januar 1999:
Lovforslag nr.
L 129 om ændring af betalingskortloven Finansrådet skal hermed kommentere det forslag, som  

 har været fremført fra benzinselskabet OK og Oliebranchens  

 Fællesrepræsentation om en ændring af afgrænsningen  

 mellem fysisk og ikke-fysisk handel i ovennævnte lovforslag.
 Kritikken mod afgrænsningen går på, at  

 lovforslaget åbner mulighed for en forskelsbehandling mellem automat-  

 og butiksbetaling på benzinmarkedet, og at de betalingsautomater, der  

 anvendes af benzinselskabet OK, er introduceret for mange år siden.
 Finansrådet har i sit høringssvar peget  

 på, at det ville have været ønskeligt med en hurtigere  

 liberalisering af mulighederne for at tage gebyr af betalingsmodtager, og at  

 det ikke ville være holdbart i længden at opretholde en sondring  

 mellem et reguleret området og et liberaliseret område.
 Selvom et væsentligt element har været at  

 fjerne hindringer for udvikling af betalingsløsninger ved fjernsalg,  

 herunder betalinger på Internettet, afspejler lovforslagets  

 afgrænsning et bredere ønske om at skabe grundlag for udvikling  

 af betalingssystemerne samtidig med, at betalingskortlovens § 20 opretholdes  

 for den traditionelle brug af betalingskort.
I den af erhvervsministeren nedsatte arbejdsgruppe var der  

 fuld enighed om den afgrænsning, som er indeholdt i lovforslaget.
Dette  

 fremgår også af høringssvaret fra Dansk Handel &  

 Service, som er fuldt opmærksom på, at den foreslåede  

 løsning medfører, at et større område end  

 internethandel undtages fra den gældende regulering i  

 betalingskortlovens § 20, men som finder, at den foreslåede  

 løsning bedst imødegår problemerne med  

 afgrænsning.
 Lovforslagets afgrænsning åbner for, at  

 igangværende og kommende udvikling af betalingsløsninger i  

 samarbejde med mobiltelefonselskaber og med de store broselskaber, lufthavne  

 m.v. vil kunne fortsætte, uden at det er nødvendigt at afvente  

 den fuldstændige liberalisering, som der med revisionsklausulen  

 lægges op til inden for tre år.
Af henvendelsen fra benzinselskaberne kunne man få  

 det indtryk, at en liberalisering umiddelbart ville medføre gebyrer  

 for alle ikke-fysiske betalinger.
Dette forudsætter imidlertid, at der  

 aftales et sådant gebyr mellem indløser og betalingsmodtager.  

 Finansrådet kan oplyse, at PBS ikke har aktuelle planer om at betinge  

 sig gebyr af de ubetjente benzinautomater, som blev opstillet for flere  

 år siden, og som ikke kræver nyudvikling.  

 Spørgsmålet om gebyr for sådanne automater vil  

 først blive aktuelt ved den bebudede gennemførelse af den  

 fuldstændige liberalisering.
 Den foreslåede afgrænsning mellem fysisk og  

 ikke-fysisk handel må således ses i sammenhæng med den  

 påtænkte revision inden for tre år, og den er udtryk for en  

 nøje politisk afvejning.
 Spørgsmål 10:
Ministeren bedes kommentere henvendelsen af 20. januar 1999 fra  

 Finansrådet, jf.
L 129   bilag 15.
 Svar på spørgsmål 10:
 Finansrådet kommenterer den kritik, som benzinselskabet OK og  

 Oliebranchens Fællesrepræsentation har fremsat vedrørende  

 sondringen mellem fysisk og ikke-fysisk handel.
Som der er peget på i Finansrådets henvendelse, er hensigten  

 med lovforslaget at skabe et bredere grundlag for udviklingen af  

 betalingssystemer, samtidig med at betalingskortlovens § 20 opretholdes i  

 forhold til den traditionelle brug af betalingskort.
Den sondring mellem  

 fysisk og ikke-fysisk handel, som lovforslaget lægger op til, samt de  

 problemer dette kan give, har været indgående drøftet i  

 forbindelse med lovforslagets tilblivelse.
Som anført i mit svar på Erhvervsudvalgets  

 spørgsmål 3 har der blandt forhandlingsparterne været en  

 bred accept af den foreslåede løsning.
Ligeledes er det vigtigt  

 at fremhæve, at sondringen mellem fysisk og ikke-fysisk handel skal ses  

 i sammenhæng med, at § 20 skal revideres senest d. 1. november  

 2001.
Jeg har noteret mig, at Finansrådet tilkendegiver, at  

 ændringen af § 20 ikke umiddelbart indebærer gebyrer for alle  

 ikke-fysiske betalinger, og at PBS ikke har aktuelle planer om, at  

 opkræve gebyrer af de transaktioner, som finder sted ved ubetjente  

 benzinautomater.
Dette finder jeg både positivt og konstruktivt i  

 forhold til en fornuftig gennemførelse af lovforslaget og  

 intentionerne bag lovforslaget.
Gebyrpålæggelse må  

 forventes primært at finde sted i forbindelse med nyudvikling af  

 betalingsløsninger.
 Spørgsmål 17:
Ministeren bedes kommentere Peter Vesterdorfs udtalelser i  

 vedlagte artikel om Konkurrencerådets sagsbehandlingstid og sammenholde  

 disse med ministerens besvarelse af udvalgets spørgsmål 13 og  

 14, jf.
L 129 - bilag 28.
 Svar på spørgsmål 17:
 Om den pågældende artikel skal jeg for det  

 første bemærke, at det fremsatte lovforslag om ændring af  

 betalingskortloven ikke berører konkurrenceloven eller  

 indskrænker Konkurrencerådets kompetence i forhold til i dag.
Det skyldes, at det marked Konkurrencestyrelsen får  

 tilsyn med, er et helt nyt marked.
Der har ikke før været  

 mulighed for at opkræve gebyr for betalingstransaktioner med  

 betalingskort i den ikke-fysiske handel.
På dette nye marked har Dankortsystemet allerede en  

 dominerende stilling, og det vigtigste for mig har derfor været i denne  

 helt specielle overgangssituation at sikre en hurtig, men samtidig ansvarlig,  

 administration af indgrebsbeføjelserne i forslaget.
Jeg lægger i  

 den forbindelse afgørende vægt på, at forretningerne og  

 forbrugerne fra lovens ikrafttræden med det samme er sikret mod  

 urimeligt høje gebyrer.
 Som det tidligere er oplyst, vil der normalt gå en  

 måned, undertiden længere, fra det tidspunkt, hvor de relevante  

 oplysninger for en sags afgørelse foreligger, til det tidspunkt, hvor  

 Konkurrencerådet træffer afgørelse i sagen.
 De særlige indgrebsbeføjelser på  

 betalingskortområdet i lovforslaget om ændring af  

 betalingskortloven er derfor af tidsmæssige grunde indtil videre lagt  

 hos Konkurrencestyrelsen.
 På lidt længere sigt, når der ikke  

 længere er behov for den særlige regulering af området, vil  

 betalingsområdet være undergivet den almindelige konkurrencelov  

 og dermed Konkurrencerådets kompetence på linie med andre  

 erhvervsområder.
At det er Konkurrencestyrelsen og ikke  

 Konkurrencerådet, som administrerer indgrebsbeføjelserne i  

 forslaget, berører som tidligere nævnt ikke virksomhedernes  

 retssikkerhed.
Konkurrencestyrelsens afgørelser kan ifølge  

 lovforslaget indbringes for Konkurrenceankenævnet og herefter for  

 domstolene på fuldstændig samme måde, som det er  

 tilfældet med Konkurrencerådets afgørelser.
 I forbindelse med administrationen af konkurrenceloven er  

 det i øvrigt misvisende at betegne Konkurrencerådet som en  

 domstol og Konkurrencestyrelsen som en slags anklagemyndighed.  

 Konkurrencerådet er en kollegial forvaltningsmyndighed, hvis  

 sekretariatsopgaver varetages af Konkurrencestyrelsen.
 Hvad Peter Vesterdorfs udtalelser angår, skal jeg  

 blot bemærke, at det naturligvis er op til Konkurrencerådet selv  

 at bestemme, hvor ofte rådet skal holde møde.
I praksis har det imidlertid vist sig, at det ikke er  

 usædvanligt, at punkter på dagsordenen udskydes til et  

 efterfølgende rådsmøde, alene fordi rådet ikke har  

 haft tid til at behandle sagerne på det pågældende  

 rådsmøde.
Der har ikke under den nuværende konkurrencelov  

 været afholdt ekstraordinære rådsmøder til  

 behandling af disse sager.
