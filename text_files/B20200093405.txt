Bekendtgørelse om anmeldelse, registrering, stempling af og kontrol med varer af ædle metaller I medfør af § 5, stk. 4, § 6, stk. 5, § 8, stk. 3, § 9, stk. 2, § 10, § 12, stk. 4, § 15, stk. 3, § 18, stk. 1 og 3, § 20, stk. 1, og § 21, stk. 2, i lov nr. 798 af 9. juni 2020 om ædle metaller og konfliktmineraler fastsættes efter bemyndigelse:
Kapitel 1 Anmeldelse og registrering af navnestempler § 1. Et navnestempel skal bestå af navnestempelindehaverens navn, firmanavn, binavn eller forkortelse heraf, jf. § 6, stk. 2, 1. pkt., i lov om ædle metaller og konfliktmineraler.
 Stk. 2.  Ved overtagelse eller sammenlægning af virksomheder vil Sikkerhedsstyrelsen efter ansøgning kunne tillade, at overtagne navnestempler videreføres og anvendes, selvom stemplerne ikke længere opfylder betingelserne i § 6 i lov om ædle metaller og konfliktmineraler.
 § 2. Anmeldelse af danske navnestempler skal ske til Sikkerhedsstyrelsen via en digital løsning anvist af Sikkerhedsstyrelsen.
Stk. 2.  Anmeldelse af navnestempler registreret i et andet land i EU/EØS, der kan sidestilles med danske stempler, skal ske til Sikkerhedsstyrelsen via en digital løsning anvist af Sikkerhedsstyrelsen.
For at et navnestempel registreret i et andet land i EU/EØS kan anmeldes, skal navnestemplet opfylde betingelserne i § 6, stk. 4, i lov om ædle metaller og konfliktmineraler.
Navnestemplet må ikke kunne forveksles med en mærkning, der allerede benyttes i Danmark.
 Stk. 3. En virksomhed kan anmelde flere navnestempler, når navnestemplerne anmeldes særskilt.
 Stk. 4. Et navnestempel, der er slettet af navnestempelregistret, kan de efterfølgende 3 år ikke på ny registreres af andre end den tidligere navnestempelindehaver, medmindre denne giver sit samtykke.
 Stk. 5.  Anmeldelsen bliver registreret i navnestempelregistret, når Sikkerhedsstyrelsen har truffet afgørelse om, at navnestemplet kan registreres og registreringsgebyret, jf. § 15, stk. 1, er betalt.
 § 3. Navnestempelindehaveren skal anmelde ændringer af virksomhedens kontaktoplysninger til Sikkerhedsstyrelsen.
Stk. 2. Sker der ændringer i navnestempelindehaverens navn, firmanavn, binavn eller forkortelse heraf, skal navnestempelindehaveren anmelde ændringen til Sikkerhedsstyrelsen.
Sikkerhedsstyrelsen afgør, om navnestemplet fortsat opfylder betingelserne i § 1, stk. 1, og dermed kan opretholdes uændret.
 § 4. Sikkerhedsstyrelsen sletter et navnestempel fra navnestempelregistret, når indehaveren eller boet herefter anmoder om det, eller hvis navnestempelindehaverens virksomhed ophører.
 Stk. 2.  Navnestempelindehaveren eller boet herefter skal anmelde ophør af navnestempelindehaverens virksomhed til Sikkerhedsstyrelsen.
 § 5. Registreringer og ændringer i navnestempelregistret bekendtgøres af Sikkerhedsstyrelsen i Dansk Varemærketidende.
Kapitel 2 Stempling af varer § 6. Holdigheds- og navnestempler påføres på navnestempelindehaverens ansvar.
§ 7. Varer af ædle metaller som forsynes med holdigheds- og navnestempel, jf. § 4, stk. 1, i lov om ædle metaller og konfliktmineraler, skal opfylde kravene i bilag I til ædelmetalkonventionen og de beslutninger, som den stående komité vedtager i forhold til den praktiske implementering af bilaget, til 1) anvendelse af slaglod, 2) brug af uædle metaller og ikke-metalliske dele i varer af ædle metaller, 3) varer, der er sammensat af flere metaller, og 4) belægning af varer af ædle metaller.
Stk. 2.  Varer af ædle metaller skal, foruden kravene i stk. 1, opfylde kravene til stempling i bilag II til ædelmetalkonventionen og de beslutninger, som den stående komité vedtager i forhold til den praktiske implementering af bilaget, når varerne 1) består af mere end én legering af det samme ædelmetal, 2) består af flere dele, 3) består af blandede ædelmetaller, eller 4) er sammensat af flere metaller.
 § 8. Varer af ædle metaller, som opfylder kravene i bilag I og II til ædelmetalkonventionen, herunder de beslutninger, som den stående komité vedtager i forhold til den praktiske implementering af bilagene, kan forsynes med ædelmetalkonventionens fælles kontrolstempel, som vist i bilag II til ædelmetalkonventionen. Ædelmetalkonventionens bilag Iog II er vedlagt som henholdsvis bilag 1 og 2 til denne bekendtgørelse.
Stk. 2.  Varer af ædle metaller, der ønskes stemplet med ædelmetalkonventionens fælles kontrolstempel, skal sendes til undersøgelse hos Sikkerhedsstyrelsen.
Stemplingen foretages af Sikkerhedsstyrelsen eller i styrelsens påsyn.
 Stk. 3. Varerne, jf. stk. 1 og 2, skal være forsynet med det navnestempel, som virksomheden har anmeldt eller registreret i Danmark, og med et holdighedsstempel, der angiver et indhold af ædle metaller, som svarer til standardholdighederne efter ædelmetalkonventionen.
 Stk. 4.  Omkostninger i forbindelse med stempling efter stk. 2 afholdes af den virksomhed, der anmoder om stempling, jf. § 7, stk. 2, i lov om ædle metaller og konfliktmineraler.
 § 9. Varer af ædle metaller, som opfylder kravene i § 7, og som er forsynet med holdigheds- og navnestempel, kan forsynes med Sikkerhedsstyrelsens kontrolstempel.
 Stk. 2. Varer af ædle metaller, som ønskes stemplet med Sikkerhedsstyrelsens kontrolstempel, skal sendes til undersøgelse og stempling hos Sikkerhedsstyrelsen.
Stk. 3. Sikkerhedsstyrelsens kontrolstempel findes i to varianter og seks størrelser, hvis længdemål er henholdsvis 5,5 mm, 4 mm, 3 mm, 2,3 mm, 1 mm og 0,75 mm.
Sikkerhedsstyrelsen afgør, under hensyntagen til varens form og størrelse, hvilket af stemplerne der skal anvendes.
Sikkerhedsstyrelsens kontrolstempel er vist i bilag 3.
Kapitel 3 Kontrol med varer af ædle metaller § 10. Sikkerhedsstyrelsen fører kontrol med virksomheder og varer af ædle metaller efter reglerne i kapitel 4 i lov om ædle metaller og konfliktmineraler.
 Stk. 2.  Konstateres der ved kontrol efter stk. 1, at varer af ædle metaller ikke lever op til de fastsatte krav i lov om ædle metaller og konfliktmineraler eller denne bekendtgørelse, kan Sikkerhedsstyrelsen foretage opfølgende kontrolbesøg.
 § 11. Virksomheder, eller personer, der erhvervsmæssigt udbyder varer af ædle metaller til salg, skal efter anmodning give Sikkerhedsstyrelsen oplysninger om, hvor deres varer af ædle metaller kan besigtiges med henblik på kontrol af varerne.
 § 12. Der kan foretages undersøgelser af varer udtaget i medfør af § 15, stk. 2, i lov om ædle metaller og konfliktmineraler.
 Stk. 2.  Undersøgelse af holdigheden af varer af ædle metaller skal opfylde kravene i ædelmetalkonventionens bilag II til prøvning, prøvningsmetoder og analysemetoder, herunder de beslutninger, som den stående komité vedtager i forhold til den praktiske implementering af bilag II.
 Stk. 3. I tilfælde af uoverensstemmelse mellem Sikkerhedsstyrelsens analyseresultater og de analyseresultater, som virksomheden fremviser som dokumentation for varens holdighed, afgør Sikkerhedsstyrelsen hvilket resultat, der skal lægges afgørende vægt på.
 Stk. 4.  Viser en undersøgelse, at en vare er underholdig, skal den virksomhed hvorfra varen er udtaget, sikre, at ædelmetal fra samme legering ikke anvendes til varer med samme holdighedsangivelse, som på den underholdige vare.
 Stk. 5. Har en vare, der er en del af en serieproduktion, ved undersøgelse vist sig at være underholdig, kan Sikkerhedsstyrelsen jf. § 16 stk. 3, i lov om ædle metaller og konfliktmineraler, påbyde at holdighedsstemplet fjernes fra hele produktionen.
 § 13. Virksomheder, der fremstiller, sælger eller udbyder varer af ædle metaller til salg, har efter begrundet anmodning fra Sikkerhedsstyrelsen pligt til at give alle oplysninger og al dokumentation, som er nødvendig for at påvise varer af ædle metallers overensstemmelse med lov om ædle metaller og konfliktmineraler og denne bekendtgørelse.
 Stk. 2.  Dokumentationen skal være på dansk, engelsk eller et andet sprog, som Sikkerhedsstyrelsen accepterer.
 § 14. Bestemmelserne i §§ 10-13 er også gældende for udbydere af onlinegrænseflader, auktionshuse, messer, markedspladser og lignende, hvor der udbydes varer af ædle metaller til salg.
Kapitel 4 Gebyrer og refundering af omkostninger § 15. Ved registrering i navnestempelregistret, jf. § 2, stk. 5, indbetales et gebyr for hvert navnestempel.
Gebyret dækker de første 12 måneder og skal herefter betales årligt.
 Stk. 2.  Betaling af det årlige gebyr skal ske senest på årsdagen for første registrering.
 Stk. 3. Såfremt et gebyr efter stk. 1 ikke betales rettidigt, slettes navnestemplet fra navnestempelregistret.
 § 16. Gebyret efter § 15, stk. 1, fastsættes, så der sikres balance mellem gebyrindtægten og omkostninger ved Sikkerhedsstyrelsens administration af ordningen, og offentliggøres på Sikkerhedsstyrelsens hjemmeside.
 § 17. Sikkerhedsstyrelsen kan kræve afholdte omkostninger i forbindelse med kontrolbesøg og udtagning og undersøgelse af varer refunderet af den, der får meddelt forbud eller påbud efter § 16 i lov om ædle metaller og konfliktmineraler.
 Stk. 2. Omkostninger efter stk. 1 dækker alle omkostninger til udtagning og undersøgelse af varer, herunder ressourceforbrug til gennemførelse af kontrolbesøget, kontrol af holdigheds- og navnestempler, testomkostninger, forsendelsesomkostninger og sagsbehandling.
 Stk. 3. Sikkerhedsstyrelsen kan først kræve omkostninger efter stk. 1 refunderet af navnestempelindehavere ved opfølgende kontrolbesøg.
Kapitel 5 Klageadgang § 18. Afgørelser vedrørende varer af ædle metaller, truffet efter lov om ædle metaller og konfliktmineraler og denne bekendtgørelse, kan ikke påklages til anden administrativ myndighed.
Stk. 2. Afgørelser, truffet af en juridisk person bemyndiget efter § 13, stk. 1, i lov om ædle metaller og konfliktmineraler, kan dog påklages til Sikkerhedsstyrelsen.
Klagen skal indgives til den bemyndigede juridiske person, der har truffet afgørelsen.
Den bemyndigede juridiske person videresender klagen og sagens akter til Sikkerhedsstyrelsen.
 Stk. 3.  Klagen skal indgives inden 4 uger efter, at klageren har fået meddelelse om afgørelsen.
Stk. 4.  Den bemyndigede juridiske person kan genoptage behandlingen af en påklaget afgørelse, hvis 1) klagen indeholder en ansøgning, der ikke har været taget stilling til, 2) der foreligger væsentlige oplysninger, som den juridiske person ikke har taget stilling til, 3) klagen indeholder væsentlige nye oplysninger, eller 4) der er begået sagsbehandlingsfejl, der kan have betydning for afgørelsen.
Kapitel 6 Strafbestemmelser § 19. Medmindre højere straf er forskyldt efter anden lovgivning straffes med bøde den, der 1) undlader at give oplysninger efter § 3, § 4, stk. 2, § 11 og § 13, stk. 1, 2) overtræder § 7, eller 3) ikke efterkommer påbud efter § 12, stk. 5.
Kapitel 7 Ikrafttrædelse § 20. Bekendtgørelsen træder i kraft den 1. juli 2020.
 Stk. 2.  Bekendtgørelse nr. 157 af 22. marts 1999 om afgifter m.v. til dækning af Ædelmetalkontrollens udgifter, bekendtgørelse nr. 158 af 22. marts af 1999 om anmeldelse og registrering af navnestempler for arbejder af ædle metaller og bekendtgørelse nr. 1457 af 10. december 2018 om Ædelmetalkontrollens virksomhed ophæves.
Sikkerhedsstyrelsen, den 23. juni 2020 Lone Saaby / Jeanette Virkus Bundgaard Bilag 1 Bilag I af 1. januar 2019 til Konventionen om kontrol og stempling af varer af ædle metaller af 15. november 1972 senest ændret 27. februar 2010.
Definitioner og tekniske krav 1. Definitioner I denne Konvention gælder følgende definitioner:
1.1 Ædelmetaller Ædelmetaller er platin, guld, palladium og sølv.
Platin er det ædleste metal efterfulgt af guld, palladium og sølv.
1.2 Ædelmetallegering En ædelmetallegering er en fast opløsning, der indeholder mindst ét ædelmetal.
1.3 Ædelmetalvare En ædelmetalvare er ethvert smykke, guldsmede-, sølvsmede- eller urmagerprodukt eller enhver anden vare, der er fremstillet helt eller delvist af ædelmetaller eller deres legeringer. Delvist betyder, at en ædelmetalvare kan indeholde i. ikke-metalliske dele; ii. dele af uædelt metal af tekniske og/eller dekorative årsager (se punkt 1.5       herunder).
1.4 Vare af blandede ædelmetaller En vare af blandede ædelmetaller er en vare, der består af to eller flere ædelmetallegeringer.
1.5 Vare, der er sammensat af flere metaller En vare, der er sammensat af flere metaller, er sammensat af dele af ædelmetal og dele af uædle metaller.
1.6 Holdighed Holdigheden er indholdet af det navngivne ædelmetal målt i dele pr. tusind af legeringens vægt.
1.7 Standardholdighed Standardholdigheden er minimumsindholdet af de navngivne ædelmetaller målt i dele pr. tusind af legeringens vægt.
1.8 Belægning/plettering Belægning eller plettering er et eller flere lag af et materiale, tilladt af den stående komité, påført hele, eller dele af en ædelmetalvare, f.eks. ved en kemisk, elektrokemisk, mekanisk eller fysisk proces.
1.9 Uædle metaller Uædle metaller er alle metaller undtagen platin, guld, palladium og sølv.
1.10 Probering En probering er en kvantitativ analyse af en ædelmetallegering ved en metode defineret i punkt 3.2 i bilag II.
1.11 Andre definitioner og yderligere detaljer Den stående komité kan vedtage andre definitioner såvel som yderligere detaljer.
2. Tekniske krav 2.1 Varer, der ikke er underlagt denne Konvention Denne Konvention gælder ikke for:
a) Varer fremstillet af legeringer af en holdighed, der ikke er defineret af den stående komité; b) Enhver vare, der er beregnet til medicinsk, dental, veterinær, videnskabelig eller teknisk brug; a) Mønter, der er lovligt betalingsmiddel; a) Dele eller ukomplette halvfabrikata (f.eks. metaldele eller overfladelag); a) Råmaterialer såsom barrer, plader, metaltråd og rør; a) Varer af uædle metaller belagt med ædelmetal; a) Enhver anden genstand vedtaget af den stående komité.
 Som følge heraf kan de varer, der refereres til i a) til g) herover ikke stemples med det fælles kontrolstempel.
2.2 Holdigheder, der anvendes i henhold til denne Konvention Jf. punkt 1.2 i denne Konvention er holdigheder, der anvendes i henhold til denne Konvention, de holdigheder, der er defineret af den stående komité.
2.3 Tolerance Der tillades ingen negativ tolerance i relation til den standardholdighed, der er angivet på varen.
2.4. Anvendelse af slaglod 2.4.1 Principperne er:
 a) Slaglod må kun anvendes til sammenføjning.
 a) Slagloddets standardholdighed skal være den samme som varens standardholdighed.
 c) Hvis et slaglod af en lavere standard anvendes, skal hele varen have en tilladt standardholdighed.
 2.4.2 Praktiske undtagelser fra disse principper og andre sammenføjningsmetoder defineres af den stående komité.
2.5 Brug af uædle metaller og ikke 2.5.1 Uædle metaldele og ikke-metalliske dele er tilladt i varer af ædelmetal som en mekanisk funktion, til hvilken ædelmetaller er uegnede enten pga. styrke eller holdbarhed, jf. de følgende betingelser:
 a) Når de er synlige, skal dele af uædle metaller og ikke-metalliske dele kunne skelnes farvemæssigt klart fra ædelmetallet.
 a) De må ikke hverken belægges eller behandles, så de fremtræder som ædelmetal.
 d) De må ikke anvendes til at styrke, tynge eller udfylde varen.
 b) Hvor det er praktisk muligt, skal dele af uædle metaller mærkes 'METAL'.
 2.5.2 Den stående komité kan vedtage yderligere detaljer eller undtagelser for dele af uædle metaller såvel som ikke-metalliske dele eller stoffer.
2.6 Varer, der er sammensat af flere metaller 2.6.1 Det er tilladt at anvende uædle metaldele og ikke-metalliske dele i varer af ædelmetal som dekoration, jf. de følgende betingelser:
 a) Dele af uædle metaller og ikke-metalliske dele skal være klart synlige i deres udstrækning.
 a) De skal kunne skelnes farvemæssigt fra ædelmetallet (dvs. de må ikke hverken belægges eller behandles, så de fremtræder som ædelmetal).
 e) Uædle metaller skal mærkes 'METAL'.
 2.6.2 Den stående komité kan vedtage yderligere detaljer eller undtagelser.
2.7 Belægning af ædelmetalvarer Den stående komité vedtager tilladte belægninger og undtagelser af tekniske årsager.
Bilag 2 Bilag II af 1. januar 2019 til Konventionen om kontrol og stempling af varer af ædle metaller af 15. november 1972 senest ændret 27. februar 2010.
Kontrol ved den/de autoriserede kontrolmyndighed(er) 1. Generelt 1.1 Den autoriserede kontrolmyndighed (herefter kaldet 'kontrolmyndigheden') skal overholde de i denne Konventions punkt 5.2 anførte betingelser og krav, ikke kun ved   underretning af depositaren, men også på ethvert givet tidspunkt herefter.
 1.2 Kontrolmyndigheden skal undersøge, om varer af ædelmetal, der overgives til denne med henblik på stempling med det fælles kontrolstempel, opfylder betingelserne i  bilag I til denne Konvention.
1.3 For at undersøge varer af ædelmetal skal kontrolmyndigheden principielt have et kvalificeret prøvningslaboratorium.
Laboratoriet skal principielt være i stand til at    analysere de varer af ædelmetal, der skal stemples med det fælles kontrolstempel, i henhold til godkendte prøvningsmetoder (se punkt 3.2 herunder). En     kontrolmyndighed kan udlægge prøvning til underleverandører.
Den stående komité definerer betingelserne for udlicitering af prøvning.
Den udgiver også    retningslinjer for krav til bedømmelse af et prøvningslaboratorium.
 1.4 For at vise sin kompetence skal laboratoriet enten akkrediteres i henhold til ISO 17025 eller vise et tilsvarende niveau af kompetence.
1.5 Et tilsvarende kompetenceniveau opnås, når kontrolmyndigheden betjener sig af et kvalitetsstyringssystem, der opfylder de primære krav i ISO 17025, og succesfuldt   deltager i den internationale præstationsprøvningsordning for ædelmetaller, kaldet 'Round Robin'. Round Robin-ordningen drives af den stående komité eller en anden  instans, der er udpeget af den stående komité. Den stående komité definerer, hvordan et tilsvarende kompetenceniveau kan opnås og verificeres.
Den udgiver også retningslinjer for Round Robin, herunder deltagelsesniveauet og præstationskriterierne.
 1.6 Den stående komité giver yderligere vejledning vedrørende kravene anført i artikel 5.2 i denne Konvention, navnlig vedrørende uafhængigheden af de ansatte hos    kontrolmyndigheden.
2. Prøvning 2.1 Hvis en vare vurderes af kontrolmyndigheden til at være komplet, hvad angår alle dens metaldele, og hvis den overholder alle kravene i bilag I til denne Konvention,   skal kontrolmyndigheden på forlangende stemple varen med sit kontrolmyndighedsstempel og det fælles kontrolstempel.
I tilfælde, hvor det fælles kontrolstempel   anvendes, skal kontrolmyndigheden, inden varen forlader dennes varetægt, sikre, at varen er fuldt stemplet i overensstemmelse med kravene i punkterne herunder.
 2.2 Prøvningen af varer af ædelmetal, der er indgivet til stempling med det fælles kontrolstempel, består af de to følgende trin:
a) evalueringen af partiets homogenitet og b)   bestemmelse af legeringens holdighed (probering).
 2.3 Formålet med en probering er at fastslå, at en legering eller en vare af ædelmetal lever op til kravene.
3. Prøvningsmetoder og analysemetoder 3.1 Kontrolmyndigheden kan bruge en hvilken som helst af prøvningsmetoderne til at evaluere homogeniteten af et parti som defineret af den stående komité.
 3.2 Kontrolmyndigheden kan anvende en hvilken som helst af de godkendte analysemetoder til probering af ædelmetaller som defineret af den stående komité.
4. Stikprøvekontrol Antallet af varer taget fra et parti og antallet af prøver udtaget fra disse varer til prøvning og analyse skal være tilstrækkeligt til at fastslå partiets homogenitet og sikre, at alle dele af alle varer, der kontrolleres i partiet, lever op til kravene om holdighed.
Retningslinjer for prøvetagning fastlægges af den stående komité.
5. Stempling 5.1 Princip 5.1.1 Varer, der opfylder kriterierne i bilag I, skal stemples med det fælles kontrolstempel (CCM) som beskrevet i punkt 5.5 i henhold til retningslinjerne i nærværende    bilag.
 5.1.2 CCM-stemplet påføres sammen med andre stempler (af hvilke nogle kan kombineres), som samlet giver de følgende minimumsoplysninger om:
a) Hvem der har produceret (eller importeret) varen: Dette er angivet med et stempel, der viser det registrerede ansvar som beskrevet i punkt 5.4; b) Hvem der har kontrolleret varen: Dette er vist med kontrolmyndighedens stempel; c) Hvad ædelmetalindholdet af varen er: Dette er angivet med et holdighedsstempel skrevet med arabertal, og d) Hvilket ædelmetal varen indeholder: Dette er vist med et stempel, symbol eller en figur, der angiver, hvilket ædelmetal der er anvendt.
 5.1.3  Den stående komité vedtager, hvilket af disse stempler der skal påføres varer, og hvilke der kan kombineres.
5.2 Metoder Følgende er accepterede metoder til stempling: presning og laser.
Den stående komite kan vedtage andre gyldige metoder til stempling af varer.
5.3 Visning Hvor det er muligt, skal alle mærker placeres i umiddelbar nærhed af hinanden.
Andre mærker (f.eks. årstalsstempel), som ikke må forveksles med de ovennævnte stempler, er tilladt som yderligere mærker.
5.4 Register for ansvarsstempler Ansvarsstemplet nævnt i punkt 5.1.2, litra a, skal være registreret i et officielt register hos den kontraherende stat og/eller en af dennes kontrolmyndigheder, der beskæftiger sig med kontrollen af den pågældende vare.
5.5 Det fælles kontrolstempel (CCM) 5.5.1 Beskrivelse 5.5.1.1 CCM-stemplet er et mærke, der garanterer, at ædelmetalvaren er blevet kontrolleret i henhold til denne Konventions krav som anført i nærværende bilag og i    kompileringen af tekniske beslutninger.
Det skal bestå af en afbildning af en vægt i relief på en linjeret baggrund omgivet af en geometrisk varierende ramme.
 5.5.1.2 CCM-stemplet kan kombineres med et holdigheds- og ædelmetalstempel: I så tilfælde skal det være omgivet af en ramme, der viser arten af ædelmetal og    inkluderer et tal skrevet med arabertal, der i relief viser varens holdighed i dele pr. tusind, som beskrevet herunder (Type 1).
 5.5.1.3 CCM-stemplet kan bestå alene af et stempel, der garanterer, at varen er kontrolleret i henhold til forskrifterne: I så tilfælde er det omgivet af en standardiseret    ottekantet ramme som beskrevet herunder (Type 2).
5.5.2 Godkendte størrelser De godkendte størrelser på CCM og andre obligatoriske stempler defineres af den stående komité.
5.6 Varer, der består af mere end én legering af det samme ædelmetal Hvor en vare består af forskellige legeringer af det samme ædelmetal, skal varen påføres det holdighedsstempel og det fælles kontrolstempel, der svarer til den laveste holdighed i varen.
Undtagelser kan vedtages af den stående komité.
5.7 Varer, der består af flere dele Hvis en vare består af flere dele, der er hængslet sammen, eller som let kan adskilles, skal ovennævnt stempler, hvor det er muligt, anføres på hoveddelen.
Hvor det er praktisk muligt skal det fælles kontrolstempel også påføres de mindre dele.
5.8 Varer af blandede ædelmetaller 5.8.1 Hvis en vare består af forskellige ædelmetallegeringer, og hvis farven på og udstrækningen af hver af legeringerne er tydelig, skal de i punkt 5.1.2 anførte stempler påføres på et af ædelmetallegeringerne og det relevante fælles kontrolstempel (Type 1) på de øvrige.
5.8.2 Hvis en vare består af forskellige ædelmetallegeringer, og hvis farven på og udstrækningen af hver af legeringerne ikke er tydelig, skal de i punkt 5.1.2 anførte stempler og det relevante fælles kontrolstempel anføres på det mindst ædle metal.
Det fælles kontrolstempel for de mere ædle metaller må ikke påføres.
 5.8.3 Yderligere regler og undtagelser af tekniske årsager vedtages af den stående komité.
5.9 Varer, der er sammensat af flere metaller 5.9.1 De stempler, der refereres til i punkt 5.1.2, skal påføres ædelmetaldelen af en vare, der er sammensat af flere metaller.
Stemplet <METAL> (eller et tilsvarende    stempel) skal påføres metaldelen i henhold til punkt 2.6 i bilag I til denne Konvention.
 5.9.2 Den stående komité kan vedtage yderligere detaljer eller undtagelser.
