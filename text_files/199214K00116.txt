Nr BTL 116 Betænkning over Forslag til lov om apotekernes bruttoavance i 1993   

 Nr L 116 1992-93, 1. samling Afgivet af Sundhedsudvalget Afgivet: 19921215 Udvalget har behandlet lovforslaget i en række møder og har herunder stillet spørgsmål til sundhedsministeren, som denne har besvaret skriftligt.
 Aftale mellem Danmarks Apotekerforening og Sundhedsministeriet om  

 fastsættelse af apotekernes bruttoavance for perioden 1. januar 1993-31.  

 december 1994 er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Danmarks Apotekerforening, Dansk Farmaceutforening og Danske Apoteksassistenters Forening.
 Der er af sundhedsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de  

 stillede ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, vil stemme imod de  

 stillede ændringsforslag og anfører, at lovforslaget er fantastisk  

 planøkonomisk, og at det ligefrem virker kvælende på apotekernes  

 effektivitets- og omkostningsbevidsthed.
 De ændringer, der er brug for i apotekervæsenet, er liberaliseringer og  

 ikke planøkonomiske opstramninger.
 Det foreliggende lovforslag er udmøntningen af den del af  

 finanslovaftalen, der handler om begrænsning af apotekernes bruttoavance og  

 overskud samt krav om en rationaliseringsbesparelse på 2,5 pct.
 Spørgsmålet er, om ikke det er muligt at udmønte denne del af  

 finanslovforliget således, at apotekerlovens § 45 i højere grad respekteres  

 og apotekersektoren i stedet liberaliseres.
 ÆndringsforslagAf sundhedsministeren , tiltrådt af et  

flertal (udvalget med undtagelse af FP):
 Til § 1 1) Paragraffen affattes således:
»§ 1. Apotekernes bruttoavance for 1993 fastsættes til 1.660  

 mio. kr. i 1993-prisniveau.« Til § 2 2) Paragraffen udgår.
 Til § 3 3) Paragraffen affattes således:
»§ 3. Apotekerne yder varigt den offentlige sygesikring en  

 rabat på 1,17 pct. af sygesikringens udgifter, ekskl. moms, til  

 tilskudsberettigede lægemidler.
Statens generelle tilskud til amtskommunerne  

 og Københavns og Frederiksberg Kommuner for 1993 reduceres med 30 mio. kr. i  

 1993-prisniveau.« Bemærkninger Til nr. 1-3 Sundhedsministeriet og Danmarks Apotekerforening har under  

 forudsætning af godkendelse fra partierne bag finanslovaftalen for 1993  

 indgået en aftale om fastsættelse af bruttoavancen i 1993 og 1994. Det indgår  

 i denne aftale, der er optrykt som bilag til betænkningen, at apotekerne yder  

 den offentlige sygesikring en varig rabat på 1,17 pct. af sygesikringens  

 udgifter.
Det svarer til 30 mio. kr., ekskl. moms, i 1993.
 Som et led i forliget om finansloven for 1993 indgår, at der lovgives om  

 den mellem Sundhedsministeriet og Danmarks Apotekerforening indgåede aftale  

 om fastsættelse af apotekernes bruttoavance i 1993. Nærværende lovforslag er  

 således udarbejdet i overensstemmelse med denne aftale.
I Sundhedsudvalgets betænkning af 7. maj 1992 over lovforslag nr.
L 221,  

 folketingsåret 1991-92, om fastsættelse af apotekernes bruttoavance for 1992  

 og 1993 erklærede et flertal, at kontingentet til Danmarks Apotekerforening  

 skulle søges fjernet fra apoteksregnskabet med virkning fra 1993. Den mellem  

 Sundhedsministeriet og Danmarks Apotekerforening aftalte bruttoavance er  

 fastsat i overensstemmelse hermed.
 Det er en generel forudsætning i aftalen mellem Danmarks Apotekerforening  

 og Sundhedsministeriet, at det nuværende serviceniveau opretholdes i 1993,  

 således at nødvendige rationaliseringer gennemføres under hensyntagen hertil.
Lovforslaget forudsætter en overvågning af omsætningsudviklingen m.v. i  

 samme omfang som hidtil.
Lovforslaget har derfor ingen administrative  

 konsekvenser.
 Forslaget om en rabat på sygesikringens udgifter til medicintilskud giver  

 en besparelse for sygesikringen på 30 mio. kr. i 1993.
 Besparelsen inddrages ved reduktion af de amtskommunale bloktilskud ved  

 reguleringen i 1993.
Hanne Andersen (S) Dorte Bennedsen (S) Martin Glerup (S) Anna-Marie Hansen  

 (S) Tove Lindbo Larsen (S) Torben Lund (S) nfmd.
Lone Møller (S) Birgitte  

 Husmark (SF) Lis Noer Holmberg (CD) Karen Højte Jensen (KF) Fischer (KF)  

 Mariann Fischer Boel (V) Anders Mølgaard (V) Jørgen Winther (V) Køpke  

 Christensen (FP) fmd.
Lone Dybkjær (RV) Inger Stilling Pedersen  

 (KRF) Bilag Aftale mellem Danmarks Apotekerforening og Sundhedsministeriet om  

 fastsættelse af apotekernes bruttoavance for perioden 1. januar 1993 - 31.  

 december 1994 Punkt 1 Sundhedsministeriet og Danmarks Apotekerforening er enige om ved aftale at  

 fastsætte bruttoavancen for 1993 og 1994. Det er hensigten, at denne aftale  

 ikke isoleret set bør føre til prisstigninger i aftaleperioden.
Parterne er  

 endvidere enige om, at det nuværende serviceniveau opretholdes, således at  

 nødvendige rationaliseringer gennemføres under hensyntagen hertil.
Punkt 2 For 1993 er bruttoavancen aftalt til 1.660 mio. kr.  

 (1993-priser), inkl. gebyrer til finansiering af Sundhedsstyrelsens  

 lægemiddelafdeling.
Dette indebærer, at den rationaliseringsgevinst, der  

 fremkommer ved nedlæggelse af apoteker i 1993, bevares i sektoren.
Punkt 3 For 1994 er bruttoavancen aftalt til 1.647 mio. kr.  

 (1993-priser), inkl. ovennævnte gebyrer.
Ved regulering til 1994-niveau  

 benyttes hhv. den generelle lønstigningstakt og den generelle  

 prisstigningstakt på FFL 94.
Punkt 4 Såfremt bruttoavancen i 1993 og i 1994 forudses at afvige  

 fra de i punkterne 2 og 3 aftalte beløb, regulerer sundhedsministeren efter  

 forhandling med Danmarks Apotekerforening løbende herfor gennem ændring af  

 forbrugerpriserne på lægemidler.
Der reguleres inden for det følgende  

 kalenderår for eventuelle afvigelser mellem de i punkterne 2 og 3 aftalte  

 beløb og de endeligt opgjorte bruttoavancer for 1993 og 1994.
Parterne er enige om gennem udvalgsarbejde at opstille retvisende mål for  

 produktivitetsudviklingen i apotekervæsenet og at adskille omsætningen og  

 dækningsbidraget i lægemidler, frihandelsvarer m.v. på en hensigtsmæssig  

 måde.
Såfremt der kan opnås enighed om et sådant system, vil der med virkning  

 for bruttoavancen for 1993 og 1994 kunne ske en regulering for den del af  

 bruttoavanceafvigelsen, der hidrører fra ændret arbejdsmængde, eller som kan  

 henføres til et ændret salg af varer, som ikke er lægemidler.
 Punkt 5 Apotekerne skal senest 15. februar 1994 hhv. 1995 til  

 Sundhedsstyrelsen indberette apotekernes bruttoomsætning, vareforbrug,  

 rabatudgifter og -indtægter i 1993 hhv. 1994. De enkelte indberetninger skal  

 være påtegnet af apotekets revisor.
 Punkt 6 Apotekerne yder varigt den offentlige sygesikring en rabat  

 ved salg af tilskudsberettigede lægemidler på 1,17 pct. ekskl. moms.  

 Rabatydelsen reguleres ved lovgivning.
 Punkt 7 Aftalen indgås under forudsætning af dens godkendelse hos  

 partierne bag finanslovaftalen for 1993.
 Punkt 8 Såfremt der i øvrigt i aftaleperioden sker væsentlige  

 ændringer i forhold til de forudsætninger, under hvilke aftalen er indgået,  

 kan en af eller begge aftaleparterne begære forhandlinger om ændring af  

 aftalen.
