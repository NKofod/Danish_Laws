(Til rektorerne for gymnasieskolerne og  

 de offentlige og anerkendte studenterkurser) I tilslutning til § 3 i bekendtgørelse af 12. marts 1973 om  

 eksamensordningen og karaktergivningen m.v. ved studentereksamen og i  

 gymnasiet, fastsættes følgende regler for sygeeksamen:
Såfremt en elev på grund af sygdom bliver forhindret i at møde til en af  

 de fastsatte skriftlige eller mundtlige prøver til studentereksamen, skal der  

 snarest gives skolens rektor besked herom.
Er sådan meddelelse ikke givet  

 senest inden den pågældende prøves afslutning, betragtes eksaminanden som  

 udeblevet fra prøven af anden grund end sygdom.
Hvis en eksaminand trods sygdom gennemfører en prøve, kan det ikke  

 tillades eksaminanden at aflægge ny prøve inden for den ordinære  

 eksamenstermin eller i den efterfølgende sygeeksamenstermin i august/  

 september.
Bliver en elev syg under en prøve, bør han/hun derfor underrette  

 rektor herom gennem en af de tilsynsførende (eksaminator). Såfremt prøven  

 herefter må afbrydes, skal eksaminanden straks søge læge.
Hvis en under terminen for mundtlig eksamen indtruffet sygdom er af så  

 kort varighed, at det med rimelighed kan lade sig gøre at flytte elevens  

 eksaminationstider inden for eksamensterminen, skal rektor træffe  

 foranstaltninger hertil.
Kan flytningen ikke ske under anvendelse af den  

 beskikkede censor i dennes funktionsperiode ved skolen, sker ændringen efter  

 godkendelse af Direktoratet for Gymnasieskolerne og HF.
Kan de fastsatte prøver for en elev på grund af sygdom ikke fuldføres  

 inden for den sædvanlige eksamenstermin, indgives ansøgning om sygeeksamen  

 snarest til rektor, der inden 1. juli videresender den til direktoratet.  

 Ansøgningen skrives på en særlig blanket, der udleveres af rektor.  

 Blankettens første afsnit udfyldes af eksaminanden, såfremt denne er fyldt 18  

 år; ellers af forældremyndighedens indehaver.
Den behandlende læge udfylder  

 ansøgningens særlige lægeattest.
Andre attester eller  

 uarbejdsdygtighedserklæringer må ikke anvendes.
 Rektor skal forud for eksamen orientere eleverne om reglerne for  

 sygeeksamen.
 I henhold til § 31, stk. 2, i bekendtgørelsen af 12. marts 1973 om  

 eksamensordningen og karaktergivningen m.v. ved studentereksamen og i  

 gymnasiet sættes samme bekendtgørelses § 3 samt nærværende cirkulære i kraft  

 også for de gymnasieklasser, der har påbegyndt undervisning i august 1970 med  

 henblik på dimission i 1973.
