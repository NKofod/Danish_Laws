Pressenævnets kendelse i sag nr. 2009-6-0891 [K] har klaget til Pressenævnet over udsendelsen Mit kæreste eje sendt på TV 2 ØST den 21. september 2009, idet han mener, at god presseskik er tilsidesat.
 [K] har til støtte for klagen bl.a. anført, at der i udsendelsen opfordres til at ringe til kunstneren [A], der imidlertid døde for 10 år siden. [K] har oplyst, at han ikke er i familie med afdøde, men at han har haft en del at gøre med ham.
 Pressenævnets formand udtaler:
Det er en betingelse for, at Pressenævnet kan behandle en klage, at klageren har retlig interesse i det forhold, der klages over.
Det indebærer, at man selv som person, organisation, virksomhed eller lignende skal være omtalt, afbilledet eller på anden måde identificeret i mediet.
I tilfælde, hvor den berørte person var død, da omtalen blev offentliggjort, kan en klage efter nævnets praksis under visse omstændigheder indgives af visse nære pårørende, herunder ægtefælle, forældre, børn, børnebørn og søskende.
Klagen angår omtale af afdøde [A]. [K] er ikke selv nævnt direkte eller indirekte i artiklen.
Klager er ikke omfattet af den kreds af nære pårørende, der efter nævnets praksis under visse omstændigheder kan klage over omtale af en anden person, og sagen afvises derfor i medfør af medieansvarsloven § 43, stk. 2, nr. 2.
