Moms og lønsumsafgift   drift af  

 gevinstgivende spilleautomater Told- og Skattestyrelsen har besvaret en henvendelse fra  

 en brancheforening om den momsmæssige behandling af det beløb,  

 som en automatoperatør oppebærer fra en kontantspils automat,  

 drevet efter reglerne i Lov nr. 462 af 31. maj 2000 om gevinstgivende  

 spilleautomater.
En automatoperatør driver typisk virksomhed ved  

 opstilling og drift af spilleautomater.
Operatøren afgiver en  

 procentandel af spillet til den virksomhed, hvori spilleautomaten fysisk er  

 opstillet (restaurant/spillehal), henholdsvis modtager en procentandel af  

 spillet herfor.
Styrelsen har udtalt, at operatørens  

 momsmæssige behandling af indtægterne fra kontantspils automater  

 afhænger af, om operatøren udlejer spilleautomaterne eller om  

 operatøren udbyder spillet.
I vurderingen heraf indgår, hvem der  

 har tilladelse til drift af den gevinstgivende spilleautomat -  

 operatør eller restauration/spillehal.
 Spillemyndigheden har i oktober 2000 udsendt Nyhedsbrev 2  

 om gevinstgivende spilleautomater, som bl.a. indeholder et afsnit om, hvem  

 der er tilladelsesindehaver:
"Tilladelsesindehaveren er den, der har tilladelse til  

 drift af gevinstgivende spilleautomater på den pågældende  

 lokalitet.
Spillemyndigheden udsteder én tilladelse pr. spillested  

 (restauration med alkoholbevilling eller spillehal).
En tilladelsesindehaver kan have tilladelse til drift af  

 spilleautomater på flere lokaliteter.
Eksempelvis kan den samme  

 tilladelsesindehaver have tilladelse til drift af spilleautomater på  

 flere restaurationer med alkoholbevilling og/eller spillehaller, hvor hvert  

 spillested har sin egen tilladelse.
 Det er ikke nødvendigt, at tilladelsesindehaveren  

 er den samme, der ejer den fysiske lokalitet, hvor de gevinstgivende  

 spilleautomater opstilles.
 Det kan f.eks. være en opstiller (operatør)  

 og en restauration med alkoholbevilling, hvor det er opstilleren, der har  

 tilladelse til drift af gevinstgivende spilleautomater på den  

 pågældende restauration, og dermed er den afgiftspligtige.  

 Restaurationen har alkoholbevillingen, som  tilladelsens gyldighedsperiode  

 følger.
Det er tilladelsesindehaveren, der har ansvaret for, at  

 spillestedet drives i overensstemmelse med loven." Automatoperatøren er tilladelsesindehaver Når operatøren har tilladelse til drift af  

 gevinstgivende spilleautomater, er han omfattet af fritagelsesbestemmelsen i  

 momslovens § 13, stk. 1, nr. 12, for de spilleautomater, der er omfattet af  

 tilladelsen, uanset hvilken lokalitet automaterne er opstillet på, og  

 skal ikke betale moms af spilleomsætningen.
 Som udbyder af momsfrit spil om penge, er  

 operatøren afgiftspligtig efter lønsumsafgiftslovens § 1, stk.  

 1.
Den virksomhed, hvor spilleautomaterne fysisk er opstillet  

 (restauration/spillehal), skal ikke betale moms af den procentandel af  

 omsætningen, som operatøren afgiver for dennes medvirken til  

 gennemførelse af spillet.
Styrelsen anser virksomhedens  

 tjenesteydelser (servicering af spillerne m.v.) som en integreret del af det  

 momsfri spil, jf. momslovens § 13, stk. 1, nr. 12.
 Virksomheden (restauration/spillehal) er afgiftspligtig  

 efter lønsumsafgiftslovens § 1, stk. 1.
Restauration/spillehal er tilladelsesindehaver Når en restauration/spillehal har tilladelse til  

 drift af gevinstgivende spilleautomater er denne omfattet af  

 fritagelsesbestemmelsen i momslovens § 13, stk. 1, nr. 12, og skal ikke  

 betale moms af spilleomsætningen.
 Som udbyder af momsfrit spil om penge er  

 restaurationen/spillehallen afgiftspligtig efter lønsumsafgiftslovens  

 § 1, stk. 1.
Operatøren skal betale moms af det vederlag han  

 modtager fra tilladelsesindehaveren for udlejning af automaterne.
Det er uden  

 betydning, om lejen udgør en fast pris eller om lejen udgør en  

 procentandel af omsætningen.
Det er styrelsens opfattelse, at  

 lejeudgiften for restaurationen/spillehallen må anses som en udgift  

 på lige fod med andre udgifter til varer og ydelser i forbindelse med  

 disses drift af gevinstgivende automater.
 Styrelsen anser således ikke operatørens  

 tjenesteydelser (udlejning og vedligeholdelse m.v. af automaterne) som en  

 integreret del af det momsfri spil, jf. momslovens § 13, stk. 1, nr. 12.
