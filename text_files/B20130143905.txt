Bekendtgørelse om ændring af bekendtgørelse om vejledning om valg af uddannelse og erhverv § 1 I bekendtgørelse nr. 873 af 7. juli 2010 om vejledning om valg af ungdomsuddannelse og erhverv foretages følgende ændringer:
 1. I indledningen ændres: »§ 3, stk. 3, i lov nr. 564 af 6. juni 2007 om ungdomsuddannelse for unge med særlige behov« til: »§ 3, stk. 5, i lov om ungdomsuddannelse for unge med særlige behov, jf. lovbekendtgørelse nr. 1031 af 23. august 2013«.
 2. § 16, stk. 2-5, affattes således:
»Stk. 2. Ungdommens Uddannelsesvejledning foretager en vurdering af den unge med henblik på indstilling til kommunalbestyrelsen om den unges optagelse på ungdomsuddannelsen.
Ved vurderingen foretages en afdækning af, om den unge har mulighed for at gennemføre en anden ungdomsuddannelse.
 Stk. 3. Ungdommens Uddannelsesvejledning indstiller efter samråd med den unge og forældrene eller værgen til kommunalbestyrelsen, om den unge kan optages på ungdomsuddannelsen for unge med særlige behov.
Stk. 4. Hvis kommunalbestyrelsen afgør, at den unge skal tilbydes ungdomsuddannelsen, jf. lov om ungdomsuddannelse for unge med særlige behov, sørger Ungdommens Uddannelsesvejledning for, at der sammen med den unge og forældremyndighedens indehaver eller værgen udarbejdes et udkast til en individuel uddannelsesplan, jf. loven og bekendtgørelsen om ungdomsuddannelse for unge med særlige behov.
Det skal fremgå af indstillingen, om Ungdommens Uddannelsesvejledning vurderer, at ungdomsuddannelsen skal indledes med et afklaringsforløb, jf. lov om ungdomsuddannelse for unge med særlige behov.
Uddannelsesplanen skal godkendes af kommunalbestyrelsen, herunder den endelig individuelle uddannelsesplan efter et eventuelt afklaringsforløb.
Stk. 5. Indstillingerne efter stk. 3 og 4, kan i fornødent omfang suppleres med udtalelser fra andre sagkyndige i kommunen eller i andre kommuner, herunder udtalelser fra pædagogisk-psykologisk rådgivning og skoler, hvor den unge har været optaget.
Kan der ikke opnås enighed med den unge og forældremyndighedens indehaver eller værgen om indstillingerne eller udkastet til uddannelsesplanen, skal der i indstillingen redegøres herfor.« 3. I § 16, stk. 6, ændres »af den i stk. 4« til: »af de i stk. 3-4«.
§ 2 Bekendtgørelsen træder i kraft den 1. januar 2014.
