 Fondsregistret besluttede, at en institution ikke kunne betegnes som  

 en fond omfattet af fondsloven, navnlig fordi institutionens midler, der  

 primært bestod af offentlige tilskud, som kunne tilbagebetales  

 tilskudsgiverne (nogle kommuner), ikke kunne betragtes som uigenkaldeligt  

 udskilte.
 Fondsregistret (Civilretsdirektoratet) tilskrev institutionen således:
 Vedrørende: Initiativrådet for Erhvervsudvikling i x-området.
 Under henvisning til mødet den 1. marts 1989, skal man herved meddele, at  

 Initiativrådet for erhvervsudvikling i x-området efter Fondsregistrets  

 opfattelse ikke er en selvejende institution (fond).
 Fondsloven indeholder ikke en definition af begrebet »fond«, men  

 fondslovene bygger på de retningslinier, der er opstillet i fondsudvalgets  

 betænkning nr. 970 om fonde.
 På grundlag af fondsudvalgets undersøgelser fremhæves det i betænkningen  

 side 43, at en fond navnlig har følgende karakteristika:
 - En formue, der er uigenkaldeligt udskilt fra stifterens formue.
 - Et eller flere bestemte formål.
 - Rådighedsbeføjelserne tilkommer en selvstændig ledelse.
 - Fonden kan som sådan erhverve rettigheder og indgå forpligtelser, det  

 vil sige at den er et selvstændigt retssubjekt.
 - Ingen fysisk eller juridisk person uden for fonden har ejendoms- retten  

 til fondens formue, det vil sige at ejendomsretten til fondens formue  

 tilkommer fonden som sådan.
Det fremgår af vedtægten for Initiativrådet for erhvervsudvikling i  

 x-området § 6, stk. 2, samt af regnskabet for 1987, at institutionens  

 driftsudgifter primært dækkes via tilskud fra A og B kommuner og C  

 Amtskommune.
Af regnskabet pr. 31. december 1987 fremgår, at overskud, der  

 ikke er medgået til driften af institutionen, tilbagebetales tilskudsgiverne.
 Under hensyn til, at der således ikke er tilsigtet en egentlig  

 kapitaldannelse, samt til, at der sker tilbageførsel af de midler, der ikke  

 indgår i institutionens drift til stifterne/bidragyderne, er det  

 Fondsregistrets opfattelse, at Initiativrådet for erhvervsudvikling i  

 x-området ikke opfylder det første af de ovenfor nævnte grundlæggende  

 fondsretlige krav.
 (* 1) Fondsloven er ændret med virkning fra 1. januar 1992.
Fondsregistret er nedlagt.
Spørgsmål om fondes retsevne afgøres herefter  

 af den kommunale skattemyndighed udfra samme retningslinjer som anvendtes af  

 Fondsregistret.
