Skriftlig fremsættelse (7. oktober 2015) Transport- og bygningsministeren (Hans Christian Schmidt):
 Herved tillader jeg mig for Folketinget at fremsætte:
Forslag til lov om ændring af lov om fremgangsmåden ved ekspropriation vedrørende fast ejendom samt lov om offentlige veje m.v. (Udvidelse af adgangen til udpegning af kommissarier samt formænd for taksationskommissioner og overtaksationskommissioner) (Lovforslag nr.
L 21) Lovforslaget indebærer en ændring for så vidt angår kvalifikationskravene til hvervene som henholdsvis kommissarius og formand for taksationskommissionen efter ekspropriationsprocesloven og hvervene som formand for taksationskommissionen og overtaksationskommissionen efter vejloven.
Kvalifikationskravene efter gældende ret indebærer, at hvervene skal besættes af en person med en cand.jur. - uddannelse.
Dette krav har i konkrete tilfælde vist sig at udelukke personer fra at bestride nogle af disse hverv, uanset at disse personer i øvrigt var fuldt ud juridisk kvalificerede.
Dette har bidraget til vanskeligheder ved at finde egnede kandidater, hvilket i sidste ende har medvirket til længere sagsbehandlingstider.
De foreslåede ændringer indebærer således, at en bredere kreds af personer med juridisk uddannelse kan komme i betragtning i forbindelse med, at hvervene skal besættes.
Det afgørende for at bestride de pågældende hverv vil herefter være, om den pågældende person efter en konkret vurdering findes at besidde de fornødne juridiske kvalifikationer, der er påkrævet for at kunne varetage hvervene.
 Idet jeg i øvrigt henviser til lovforslaget med tilhørende bemærkninger, skal jeg hermed anbefale forslaget til det Høje Tings velvillige behandling.
