Landsskatteretskendelse Moms - fradragsret - fond med private bidrag og offentlige tilskud Reference:
ML § 38, stk. 2 Fonden A's klage til Landsskatteretten skyldtes, at Told-  

 og Skattestyrelsen havde fundet, at Fonden skulle opgøre  

 fradragsretten for moms efter et skøn over anvendelsen i den  

 momspligtige virksomhed, jf. momslovens § 38, stk. 2.
 Fonden var stiftet af Kulturministeriet i 1997. Fonden  

 havde efter vedtægterne til formål at skabe og udvikle et  

 grundlag for udvikling af store fælles kulturinitiativer i samarbejde  

 over landegrænsen.
Det var oplyst, at Fonden var finansieret for ca. 1/3´s  

 vedkommende af private bidrag for levering af reklameydelser og for ca. 2/3´s  

 vedkommende af offentlige tilskud.
Der var efter det oplyste enighed om, at  

 de modtagne private tilskud var momspligtige, mens de offentlige tilskud var  

 momsfrie.
Det var videre oplyst, at der var enighed om, at fondens  

 aktiviteter ikke var omfattet af momslovens § 13, stk. 1, nr. 6 om levering  

 af kulturelle aktiviteter.
Det var endvidere oplyst, at Fonden, udover at  

 markedsføre regionen som centrum for kunst og kultur, også delte  

 penge ud til kulturelle aktiviteter.
 Told- og Skattestyrelsen havde fundet, at fonden  

 måtte anses for momspligtig af leverancerne af reklameydelser, jf.  

 momslovens § 4, stk. 1. Told- og Skattestyrelsen havde videre fundet, at de  

 offentlige tilskud måtte anses at falde udenfor momslovens  

 anvendelsesområde, idet styrelsen havde fundet, at de ydede tilskud var  

 ydet uden krav om modydelse, og iøvrigt ikke var forbundet med prisen  

 for en konkret leverance.
 Told- og Skattestyrelsen havde videre fundet, at  

 momslovens § 38, stk. 1, alene fandt anvendelse på indkøb, der  

 anvendtes i forbindelse med virksomhedens afgiftspligtige transaktioner, jf.  

 momslovens § 4, stk. 1. Told- og Skattestyrelsen havde fundet, at klagerens  

 momsfradragsprocent skulle opgøres efter momslovens § 38, stk. 2, idet  

 virksomhedens indkøb vedrørte såvel virksomhedens  

 momspligtige aktiviteter og indkøb, der var virksomhedens momspligtige  

 aktiviteter uvedkommende.
Repræsentanten havde overfor Landsskatteretten  

 nedlagt principal påstand om, at Fondens momsfradragsret skulle  

 opgøres efter momslovens § 37. Repræsentanten havde til  

 støtte for denne påstand anført, at fonden alene leverede  

 momspligtige ydelser.
Allerede fordi fonden ikke leverede ydelser var den  

 fritaget efter momslovens § 13, og der var således ikke hjemmel til at  

 nægte fradrag efter § 37.
Derudover havde repræsentanten anført, at de  

 offentlige tilskud som fonden modtog, således som også styrelsen  

 havde lagt til grund, faldt udenfor momslovens anvendelsesområde, jf.  

 momslovens § 4, og at der ikke var praksis for at sondre mellem  

 registreringspligtige aktiviteter og aktiviteter, der faldt uden for  

 momslovens anvendelsesområde, når fradragsretten skulle  

 opgøres.
Der var herved henvist til EF-domstolens dom af 22. juni 1993  

 (Sofitam-dommen), til Landsskatterettens kendelse refereret i TfS 1998.796  

 samt Landsskatterettens utrykte kendelse af 18. november 1999, til to  

 ikke-offentliggjorte afgørelse fra Told- og Skattestyrelsen, beskrevet  

 i SU 1996.230, samt til momsnævnets afgørelse refereret i TfS  

 1996.229. Derudover kunne drages en parallel til momsnævnets  

 afgørelse refereret i TfS 1994.756. I denne sammenhæng var  

 anført, at fondens hovedaktivitet, som faldt udenfor momslovens  

 anvendelsesområde, var en integreret del af fondens momspligtige  

 virksomhed.
Det ville således ikke være muligt for fonden at  

 generere momspligtige reklameindtægter, hvis ikke fonden udøvede  

 sin hovedaktivitet.
Derudover var alle de omkostninger som fonden havde  

 afholdt anvendt til de momspligtige aktiviteter, ligesom de alle var  

 nødvendige forudsætninger for den momspligtige virksomhed.
 Til støtte for den principale påstand, var  

 endvidere anført, at det fremgik af forarbejderne til momsloven, at §  

 38, stk. 2, var tiltænkt anvendelse udelukkende ved afgrænsningen  

 til private udgifter.
Repræsentanten havde nedlagt subsidiær  

 påstand om, at den påklagede afgørelse først burde  

 have virkning fra den 6. december 1999, jf. herved Told- og Skattestyrelsens  

 udtalelse refereret i TfS 1999.908, idet der i al fald forud herfor ikke var  

 praksis for, at aktiviteter der faldt uden for momslovens  

 anvendelsesområde begrænsede fradragsretten, jf. bl.a.
TfS  

 1996.229. Der henvistes herved også til momsvejledningen 1999, afsnit  

 J.2.1.2. hvor det vedrørende TfS 1999.908 var anført, at den  

 hidtidige administrative praksis vedrørte "holdingselskaber m.fl.",  

 hvorved det måtte være klart, at skærpelsen af hidtidig  

 praksis ikke udelukkende vedrørte holdingselskaber, men også  

 andre virksomheder med indtæger, der faldt uden for momslovens  

 anvendelsesområde.
Styrelsen havde under sagens behandling ved  

 Landsskatteretten anført, at afgørelse om at fondens  

 fradragsret skulle opgøres efter § 38, stk. 2, yderligere  

 støttedes af definitionen af uvedkommende formål i henhold til  

 bestemmelsen i momsvejledningen 1999, afsnit J.2.1.2., 3. afsnit, samt i  

 bemærkningerne til bestemmelsen i Lovforslag nr. 12, herunder  

 også bemærkningen om at "bestemmelsen svarer til  

 bekendtgørelsens § 2, stk. 1". Vedrørende den subsidiære  

 påstand var anført, at TfS 1999.908 udelukkende vedrørte  

 virksomhed vedrørende finansielle transaktioner.
Det var fortsat  

 styrelsens opfattelse, at tilskud ikke var momspligtige indtægter.  

 Vedrørende TfS 1998.796 anførtes, at det i denne sag havde  

 været lagt til grund, at der ikke var noget ressourcetræk knyttet  

 til den ikke-momspligtige indtægt.
 Landsskatteretten udtalte:
Landsskatteretten fandt efter det oplyste, at fonden drev  

 momspligtig virksomhed vedrørende levering af reklameydelser.
Det  

 kunne ligeledes anses for godtgjort, at fonden modtog offentlige tilskud, der  

 faldt udenfor momslovens anvendelsesområde.
 Efter momslovens § 37, stk. 1, kunne en registreret  

 virksomhed, ved opgørelsen af afgiftstilsvaret som indgående  

 afgift, fradrage afgiften efter denne lov for virksomhedens indkøb  

 m.v. af varer og ydelser, der udelukkende anvendtes til brug for  

 virksomhedens leverancer, som ikke var fritaget for afgift efter § 13,  

 herunder leverancer udført i udlandet.
 Efter momslovens § 38, stk. 1, kunne der, for varer og  

 ydelser, som en registreret virksomhed anvendte både til  

 fradragsberettigede formål efter § 37 og til andre formål i  

 virksomheden, foretages fradrag for den del af afgiften, der  

 forholdsmæssigt svarede til omsætningen i den  

 registreringspligtige del af virksomheden.
 Efter § 38, stk. 2, kunne der for varer og ydelser, som af  

 en registreret virksomhed benyttedes både til fradragsberettigede  

 formål efter § 37 og til virksomheden uvedkommende formål,  

 udelukkende foretages fradrag for den del af afgiften, der  

 skønsmæssigt svarede til de pågældende varers og  

 ydelsers fradragsberettigede brug i den registreringspligtige virksomhed.
 Fondens momspligtige aktiviteter bestod efter det oplyste  

 i levering af reklameydelser mod vederlag.
 Landsskatteretten fandt, at Fonden efter momslovens § 37,  

 stk. 1, var berettiget til fradrag for momsen af de udgifter til  

 indkøb m.v. der udelukkende anvendtes til brug for disse  

 leverancer.
 Efter Fondens vedtægter havde Fonden yderligere  

 aktiviteter, som ikke var momspligtige efter momslovens § 4.  

 Landsskatteretten lagde til grund, at der knyttede sig momsbelagte udgifter  

 til indkøb m.v. vedrørende disse aktiviteter.
 Uanset om disse aktiviteter måtte være  

 grundlaget for, at Fonden kunne levere reklameydelser mod vederlag, fandt  

 Landsskatteretten ikke, at indkøb m.v. der relaterede sig til disse  

 aktiviteter kunne anses som fradragsberettigede efter momslovens § 37, stk.  

 1. Efter Landsskatterettens opfattelse hjemlede denne bestemmelse  

 således alene fradrag for momsen af de udgifter, der knyttede sig  

 direkte til de momspligtige leverancer, og udgifterne til Fondens  

 ikke-momspligtige aktiviteter havde ikke en sådan direkte tilknytning  

 til leveringen af reklameydelserne, at der kunne indrømmes fradrag  

 herfor efter momslovens § 37, stk. 1.
 Landsskatteretten fandt derfor, at Fonden ikke havde  

 fradrag for momsen af udgifter, der udelukkende havde tilknytning til Fondens  

 ikke-momspligtige aktiviteter.
 For så vidt angik udgifter, der knyttede sig til  

 såvel de momspligtige aktiviteter som de ikke-momspligtige aktiviteter  

 (fællesudgifter) fandt Landsskatteretten, at fradragsretten skulle  

 opgøres efter et skøn efter momslovens § 38, stk. 2.  

 Landsskatteretten fandt således at aktiviteter, der faldt udenfor  

 momslovens anvendelsesområde, og hvortil der knyttede sig momsbelagte  

 udgifter, måtte anses som virksomheden (den momspligtige) uvedkommende  

 formål.
Landsskatteretten fandt ikke, at der ved den  

 påberåbte praksis var taget stilling til virksomheder med  

 aktiviteter som den her omhandlende.
Der var  derfor ikke tale om en  

 praksisændring, der kunne begrunde, at afgørelsen alene skulle  

 have fremadrettet virkning.
 Den påklagede afgørelse blev  

 stadfæstet.
