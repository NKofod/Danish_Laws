Blandt de handicappede børn, der fra udlandet er anvist til adoption i  

 Danmark, findes børn med svært nedsat hørelse.
Det er blevet hævdet, at disse  

 børn helst bør adopteres af ægtepar, som også har nedsat hørelse, og  

 umiddelbart kunne en sådan matching også forekomme hensigtsmæssig for barnet  

 og for de voksne.
 Imidlertid er problemstillingen ikke så umiddelbar simpel, og da der  

 formentlig også i fremtiden vil komme udenlandske børn med høre-handicap i  

 forslag til adoption i Danmark, har adoptionsnævnet fundet det rigtigst at  

 udsende denne orientering.
»Døve børn« eller »døvstumme børn« har været og er  

 stadig i et vist omfang almindelige betegnelser for disse børn.
Moderne  

 metoder til differentialdiagnostik af forskellige former for og grader af  

 høre-handicap har dog vist, at der kvalitativt og kvantitativt er væsentlige  

 forskelle i årsags- og funktionsmæssige henseender, og ensartede betegnelser  

 er ikke fastlagt.
Samlebegreberne »døve børn« eller »børn med  

 høre-handicap« dækker derfor over grupper, der er forskellige, og som  

 skal behandles forskelligt, lægeligt og pædagogisk.
90-95 procent af disse børn har så megen rest-hørelse, at de med optimalt  

 høreapparatur kan få et brugbart talesprog.
Disse børn bør vokse op i et  

 hjem, hvor forældrene hører og taler normalt. 5-10 procent af børnene med  

 høre-handicap har slet ingen hørelse eller så lille en rest, at de aldrig vil  

 få et talesprog.
Disse børn udvikles bedst i et hjem, hvor forældrene  

 behersker tegnsprog og benytter dette konsekvent, hvilket i praksis oftest  

 vil være hjem, hvor den ene eller begge forældre er »helt døve«.
En  

 godkendelse til adoption af ansøgere med så svært et handicap må dog  

 forudsætte en særlig grundig undersøgelse, som også bør omfatte  

 børnepsykiatrisk eller psykiatrisk vurdering, se herved adoptionsnævnets  

 betænkning III (Godkeldelse som adoptivforældre) side 31 - 32.
Adoptionsnævnet har set et par sager, hvor »døve« udenlandske  

 børn er matchet til helt døve forældre uden talesprog.
Børnene var i  

 oplysningerne fra fødelandet betegnede som »helt døve«, men  

 undersøgelserne i Danmark efter anbringelsen har vist, at børnene havde  

 hørelse, det ene barn næsten normal hørelse.
Børnene vil få normalt  

 talesprog, det ene endda uden høreapparat, men på grund af forældrenes  

 handicap med manglende talesprog må børnene på specialskoler for at lære at  

 tale.
Et ophold på specialkostskole vil formentlig blive nødvendig en del af  

 skoletiden.
Det forekommer indlysende, at en sådan anbringelse ikke opfylder kravene  

 til en optimal matching, men den optimale matching af børn med høre-handicap  

 vil fordre en præcis diagnostik og karakteristik af deres handicap forud for  

 matchingen.
Imidlertid kan det i dag ikke forventes, at de nødvendige  

 undersøgelser af udenlandske børn kan udføres i børnenes fødeland.
Adoptionsnævnet må derfor anbefale, at man som altovervejende hovedregle  

 matcher børn med høre-handicap til hjem med normalt hørende og talende  

 forældre.
I de tilfælde, hvor der er foretaget differentialdiagnostik af  

 barnets høre-handicap forud for matchingen, bør denne være foretaget efter  

 audiologisk vejledning.
Man kan dog naturligvis ikke påregne, at der i enhver  

 situation blandt de aktuelle adoptionsansøgere kan findes et ægtepar med  

 netop de kvalifikationer, som sagkundskaben har fundet optimale for det givne  

 barn.
 Socialcentre, samråd og formidlende organisationer kan rette henvendelse  

 til adoptionsnævnet om rådgivning ved matching af høre-handicappede børn.
 P.N.V.
Hornslet Til samtlige adoptionssamråd, socialcentre og de formidlende  

 organisationer.
