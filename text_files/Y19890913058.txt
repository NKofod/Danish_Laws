 Udtalt, at Indenrigsministeriet kan tilslutte sig Folketingets  

 Ombudsmands udtalelse om, at en kommune ved besættelsen af en stilling som  

 forstander for et plejehjem ikke kan stille krav om, at ansøgerne skal have  

 sygeplejerskeuddannelse.
Ombudsmanden lagde i sin udtalelse til grund, at det ikke på forhånd  

 kan udelukkes, at personer med anden faglig baggrund end  

 sygeplejerskeuddannelse vil være kvalificeret til stillingen.
På denne  

 baggrund har kommunen ved ikke blot at lægge vægt på, om ansøgerne har  

 sygeplejerskeuddannelse, men yderligere at opstille det som et krav til  

 ansøgerne, begrænset sit godkendelsesskøn.
Herved har kommunen handlet i  

 strid med en almindelig forvaltningsretlig grundsætning om, at kommunen skal  

 udøve sit godkendelseskøn på sagligt grundlag, og at kommunen i denne  

 forbindelse i ansættelsessager skal sikre, at stillingen besættes med den  

 fagligt bedst kvalificerede ansøger.
 I skrivelse af 30. september 1988 har Folketingets Ombudsmand afgivet en  

 udtalelse i anledning af Deres klage over Indenrigsministeriets udtalelse i  

 skrivelse af 25. marts 1987 angående besættelsen af stillingen som forstander  

 for plejehjemmet Ålholmhjemmet.
Indenrigsministeriet udtalte i den nævnte skrivelse af 25. marts 1987  

 efter indhentet udtalelse fra Socialministeriet, at Københavns Kommunes  

 plejehjemsadministrations tilkendegivelse til bestyrelsen for den selvejende  

 institution plejehjemmet Ålholmhjemmet om, at stillingen som forstander for  

 plejehjemmet fremover skulle besættes med sygeplejersker, ikke er i strid med  

 gældende bestemmelser i Socialministeriets lovgivning.
Efter  

 Indenrigsministeriets opfattelse var der heller ikke i sagen oplysninger, som  

 gav ministeriet anledning til at antage, at der var handlet i strid med  

 uskrevne retsgrundsætninger.
I sin skrivelse af 30. september 1988 udtaler ombudsmanden, at krav om, at  

 plejehjemmets leder skal have sygeplejefaglig baggrund, ikke strider mod  

 gældende bestemmelser i bistandsloven eller driftsoverenskomsten mellem  

 kommunen og plejehjemmet.
Ombudsmanden tilslutter sig endvidere  

 Indenrigsministeriets vurdering af, at det ikke kan anses for usagligt at  

 lægge vægt på, at forstanderen har en sygeplejerskeuddannelse.
Ombudsmanden  

 har imidlertid samtidig lagt til grund, at det ikke på forhånd kan udelukkes,  

 at pesoner med anden faglig baggrund end sygeplejerskeuddannelse vil være  

 kvalificeret til stillingen.
Efter ombudsmandens opfattelse har kommunen på denne baggrund ved ikke  

 blot at lægge vægt på, om ansøgerne har sygeplejerskeuddannelse, men  

 yderligere at opstille det som et krav til ansøgerne, begrænset sit  

 godkendelsesskøn.
Københavns Kommune har herved handlet i strid med en  

 almindelig forvaltningsretlig grundsætning om, at kommunen skal udøve sit  

 godkendelsesskøn på sagligt grundlag, og at kommunen i denne forbindelse i  

 ansættelsessager skal sikre, at stillingen besættes med den fagligt bedst  

 kvalificerede ansøger.
Ombudsmanden finder således, at kommunens krav om, at  

 forstanderen for plejehjemmt skal være sygeplejerske, strider mod den nævnte  

 grundsætning.
 Indenrigsministeriet har derfor samtidig anmodet Københavns Kommune om på  

 baggrund af ombudsmandens udtalelse, som Indenrigsministeriet kan tilslutte  

 sig, at tage sagen op til fornyet behandling med henblik på frafald af kravet  

 om, at forstanderen ved plejehjemmet Ålholmhjemmet skal have en  

 sygeplejerskeuddannelse.
Med venlig hilsen Thor Pedersen / Emil le Maire Indenrigsministeriets afgørelser og udtalelser om kommunale forhold 1989  

 8.3.
