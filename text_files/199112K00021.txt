Nr LSF 21 Forslag til Lov om ophævelse af dobbeltbeskatning i forbindelse med  

 regulering af forbundne foretagenders overskud (EF-voldgiftskonventionen) Fremsat af skatteministeren (Fogh Ramussen) den 3. oktober 1991 Vedtaget ved tredjebehandling den 26. november 1991 Lov nr. 763 af 27/11/1991 § 1. Konventionen af 23. juli 1990 om ophævelse af dobbeltbeskatning i forbindelse med regulering af forbundne foretagenders overskud gælder her i landet efter konventionens ikrafttræden.
Stk. 2. Skatteministeren kan fastsætte nærmere regler med henblik  

 på opfyldelsen af konventionen og bemyndige de statslige told- og  

 skattemyndigheder eller de kommunale skattemyndigheder til at træffe  

 afgørelser efter denne lov.
Ministeren kan fastsætte regler om adgang til at  

 klage over afgørelserne, herunder om, at afgørelserne ikke kan indbringes for  

 højere administrativ enhed.
 Stk. 3. Tidspunktet for lovens ikrafttræden fastsættes af  

 skatteministeren.
Oprindeligt fremsat forslag § 1. Konventionen af 23. juli 1990 om ophævelse af  

 dobbeltbeskatning i forbindelse med regulering af forbundne foretagenders overskud gælder her i landet efter konventionens ikrafttræden.
Stk. 2. Skatteministeren kan fastsætte nærmere regler med henblik  

 på opfyldelsen af konventionen og bemyndige de statslige eller kommunale  

 skattemyndigheder til at træffe afgørelser efter denne lov.
Ministeren kan  

 fastsætte regler om adgang til at klage over afgørelserne, herunder om, at  

 afgørelserne ikke kan indbringes for højere administrativ enhed.
 Stk. 3. Tidspunktet for lovens ikrafttræden fastsættes af  

 skatteministeren.
Bemærkninger til lovforslaget Almindelige bemærkninger 1. Baggrunden for lovforslaget Lovforslaget vil gøre det muligt for Danmark at ratificere  

 EF-konventionen om ophævelse af dobbeltbeskatning i forbindelse med  

 regulering af forbundne foretagenders overskud.
Lovforslaget skal samtidig  

 gennemføre den nødvendige lovgivning for at opfylde konventionen.  

 EF-voldgiftskonventionen er optrykt som bilag til lovforslaget.
I forretningsforhold mellem forbundne foretagender, som er beliggende i to  

 forskellige lande, anvendes der undertiden priser, som er forskellige fra  

 dem, der ville være blevet anvendt af uafhængige selskaber.
Dette medfører en  

 nedsættelse af det skattepligtige overskud for et af de to foretagender og  

 således en nedbringelse af dets skattebyrde.
 Dette er grunden til, at skattemyndighederne i så tilfælde regulerer det  

 pågældende foretagendes overskud op til det niveau, som overskuddet ville  

 have haft, hvis de samme forretningsforhold havde fundet sted mellem  

 uafhængige selskaber.
Når et lands skattemyndigheder regulerer et foretagendes overskud, uden at  

 overskuddet for det forbundne foretagende, der er partner i  

 forretningsforholdet, nedsættes tilsvarende i det andet land, er  

 foretagenderne i deres helhed udsat for dobbeltbeskatning.
En sådan  

 dobbeltbeskatning vil kunne give anledning til fordrejninger i  

 konkurrencevilkårene og i kapitalbevægelserne, som ellers ikke ville  

 forekomme.
EF-voldgiftskonventionens formål er at ophæve dobbeltbeskatningen snarest  

 muligt.
Hvis skattemyndighederne ønsker at regulere et foretagendes overskud,  

 der omfattes af konventionen, skal de i god tid forinden underrette  

 foretagendet herom.
Er et af de berørte foretagender ikke indforstået med den  

 påtænkte regulering, kan det iværksætte en procedure, der er opdelt i to  

 trin.
 - Aftaleproceduren, hvis formål er, at landenes skattemyndigheder  

 kan forhandle sig frem til en aftale om ophævelse af dobbeltbeskatningen.
- Voldgiftsproceduren, når aftaleproceduren ikke inden for en frist  

 på to år efter forelæggelsen af sagen for skattemyndighederne har ført til  

 ophævelse af dobbeltbeskatningen.
Skattemyndighederne i de lande, hvor de  

 berørte foretagender er beliggende, har pligt til at nedsætte et rådgivende  

 udvalg, der inden 6 måneder skal afgive en udtalelse om, hvordan  

 dobbeltbeskatningen skal ophæves.
Når det rådgivende udvalg har afgivet dets  

 udtalelse, har skattemyndighederne inden for en frist på 6 måneder mulighed  

 for på grundlag af udtalelsen og efter fælles aftale at finde frem til en  

 løsning, der fører til en ophævelse af dobbeltbeskatningen.
Kun hvis der ikke  

 indgås en aftale mellem landenes skattemyndigheder, er de forpligtede til at  

 handle i overensstemmelse med udtalelsen.
Når den græske dobbeltbeskatningsoverenskomst er blevet ratificeret af  

 Grækenland, har Danmark bilaterale dobbeltbeskatningsoverenskomster med alle  

 medlemslande i EF.
Overenskomsterne er udformet på grundlag af OECD's  

 modeldobbeltbeskatningsoverenskomst vedrørende indkomst og formue  

 (modeloverenskomsten).
Modeloverenskomsten har i artikel 9 regler om regulering af fortjeneste  

 ved samhandel mellem forbundne foretagender i de to kontraherende stater.
Når  

 der efter artikel 9, stk. 1 er sket en regulering af overskuddet i det ene af  

 de forbundne foretagender, bør der efter stk. 2 ske en modsatrettet  

 regulering i det andet forbundne foretagende.
Efter modeloverenskomstens  

 artikel 25 har de to kontraherende staters skattemyndigheder en pligt til om  

 nødvendigt at forhandle om regulering af fortjenesten i de to forbundne  

 foretagender med henblik på at undgå dobbeltbeskatning.
Artikel 25 løser  

 imidlertid ikke problemet, hvis de to staters skattemyndigheder ikke kan  

 blive enige.
EF-voldgiftskonventionen udvider på den ene side modeloverenskomstens  

 gensidige aftaleprocedure med en form for voldgiftsprocedure.
Det rådgivende  

 udvalg afgiver kun en udtalelse og ingen kendelse, og den endelige beslutning  

 om ophævelse af dobbeltbeskatningen træffes af de berørte skattemyndigheder  

 og ikke af det rådgivende udvalg.
 I forhold til den gensidige aftaleprocedure efter modeloverenskomsten er  

 anvendelsen af EF-voldgiftskonventionen på den anden side begrænset til  

 regulering af forbundne foretagenders overskud eller underskud.
 Der er en tæt sammenhæng mellem EF-voldgiftskonventionen og Rådets  

 direktiv om gensidig bistand mellem medlemsstaternes kompetente myndigheder  

 inden for området direkte skatter (bistandsdirektivet), der blev vedtaget af  

 Rådet den 19. december 1977.
Bestemmelser om gensidig oplysningspligt for skattemyndighederne optages  

 traditionelt, jf. modeloverenskomstens artikel 26, i de bilaterale aftaler  

 til undgåelse af dobbeltbeskatning.
Bestemmelserne heri er ikke ensartede, så  

 bistandsdirektivet tilsigtede at tilvejebringe et ensartet grundlag for  

 skattemyndighedernes oplysningspligt.
Da bistandsdirektivets ordning for  

 udveksling af oplysninger kunne føre til en vækst i antallet af  

 dobbeltbeskatningstilfælde, især for så vidt angår koncerners interne  

 afregningspriser, tilkendegav Kommissionen, at den ønskede at løse dette  

 problem.
 Kommissionen fremsatte derfor forslag til Rådets direktiv om afskaffelse  

 af dobbeltbeskatning i forbindelse med regulering af overskud mellem  

 associerede virksomheder (voldgift). Direktivet blev ikke vedtaget, da Rådet  

 mente, at forholdet snarere burde reguleres af en konvention i henhold til  

 artikel 220 i Romtraktaten end af et direktiv.
 EF-voldgiftskonventionen kan således ses som et udtryk for en styrkelse af  

 skatteyderes interesser over for den gensidige oplysningspligt, som  

 bistandsdirektivet pålægger medlemstaternes skattemyndigheder.
Konventionen (90/436/EØF) er bekendtgjort i De Europæiske Fællesskabers  

 Tidende nr.
L 225/10 ff af 20. august 1990.
2. Bemærkninger til de enkelte artikler i konventionen Selve konventionen består af 22 artikler samt fælleserklæringer og  

 ensidede erklæringer.
Konventionens anvendelsesområde Efter artikel 1 anvendes konventionen kun på foretagender i en  

 kontraherende stat, hvis dets overskud medregnes eller kan forventes at blive  

 medregnet i overskuddet i et foretagende i en anden kontraherende stat.
 Udtrykket »kan forventes« medfører, at et foretagende kan sætte  

 konventionens procedure i gang, så snart det får meddelelse fra  

 skattemyndighederne om en påtænkt regulering, der kan medføre  

 dobbeltbeskatning.
Det er ikke i konventionen defineret, hvad et foretagende er.
Artikel 3,  

 stk. 2 indeholder en almindelig fortolkningsregel, der går ud på, at udtryk,  

 der ikke er definerede i konventionen, skal tillægges den betydning, som det  

 har i dobbeltbeskatningsoverenskomsterne mellem de pågældende stater.
Hvis dobbeltbeskatningsoverenskomsten er udformet i overensstemmelse med  

 OECD's modeloverenskomst betyder »foretagende i en kontraherende  

 stat« efter modeloverenskomstens artikel 3, stk. 1 c) »et  

 foretagende, som drives af en person, der er hjemmehørende i en kontraherende  

 stat«.
Udtrykket »en person« dækker både en fysisk person og  

 et selskab.
Kommentar nr. 4 til modeloverenskomstens artikel 3 fastslår, at  

 det ikke har været tilstræbt at give en egentlig definition af udtrykket  

 »foretagende«, og at det altid er blevet fortolket i  

 overensstemmelse med bestemmelserne i de kontraherende staters nationale  

 love.
Det er derfor gældende dansk skatteret, der afgør, om en aktivitet er et  

 foretagende.
Det beror på en samlet vurdering, om en aktivitet bør behandles  

 som et eller flere foretagender, og der kan ved vurderingen bl.a. tages  

 hensyn til et eventuelt driftsmæssigt og ledelsesmæssigt fællesskab mellem de  

 forskellige aktiviteter.
Efter artikel 1, stk. 2 anses et fast driftssted af et foretagende for  

 selv at være et foretagende i den stat, hvor det er beliggende.
Et fast  

 driftssted i en kontraherende stat, der tilhører et foretagende i en stat,  

 der ikke har tiltrådt konventionen, er ikke omfattet.
Hvis et dansk selskab  

 f. eks. kontrollerer et canadisk selskab, er transaktioner mellem det danske  

 selskab og et tysk fast driftssted, der tilhører det canadiske selskab, ikke  

 omfattet af konventionen.
 Udtrykket »fast driftssted, der tilhører et foretagende i en  

 kontraherende stat, men som er beliggende i en anden kontraherende  

 stat«, skal afgrænses efter reglerne i  

 dobbeltbeskatningsoverenskomsterne mellem disse stater, jf. konventionens  

 artikel 3, stk. 2.
 Transaktioner mellem danske foretagender omfattes ikke af konventionen.  

 Hvis et dansk selskab f. eks. kontrollerer et andet dansk foretagende, der  

 har et fast driftssted i Tyskland, indebærer artikel 1, stk. 2's ligestilling  

 af faste driftssteder med foretagender, at transaktioner mellem det  

 kontrollerende foretagende og det tyske faste driftssted er omfattet af  

 konventionen.
Efter ordlyden skal det faste driftssted være beliggende i en anden  

 kontraherende stat.
Det præciseres i fælleserklæringen til artikel 4, nr. 1,  

 at herved forstås også det tilfælde, hvor en transaktion foretages mellem det  

 ene af foretagenderne og det andet foretagendes faste driftssted, der er  

 beliggende i en tredje kontraherende stat.
Kontrollerer f.eks. et dansk  

 selskab et tysk selskab med et fast driftssted i Frankrig, er transaktioner  

 mellem det danske selskab og det faste driftssted i Frankrig omfattet af  

 konventionen.
Efter artikel 2 finder konventionen anvendelse på indkomstskatter.  

 Derimod omfattes f. eks. stempelafgifter og formueskat ikke.
I forbindelse  

 med forhandlingerne om konventionen blev det fastslået, at denne ikke  

 omfatter kulbrintesektoren.
Stk. 2 opregner indkomstskatterne for de enkelte  

 lande.
Stk. 3 indeholder en bestemmelse, som medtager skatter af samme eller  

 tilsvarende art, som siden vil blive gennemført.
Artikel 3 fastlægger, hvem der er kompetente myndigheder.
Stk. 2  

 indeholder en almindelig fortolkningsregel, hvorefter ethvert udtryk, der  

 ikke er defineret i konventionen, skal tillægges den betydning, som det har i  

 dobbeltbeskatningsoverenskomsterne mellem den pågældende stater.
Almindelige bestemmelser Artikel 4 indeholder regler for, hvornår skattemyndighederne kan  

 regulere forbundne foretagenders overskud.
Artikel 4, nr. 1 behandler  

 forbundne foretagender (moder-/datterselskaber og selskaber under fælles  

 kontrol) og bestemmer, at regulering af overskud i disse tilfælde kan finde  

 sted, hvis der er aftalt eller fastsat vilkår for deres kommercielle eller  

 finansielle forbindelser, som afviger fra de vilkår, der ville være aftalt  

 mellem uafhængige foretagender.
Artiklen er identisk med OECD  

 modeloverenskomstens artikel 9, stk. 1.
Artikel 4, nr. 2 bestemmer tilsvarende, at regulering af overskud kan  

 finde sted mellem et foretagende i en kontraherende stat og dets faste  

 driftssted, der er beliggende på en anden kontraherende stats område.
Der  

 skal til det faste driftssted henføres det overskud, som det ville have  

 opnået, hvis det havde været et særskilt foretagende, som havde drevet samme  

 eller tilsvarende virksomhed under samme eller tilsvarende vilkår, og som  

 under fuldstændig frie forhold havde afsluttet forretninger med det  

 foretagende, hvis faste driftssted det er.
Artiklen er i det væsentlige  

 identisk med OECD modeloverenskomstens artikel 7, stk. 2.
Selskabsskattelovens § 12 indeholder hjemmel til at regulere overskud,  

 hvis et i Danmark hjemmehørende selskab, filial eller forening m.v.  

 kontrolleres af en udenlandsk virksomhed og er underkastet andre vilkår end  

 dem som ville gælde for et uafhængigt foretagende.
Overskuddet reguleres med  

 den fortjeneste, som selskabet eller foreningen ville have opnået, hvis det  

 havde været et uafhængigt foretagende, der under frie vilkår afsluttede  

 forretninger med vedkommende udenlandske virksomhed.
 Regulering kan endvidere finde sted med hjemmel i statsskattelovens § 4.
 Inden for konventionens anvendelsesområde supplerer artikel 4 således  

 selskabsskattelovens § 12 og statsskattelovens § 4 som hjemmel til at  

 regulere foretagenders overskud.
Efter artikel 5 skal den kompetente myndighed i god tid underrette  

 foretagendet, hvis den ønsker at regulere overskuddet i overensstemmelse med  

 artikel 4. Formålet er, at foretagendet skal have lejlighed til at underrette  

 det andet foretagende, så det kan drøfte reguleringen med skattemyndighederne  

 i den anden stat.
Artikel 5 fastslår endvidere, at den påtænkte regulering  

 kan gennemføres, selv om der er givet underretning herom til foretagendet.
 Artiklerne 6 - 14 indeholder reglerne om den gensidige aftale- og  

 voldgiftsprocedure.
 Efter artikel 6 kan et foretagende indbringe sagen om  

 overskudsregulering for den kompetente myndighed i den stat, hvor enten  

 foretagendet eller det faste driftssted er beliggende.
 Sagen skal indbringes inden tre år efter den første underretning om  

 regulering af overskud fra den kompetente myndighed.
Den kompetente myndighed skal herefter søge at løse sagen ved gensidig  

 aftale med de kompetente myndigheder i den anden stat.
Det er en betingelse  

 for at indlede den gensidige aftaleprocedure, at klagen forekommer den  

 kompetente myndighed begrundet.
 Reglerne i artikel 6 er i det væsentlige identiske med artikel 25, stk. 1  

 og 2 i OECD modeloverenskomsten, der heller ikke giver den skattepligtige et  

 ubetinget krav på, at en gensidig aftaleprocedure indledes.
 Er de kompetente myndigheder ikke inden to år efter, at foretagendet  

 indbragte sagen, nået til enighed om ophævelse af dobbeltbeskatningen, skal  

 de nedsætte et rådgivende udvalg, der skal afgive en udtalelse om, hvorledes  

 dobbeltbeskatningen skal ophæves.
 Hvis sagen er indbragt for en domstol, løber to-års fristen først fra det  

 tidspunkt, hvor den afgørelse, som er truffet i sidste instans, er blevet  

 endelig.
Konventionen indeholder to undtagelser til forpligtelsen til at nedsætte  

 det rådgivende udvalg.
Den første undtagelse er indeholdt i artikel 7,  

 stk. 3, hvorefter en stats interne lovgivning ikke tillader den  

 kompetente myndighed at fravige afgørelser, der er truffet af dens  

 retsinstans.
I disse tilfælde bestemmer artiklen, at det rådgivende udvalg  

 ikke skal nedsættes, med mindre foretagendet har ladet fristen for søgsmål  

 udløbe eller har givet afkald på dette søgsmål, inden afgørelsen er truffet.
Artikel 7, stk. 3 gælder for de kompetente skattemyndigheder i Danmark.  

 Formålet med reglen er at undgå den situation, at voldgiftsudvalgets  

 udtalelse tvinger de danske skattemyndigheder til at ændre en ansættelse af  

 dansk skattepligtig indkomst som fastsat ved en dansk domstol.
Uenighed om  

 fordelingen af det samlede overskud ved transaktioner mellem et foretagende i  

 Danmark og et foretagende i en anden kontraherende stat kan derfor ikke  

 indbringes for et voldgiftsudvalg (af noget af de to foretagender), før det  

 danske foretagende lader fristen for indbringelse for domstolene udløbe,  

 således at domstolene ikke kan tage stilling til de danske myndigheders  

 ansættelse af det danske foretagendes overskud ved transaktionerne.
 De kontraherende stater kan uanset nedsættelsen af det rådgivende udvalg  

 vedrørende samme forhold indlede eller fortsætte retsforfølgning eller  

 procedurer med henblik på gennemførelse af administrative sanktioner.  

 Tilsvarende kan foretagender anvende de retsmidler, der hjemles dem i  

 staternes interne lovgivning.
 Den anden undtagelse er indeholdt i artikel 8, der giver de  

 kompetente myndigheder mulighed for at lade være med at indlede den gensidige  

 aftaleprocedure eller nedsætte det rådgivende udvalg.
 Det er en betingelse herfor, at det endeligt fastslås ved en retlig eller  

 administrativ procedure, at et af de berørte foretagender vil kunne idømmes  

 alvorlig straf på grund af handlinger, der giver anledning til en regulering  

 af overskuddet.
I de ensidede erklæringer til artikel 8 har de kontraherende stater  

 nærmere defineret, hvad der efter intern lovgivning skal forstås ved  

 udtrykket »alvorlig straf«.
Danmark har afgrænset begrebet som  

 straf for forsætlig overtrædelse af strafbestemmelser i straffeloven eller  

 særlovgivningen i tilfælde, hvor straffesagen ikke kan afgøres  

 administrativt.
Det anføres endvidere i erklæringen, at sager om overtrædelse  

 af strafbestemmelser i skattelovgivningen som hovedregel kan afgøres  

 administrativt, når det skønnes, at overtrædelsen ikke vil medføre højere  

 straf end bøde.
 Artikel 8, stk. 2 giver endelig de kompetente myndigheder hjemmel til at  

 suspendere den gensidige aftaleprocedure eller nedsættelsen af det rådgivende  

 udvalg, hvis der samtidig verserer en retlig eller adminsitrativ procedure  

 med henblik på at fastslå, om et af de berørte foretagender vil kunne idømmes  

 alvorlig straf på grund af handlinger, som giver anledning til regulering af  

 overskud efter konventionens artikel 4.
Artikel 9 indeholder regler for sammensætningen af det rådgivende  

 udvalg.
Det består af to repræsentanter for hver af de pågældende kompetente  

 myndigheder.
Det kan aftales, at der kun skal være en repræsentant.
Der skal  

 endvidere være et lige antal uafhængige personer, der udpeges eller vælges  

 fra en liste, som opstilles af generalsekretæren for Rådet for De europæiske  

 Fællesskaber.
Repræsentanterne og de uafhængige personer vælger ud fra listen  

 en formand, der skal opfylde de betingelser, der kræves for at indtage de  

 højeste dommerembeder i det pågældende land eller være en højt estimeret  

 jurist.
 Medlemmerne af det rådgivende udvalg har tavshedspligt angående alle  

 forhold, som de bliver bekendt med under proceduren.
 I lighed med hvad der gælder for en gensidig aftaleprocedure, er de  

 berørte foretagender ikke part i forhandlingerne for det rådgivende udvalg.  

Artikel 10, stk. 1 bestemmer, at de berørte foretagender kan forelægge  

 det rådgivende udvalg alle oplysninger, beviser eller dokumenter, der  

 forekommer dem nyttige med henblik på den afgørelse, der skal træffes.
 På den anden side pålægger artiklen både foretagender og de kompetente  

 myndigheder pligt til at besvare enhver anmodning fra det rådgivende udvalg  

 om at få forelagt oplysninger, beviser eller dokumenter.
 Artikel 10, stk. 1 begrænser de kompetente myndigheders forpligtelse til  

 at forelægge oplysninger, beviser eller dokumenter.
De er ikke forpligtede til at udføre forvaltningsakter, der strider mod  

 intern lovgivning eller sædvanlig forvaltningspraksis eller at meddele  

 oplysninger, der ikke kan opnås ifølge intern lovgivning eller sædvanlig  

 forvaltningspraksis.
Endelig kan de kompetente myndigheder ikke forpligtes  

 til at meddele oplysninger, som ville røbe kommercielle, industrielle eller  

 faglige hemmeligheder, forretningsmetoder eller oplysninger, hvis meddelelse  

 ville stride mod almene interesser (ordre public).
Konventionen indeholder ikke tilsvarende undtagelsesbestemmelser for de  

 forbundne foretagender.
De er dog ikke forpligtede til at tilvejebringe  

 oplysninger, som de ikke er forpligtede til efter den interne lovgivning.
Artikel 10, stk. 2 giver de forbundne foretagender adgang til at blive  

 hørt eller lade sig repræsentere for det rådgivende udvalg.
De er pligtige  

 til det, hvis det rådgivende udvalg ønsker det.
 Det rådgivende udvalg skal efter artikel 11 afgive sin udtalelse  

 om, hvorledes dobbeltbeskatningen skal ophæves, senest seks måneder fra den  

 dag, sagen er forelagt det.
 Afgørelsen træffes ved simpelt flertal.
 Det rådgivende udvalgs procedureomkostninger med undtagelse af de  

 udgifter, som de forbundne foretagender selv har afholdt, fordeles ligeligt  

 mellem de pågældende kontraherende stater.
 Konventionen indeholder derimod ikke hjemmel til at tilkende  

 foretagenderne omkostninger, selv om de af det rådgivende udvalg pålægges at  

 besvare anmodninger om at få forelagt oplysninger, beviser eller dokumenter  

 eller de er pligtige til at give møde eller lade sig repræsentere for det  

 rådgivende udvalg.
Artikel 12, stk. 1 fastslår princippet om, at selve afgørelsen om  

 ophævelse af dobbeltbeskatningen, træffes ved fælles aftale mellem de  

 kompetente myndigheder.
Afgørelsen skal træffes inden seks måneder fra den  

 dag, det rådgivende udvalg har afgivet sin udtalelse.
Dette princip understreges af stk. 2, der giver de kompetente myndigheder  

 ret til at træffe en afgørelse om ophævelse af dobbeltbeskatningen, der  

 afviger fra det rådgivende udvalgs udtalelse.
Hvis de ikke kan nå til enighed  

 herom, skal de træffe en afgørelse, der er i overensstemmelse med udtalelsen.
 Artikel 13 fastslår, at den gensidige aftale- og  

 voldgiftsprocedure kan anvendes, selv om de berørte kontraherende stater har  

 truffet endelig bestemmelse med hensyn til beskatningen af overskuddet af en  

 transaktion.
Dobbeltbeskatningen af overskud efter konventionen anses ifølge artikel 14  

 for ophævet, hvis beskatningen lempes efter eksemptionsmetoden, der behandles  

 i artikel 23A i OECD's modeloverenskomst, eller efter creditmetoden, der  

 behandles i modeloverenskomstens artikel 23B.
Det vil afhænge af  

 dobbeltbeskatningsoverenskomstens metodebestemmelse, hvilken af de to metoder  

 der anvendes ved lempelsesberegningen.
Afsluttende bestemmelser Efter artikel 15 er konventionen ikke til hinder for overholdelse  

 af mere omfattende forpligtelser med hensyn til ophævelse af  

 dobbeltbeskatning i forbindelse med regulering af forbundne foretagenders  

 overskud.
 Konventionens geografiske anvendelsesområde er beskrevet i artikel  

 16. Konventionen finder ikke anvendelse på Færøerne og Grønland.
Artikel 18 er konventionens ikrafttrædelsesbestemmelse.
Den træder  

 i kraft den første dag i den tredje måned efter, at den signatarstat, der som  

 den sidste deponerer sit ratifikationsdokument, har gjort dette.  

 Ikrafttrædelsen er således forskellig fra den, der gælder for gennemførelsen  

 af moder/datterselskabsdirektivet og fusionsdirektivet, der skal gennemføres  

 senest den 1. januar 1992.
Konventionen er efter artikel 20 tidsbegrænset til fem år.
Inden  

 seks måneder før udløbet af denne frist, skal det afgøres, om dens  

 gyldighedsperiode skal forlænges.
3. Provenumæssige og administrative konsekvenser Den foreslåede udvidelse af den gensidige aftaleprocedure i  

 dobbeltbeskatningsoverenskomsterne med EF-landene med en form for  

 voldgiftsprocedure skønnes ikke at have nævneværdige provenumæssige eller  

 administrative konsekvenser.
Bemærkninger til de enkelte bestemmelser Til § 1 Loven opfylder konventionen af 23. juli 1990 om ophævelse af  

 dobbeltbeskatning i forbindelse med regulering af forbundne foretagenders  

 overskud.
Stk. 2 bemyndiger skatteministeren til at fastsætte nærmere regler med  

 henblik på opfyldelsen af konventionen.
Udformningen af stk. 2 indebærer  

 endvidere, at afgørelserne omfattes af bekendtgørelse nr. 417 af 6. juni 1991  

 (klageafkortningsbekendtgørelsen). Det påtænkes at ændre bekendtgørelsen,  

 således at afgørelserne træffes af Told- og Skattestyrelsen.
Efter stk. 3 fastsættes tidspunktet for lovens ikrafttræden af  

 skatteministeren.
Det skyldes, at konventionen efter artikel 18 først træder  

 i kraft den tredje måned efter, at den signatarstat, der som den sidste  

 deponerer sit ratifikationsdokument, har gjort dette.
Bilag KONVENTION om ophævelse af dobbeltbeskatning i forbindelse med regulering af forbundne foretagenders overskud (90/436/EØF) Efter 2. behandling den 21. november 1991 Ændringsforslag til 3. behandling Af skatteministeren:
Til § 1 1) I stk. 2 ændres »de statslige eller kommunale  

 skattemyndigheder« til: »de statslige told- og skattemyndigheder  

 eller de kommunale skattemyndigheder«.
Bemærkninger Til nr. 1 Det foreslås, at myndighedsbetegnelsen ændres i overensstemmelse med den  

 ny myndighedsstruktur efter sammenlægningen af toldvæsenet og det statslige  

 skattevæsen.
