 1) Ved den nye skattestyrelseslov er der indført syn og skøn i forbindelse  

 med sager, der er indbragt for Landsskatteretten.
Syn og skøn er et bevismiddel, der anvendes for at sikre bevis til brug  

 for retssager.
Bevismidlet består i en sagkyndig besvarelse af faktiske  

 spørgsmål (i modsætning til retsspørgsmål) til brug for bevisbedømmelsen i en  

 retssag.
Der træffes ikke under syn og skøn retlige afgørelser, men der  

 tilvejebringes et vurderings- og bedømmelsesgrundlag til brug herfor.  

 Reglerne om syn og skøn findes i retsplejelovens kapitel 19.
 Derudover indeholder retsplejelovens § 343 en særlig bestemmelse om  

 anvendelse af syn og skøn, selv om det ikke sker til brug for verserende  

 retssager (isoleret bevisoptagelse). Det er denne regel, der efter  

 skattestyrelseslovens § 30, stk.1, finder tilsvarende anvendelse ved  

 landsskatteretssager.
 På skatteområdet er syn og skøn primært anvendelig i  

 værdiansættelsesspørgsmål, som indgår i klagesagen for Landsskatteretten.  

 Reglen finder ikke anvendelse i vurderingssager, idet vurderingsmyndighederne  

 har adgang til at foretage besigtigelse af ejendommen og til at betjene sig  

 af særlig sagkyndig bistand.
 2) Reglen i skattestyrelseslovens § 30 betyder, at retsplejelovens § 343  

 er direkte anvendelig allerede i forbindelse med Landsskatterettens  

 behandling af sagen.
Det indebærer, at en part vil kunne begære landsskatteretssagen sat i  

 bero, samtidig med at parten indgiver begæring om syn og skøn ved de  

 almindelige domstole.
Landsskatteretten kan fastsætte en frist i den enkelte  

 sag, inden for hvilken spørgsmålet om eventuel afholdelse af syn og skøn skal  

 være afklaret, jf. skattestyrelseslovens § 30, stk.2.
 Henvisningen til retsplejelovens § 343 betyder, at det er de almindelige  

 domstole, der udmelder syn- og skønsmændene, og at retsplejelovens regler om  

 afholdelse af syn og skøn er gældende.
 Landsskatteretten fastsætter endvidere en frist, inden for hvilken  

 klageren og skattemyndighederne skal meddele retten, om skønserklæringen  

 giver parterne anledning til at ændre deres påstande i sagen for  

 Landsskatteretten.
 3) Retsplejelovens regler om syn og skøn er følgende:
Syn og skøn kan kun afholdes efter begæring af parterne i en sag.
Den  

 part, der begærer udmeldelse af syn og skøn, betegnes som rekvirenten.  

 Anmodning om isoleret bevisoptagelse ved syn og skøn indgives af rekvirenten  

 til byretten på det sted, hvor genstanden for forretningen forefindes.
Findes  

 genstanden i udlandet, indgives anmodning om syn og skøn til byretten på det  

 sted, hvor eventuel senere retssag skal anlægges her i landet.
Retsafgiften  

 er 400 kr.
Det er generelt en betingelse for udmeldelse af syn og skøn, at  

 retten finder udmeldelsen hensigtsmæssig.
 Rekvirentens modpart under en eventuel senere retssag skal med en uges  

 varsel af retten eller af rekvirenten underrettes om det retsmøde, hvori der  

 træffes beslutning om udmeldelse af syn og skøn, og om selve bevisførelsen.
Udgifterne til syn og skøn afholdes af rekvirenten.
Retten kan pålægge  

 rekvirenten at betale sagsomkostninger til modparten.
Derimod kan det ikke  

 pålægges modparten at betale omkostninger i anledning af afholdt syn og skøn  

 til rekvirenten.
De omkostninger, som rekvirenten har afholdt, kan imidlertid  

 indgå i omkostningsbestemmelsen under en eventuel efterfølgende retssag.
 Syn og skøn foregår i overensstemmelse med de almindelige regler om  

 bevisførelse i retsplejelovens kapitel 19.
 Grundlaget for et syn og skøn er et eller flere spørgsmål (skønstemaet),  

 der besvares i een eller flere skønserklæringer, eventuelt suppleret med  

 besvarelse af mundtlige spørgsmål under den senere mundtlige forhandling ved  

 retten (afhjemlingen). Som syn- og skønsmænd udmeldes sagkyndige, der skal  

 være uvildige.
Skønstemaet kan indeholde spørgsmål stillet af hver af parterne eller af  

 parterne i fællesskab.
Spørgsmålene skal være klare, og de skal angå bestemte  

 punkter og ikke efterlyse en generel vurdering eller angå en juridisk  

 vurdering.
Skønstemaet bør udformes så omhyggeligt, at alle de punkter, som  

 parterne ønsker belyst, er dækket.
 Der kan eventuelt under afhjemlingen i byretten stilles klargørende og  

 uddybende spørgsmål.
 Skønsmændene skal så vidt muligt underrette parterne om syns- og  

 skønsforretningens foretagelse.
Skønsmændene udarbejder en skriftlig erklæring, som indeholder deres svar.  

 Erklæringen fremsendes til retten og til parterne.
Såfremt parterne eller en  

 af dem ønsker det, foretages derefter en afhjemling ved byretten af syns- og  

 skønsforretningen ved, at skønsmændene møder i retten og bekræfter eller  

 eventuelt supplerer eller korrigerer deres skriftlige erklæring.
Syn og skøn, som er foretaget inden retssag anlægges, er under en eventuel  

 senere retssag undergivet grundsætningen om bevisbedømmelsens frihed.  

 Tilsvarende gælder ved Landsskatteretten.
Syn og skøn er herefter et  

 bevismiddel, der ikke er bindende for bevisbedømmelsen ved Landsskatteretten.  

 I praksis vil skønserklæringens resultat formentlig blive lagt til grund for  

 Landsskatterettens kendelse.
4) Efter skattestyrelseslovens § 30 og forretningsordenen for  

 Landsskatteretten, § 24 er det formelt set den skattemyndighed, hvis  

 ansættelse er påklaget, der er part i skattesagen.
Det betyder, at det typisk  

 er skatteankenævnet, der er part i skattesagen ved Landsskatteretten.
Det  

 gælder dog ikke ved overspringelsessager, hvor den kommunale skattemyndighed  

 må anses som part, jf. skattestyrelseslovens § 21, stk.5. Endvidere må  

 Ligningsrådet for så vidt angår klagesager vedrørende bindende forhåndsbesked  

 anses for at være part i landsskatteretssagen.
Landsskatteretten er ikke part i sagen og kan derfor ikke begære  

 udmeldelse af syn og skøn.
Det følger imidlertid af det for Landsskatteretten  

 gældende officialprincip, at Landssskatteretten kan vejlede sagens parter og  

 eventuelt opfordre parterne til at lade udmelde syn og skøn.  

 Landsskatteretten har endvidere mulighed for undtagelsesvis at indkalde syns-  

 og skønsmændene til at udtale sig i et retsmøde, jf. forretningsordenen for  

 Landsskatteretten, § 15, stk.2.
Retsplejeloven bygger på en forudsætning om, at det alene er sagens  

 parter, der kan begære syn og skøn.
Det er herefter den pågældende  

 skattemyndighed, der i givet fald træffer afgørelse om, der skal begæres  

 afholdt syn og skøn ved byretten.
Klageren eller den skattemyndighed, hvis afgørelse er påklaget,  

 underretter skriftligt Landsskatteretten om begæringen om udmeldelse af syn  

 og skøn.
Med underretningen fremsendes kopi af rekvirentens begæring med  

 byrettens påtegning samt kopi af skønstemaet.
 Rekvirenten skal samtidig med, at han underretter Landsskatteretten om  

 syns- og skønsforretningens afslutning, fremsende retsbogsudskrift og  

 skønsmændenes udtalelse til Landsskatteretten.
 Er klageren rekvirent, skal han samtidig meddele Landsskatteretten, om han  

 ønsker klagen opretholdt.
Er skattemyndighederne rekvirent, kan Landsskatteretten forespørge  

 klageren, om klagen ønskes opretholdt eller trukket tilbage.
Undlader klager  

 at besvare Landsskatterettens forespørgsel, anses klagen for opretholdt.
Der  

 henvises nærmere til forretningsorden for Landsskatteretten, § 24.
5) Kommunalbestyrelsen udpeger skatteankenævnene, og den kommunale  

 skattemyndighed yder sekretariatbistand til skatteankenævnene.
Det er derfor  

 kommunalbestyrelsen, der afholder udgifterne ved ankenævnenes virksomhed.  

 Ansvaret for sagernes indhold påhviler imidlertid alene nævnets medlemmer,  

 idet kommunalbestyrelsen ikke har nogen instruktionsbeføjelse.
Kompetencen til at forlange syn og skøn i sager, der er afgjort af  

 skatteankenævnet, henhører under skatteankenævnet.
Omkostningerne ved syn og  

 skøn efter begæring af skatteankenævnet er derfor en kommunal udgift.
 Told- og Skatteregionerne kan yde bistand i forbindelse med udmeldelse af  

 syn og skøn efter retningslinier fastsat af T&S.
6) Det praktiske arbejde for skattemyndighederne består i at tage stilling  

 til, hvorvidt der skal begæres udmeldt syn og skøn ved retten.
I bekræftende  

 fald skal begæringen affattes og indsendes til byretten på det sted, hvor den  

 genstand eller fordring m.v., der ønskes vurderet, befinder sig.  

 Skattemyndigheden skal i så fald give Landsskatteretten besked om, at der er  

 begæret syn og skøn, idet Landsskatterettens behandling skal stilles i bero.  

 Skattemyndighederne skal endvidere tage stilling til, om man skal lade sig  

 repræsentere ved en advokat.
Endelig skal skattemyndighederne tage stilling  

 til den eller de personer (skønsmænd), som retten agter at udmelde, udfærdige  

 selve skønstemaet samt lade sig repræsentere under afhjemlingen.
Hvis skatteyderen begærer syn og skøn, består skattemyndighedernes opgave  

 i at være repræsenteret i det retsmøde, hvor syn og skøn udmeldes, og udtale  

 sig om skønsmanden og skønstemaet, samt lade sig repræsentere ved  

 afhjemlingen.
Det vil derfor normalt være nødvendigt, at skattemyndighederne  

 er repræsenteret i disse retsmøder.
I modsat fald kan der ikke senere  

 fremsættes indsigelse (der indtræder faktisk præklusion).
 Under den nugældende skattestyrelseslov må det anses for undtagelsen, at  

 skattemyndighederne begærer udmeldelse af syn og skøn.
 7) Efter bemærkningerne til skattestyrelsesloven antages formuleringen af  

 den tidligere skattestyrelseslovs § 29, stk.1, 1.pkt., at afskære udmeldelse  

 af syn skøn ved byretten, førend Landsskatteretten har taget stilling til  

 sagen, eller 6-måneders fristen er udløbet, jf. også Vejle byrets kendelse i  

 TfS 1987.762.436, hvor det antages, at der ikke i retsplejelovens § 343 er  

 hjemmel til at udmelde syn og skøn, sålænge den i skattestyrelsesloven  

 foreskrevne rekursadgang ikke er udnyttet.
Der er nu ved skattestyrelseslovens § 30, stk.1, tilvejebragt direkte  

 lovhjemmel for anvendelse af syn og skøn, når en sag er indbragt for  

 Landsskatteretten.
Skatteministeriet, Departementet, har over for Told- og  

 Skattestyrelsen givet udtryk for, at almindelige forvaltningsretlige  

 fortolkningsprincipper fører til, at bestemmelsen udtømmende regulerer  

 mulighederne for anvendelse af syn og skøn i skattesager.
Der skal således  

 sluttes modsætningsvis fra bestemmelsen, at syn og skøn ikke kan anvendes for  

 så vidt angår sager for andre skattemyndigheder.
 8) Endelig bemærkes, at optagelse af syn og skøn uden retssag ikke er et  

 sådant retligt skridt, der afbryder forældelse i medfør af  

 1908-forældelseslovens § 2. Derimod suspenderes 6-måneders fristen  

 (overspringelsesfristen) i skattestyrelseslovens § 31, stk.1, 2.pkt., når  

 Landsskatterettens behandling af sagen er udsat på klagerens, dvs.  

 skatteyderens meddelelse til Landsskatteretten om, hvorvidt klagen  

 opretholdes jf. skattestyrelseslovens § 30, stk.3.
