Fremsat den 26. februar 2021 af Peter Skaarup (DF), Karina Adsbøl (DF), Kristian Thulesen Dahl (DF), Dennis Flydtkjær (DF) og Morten Messerschmidt (DF) Forslag til folketingsbeslutning om skærpet straf i forbindelse med drab på flere personer Folketinget pålægger regeringen inden udgangen af indeværende kalenderår at fremsætte et lovforslag, der får den virkning, at drab eller forsøg på drab på to eller flere personer, herunder hvor drabsofferet er synligt gravid, eller hvor gerningsmanden har kendskab til, at vedkommende er gravid, og det ufødte barn også dør, skal indebære fængselsstraf for hvert drab.
Bemærkninger til forslaget Beslutningsforslaget er en revideret genfremsættelse af beslutningsforslag nr.  B 131 om skærpet straf i forbindelse med drab på flere personer, folketingsåret 2017-18. Der henvises til www.folketingstidende.dk, Folketingstidende 2017-18, tillæg A, B 131 som fremsat, tillæg B, betænkning over B 131, og tillæg F, møde 95 kl. 17:07 og møde 105 kl. 10:21.
 Forslaget har til formål at sikre, at personer, der i henhold til straffelovens § 237 idømmes en dom for manddrab på to eller flere personer, herunder hvor drabsofferet er synligt gravid, eller hvor gerningsmanden har kendskab til, at drabsofferet er gravid, og det ufødte barn også dør, skal dømmes særskilt for hvert begået drab.
I 2016 blev der begået et drab på en gravid kvinde.
Det foregik i Elverparken i Herlev den 4. november, og kvinden var gravid i syvende måned.
Senest blev en 31-årig gravid kvinde knivdræbt i Kolding. (jv.dk, den 12. august 2020: »31-årig mand erkender at slå gravid kvinde ihjel«).
 Manddrab medfører efter straffelovens § 237 en straf på mellem 5 års fængsel og indtil livstid.
 Domspraksis i forhold til gerningsmænd dømt for manddrab er dog, at gerningsmanden bliver idømt mellem 5 og 12 års fængsel, og hvis der er tale om et særligt groft tilfælde, f.eks. et rovmord, drab på et barn eller dobbeltdrab, vil straffen typisk blive skærpet til 14-16 års fængsel. (dr.dk, den 20. december 2011: »Fængsel på livstid betyder ikke resten af livet«).
Der er dog tilfælde, hvor drabsdømte bag flere drab bliver idømt strengere straffe og har afsonet betydelig længere tid.
Politimorderen Palle Sørensen, der i 1965 dræbte fire politifolk, blev først løsladt i en alder af 71 år, efter at have afsonet over 33 år (B.
T. den 20. september 2015: »Politimorderen 50 år efter: Jagter stadig den store gevinst«).
Forslagsstillerne vil med dette forslag præcisere, at en straf, hvor gerningsmanden bag flere drab kan prøveløslades efter 12 års afsoning i fængsel, ikke efter forslagsstillernes opfattelse er en rimelig straf for forsætligt at tage flere menneskers liv.
Forslagsstillerne ser derfor gerne, at straffen for at slå flere mennesker ihjel bliver forhøjet, således at hvert drab skal udløse en selvstændig dom.
Den reelle længde af en fængselsstraf kan som beskrevet ovenfor variere meget.
I tilfælde, hvor der er begået flere drab, eller hvor drabsofferet er gravid, bliver det vurderet som en skærpende omstændighed, der kan tillægges betydning i strafudmålingen.
Således oplyste den daværende justitsminister, at »Det vil i den forbindelse klart skulle tillægges en skærpende betydning ved strafudmålingen, at drabsofferet var gravid, og at drabet dermed også ramte det ufødte barn«, jf.
REU alm. del  spørgsmål 227, folketingsåret 2016-17.
 Forslagsstillerne ønsker med dette forslag at sikre, at den beskedne ekstrastraf, der for nuværende idømmes for at slå flere mennesker ihjel, forhøjes ved at skærpe straffen for dobbeltdrab eller drab på gravide og det ufødte barn.
 Den meget beskedne udgiftsstigning på grund af længere fængselsafsoning til gerningsmænd bag dobbeltdrab, som ovenstående forslag vil indebære, er efter forslagsstillernes vurdering mulig at finansiere inden for den allerede bevilgede ramme, da det er yderst begrænset, hvor mange personer dette forslag vil omfatte.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om skærpet straf i forbindelse med drab på flere personer.
(Beslutningsforslag nr.
B 172) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
