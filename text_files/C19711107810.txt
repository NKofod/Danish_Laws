I forbindelse med overvejelserne om en begrænsning i anvendelsen af  

 forvandlingsstraf for bøder har straffelovrådet overfor justitsministeriet  

 henstillet, at politiet bemyndiges til indtil videre at undlade at rejse  

 tiltale for overtrædelse af politivedtægternes bestemmelse om beruselse på  

 offentligt sted, således at politiet lader hensættelse i detentionen være den  

 eneste reaktion.
Efter straffelovrådets opfattelse bør ordningen udover rene  

 berusersager omfatte sager, hvor der i forbindelse med beruselse foreligger  

 overtrædelse af politivedtægternes bestemmelse om gadeuorden eller ulovligt  

 ophold.
Derimod bør sager, hvor der er en erstatningssøgende part, holdes  

 uden for ordningen.
I den anledning skal man meddele, at justitsministeriet kan tiltræde, at  

 der indtil videre ikke rejses tiltale i sager om overtrædelse af  

 politivedtægternes bestemmelse om beruselse på offentligt sted, herunder  

 sager, hvor der i forbindelse med beruselse foreligger overtrædelse af  

 politivedtægtens bestemmelser om gadeuorden eller ulovligt ophold.
Dette  

 gælder dog ikke, dersom overtrædelsen af de sidstnævnte bestemmelser er af en  

 sådan karakter, at den normalt selvstændigt ville føre til tiltale.
Ordningen  

 finder heller ikke anvendelse i tilfælde, hvor et eventuelt civilretligt  

 erstatningskrav ikke er afgjort.
 Man skal anmode om, at der efter 1 års forløb og senest inden den 15.  

 februar 1972 afgives indberetning til justitsministeriet om periodens forløb,  

 således at der på dette grundlag kan tages stilling til en eventuel ophævelse  

 af de pågældende bestemmelser i politivedtægterne.
 P.M.V.
Niels Madsen /T.
Bækgård Cirkulæreskrivelse til politiet og anklagemyndigheden.
