Skriftlig fremsættelse (2. december 2021) Beskæftigelsesministeren (Matthias Tesfaye, fg.):
 Herved tillader jeg mig for Folketinget at fremsætte:
Forslag til lov om ændring af lov om sygedagpenge og barselsloven (Udvidet ret for arbejdsgiver til refusion og for selvstændige til sygedagpenge som følge af covid-19 samt ny midlertidig periode med ret til dagpenge ved pasning af børn som følge af covid-19) (Lovforslag nr.
L 98) Lovforslaget udmønter trepartsaftale af 23. november 2021 mellem regeringen og arbejdsmarkedets parter (FH, DA, AC, KL og Danske Regioner) om midlertidig suspendering af arbejdsgiverperioden samt ordning med barselsdagpenge til forældre med hjemsendte børn som følge af covid-19.
Det foreslås, at arbejdsgiver får ret til refusion efter sygedagpengeloven fra første fraværsdag, hvis lønmodtageren som følge af smitte med covid-19 eller som nær kontakt til en person smittet med covid-19 er i isolation i overensstemmelse med de danske sundhedsmyndigheders anbefalinger herom.
Tilsvarende foreslås en selvstændig erhvervsdrivende i samme situationer at kunne få sygedagpenge fra første fraværsdag.
 Endvidere foreslås, at forældre, der må blive hjemme for at passe deres børn på grund af, at barnet er konstateret smitte med covid-19 eller er hjemsendt som følge af et eller flere konkrete covid-19 smittetilfælde på dagtilbuddet, skolen eller institutionen m.v. får ret til dagpenge efter barselsloven.
 Da der er tale om et midlertidigt initiativ som følge af stigningen i antallet af smittede med covid-19, foreslås det, at retten til refusion fra første dag og sygedagpenge til selvstændige skal gælde i perioden fra og med den 23. november 2021 til og med den 28. februar 2022. Tilsvarende foreslås, at retten til dagpenge ved pasning af børn som følge af covid-19 skal gælde for samme periode.
Lovforslaget skal medvirke til at afbøde de negative økonomiske konsekvenser, som spredningen af covid-19 allerede har og vil kunne få, og det er afgørende, at dette sker snarest, idet udbetaling af refusion til arbejdsgiveren og udbetaling af sygedagpenge til en selvstændig erhvervsdrivende tidligst kan finde sted efter lovens ikrafttrædelse.
Endvidere kan forældre med smittede/hjemsendte børn, som ikke kan komme i dagtilbud, skole eller institution m.v., og hvor forældrene dermed ikke kan komme på arbejde, ikke få udbetalt dagpenge før efter lovens ikrafttrædelse.
På grund af den ekstraordinære situation er der behov for, at lovforslaget hastebehandles.
Det forudsætter en række dispensationer fra reglerne i Folketingets forretningsorden.
 Det foreslås, at loven skal træde i kraft den 16. december 2021.
 Lovforslagets hastende karakter er også årsagen til, at lovforslaget er sendt i høring den 1. december 2021 med en ganske kort frist til udgangen af den 2. december 2021.
 Lovforslaget skønnes samlet set med betydelig usikkerhed at medføre merudgifter for det offentlige på cirka 445 mio. kr. i 2021 og cirka 658 mio. kr. i 2022 efter skat og tilbageløb.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
