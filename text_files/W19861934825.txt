Ankestyrelsen genoptog efter henstilling fra folketingets ombudsmand  

 en sag om udmåling af kontanthjælp i henhold til socialministeriets  

 bekendtgørelse nr 484 af 24. september 1984 om forsøg med faste ydelser efter  

 bistandsloven.
Sagen vedrørte spørgsmål om særskilt hjælp i forbindelse med  

 højskoleophold, herunder spørgsmålet om, hvorvidt socialforvaltningen var  

 bundet af et tilsagn om støtte, som var givet kort tid før iværksættelsen af  

 kontanthjælpsforsøget, men som var uden hjemmel i bekendtgørelsen.
Ankestyrelsen fandt efter fornyet overvejelse, at socialforvaltningen  

 måtte anses for bundet af sit afgivne tilsagn om hjælp under ansøgerens  

 højskoleophold i overensstemmelse med den oprindeligt givne bevilling (* 1) REDEGØRELSE FOR SAGEN:
 En ansøger, født i 1964, havde modtaget hjælp efter bistandslovens § 37  

 fra januar 1984. I forbindelse med flytning til lejet værelse pr. 1. marts  

 1984 fik ansøgeren udmålt hjælp til underhold med 1.850 kr. månedlig og 650  

 kr. månedlig til husleje.
I juli 1984 søgte ansøgeren om hjælp til højskoleophold i perioden 1.  

 oktober 1984 til maj 1985. Socialforvaltningen bevilgede hjælp således, at  

 der efter bistandslovens § 37 kunne ydes et beløb på 2.063 kr. månedlig  

 svarende til betalingen for ansøgerens ophold på højskolen med fradrag af  

 stats- og kommunestøtte.
Endvidere blev der bevilget 719 kr. pr. måned til  

 lommepenge og beklædning samt hjælp til betaling af en hjemrejse pr. måned.
I september 1984 fik ansøgeren yderligere bevilget hjælp til betaling af  

 værelseslejen under højskoleopholdet.
Det blev samtidig aftalt, at ansøgeren  

 hver måned skulle have tilsendt et samlet beløb til dækning af lommepenge,  

 beklædning og rejsepenge.
Pr. 1. oktober 1984 indgik ansøgerens bopælskommune i socialministeriets  

 forsøg i henhold til bistandslovens § 138a med faste ydelser efter  

 bistandsloven.
Socialforvaltningen meddelte herefter i november 1984  

 ansøgeren, at forvaltningen fra 1. januar 1985 ikke længere kunne yde hende  

 hjælp under højskoleopholdet på ovennævnte måde.
Forvaltningen har efter den  

 1. januar 1985 udmålt hjælpen med en grundydelse på 1.610 kr. månedlig samt  

 et boligtillæg til dækning af ansøgerens boligudgifter ved det lejede  

 værelse.
 Amtsankenævnet tiltrådte socialforvaltningens beslutning om med virkning  

 fra 1. januar 1985 at yde ansøgeren hjælp under højskoleopholdet svarende  

 til, hvad ansøgeren ville have været berettiget til, såfremt hun ikke havde  

 været på højskole.
Da ansøgeren ikke var optaget på højskolen som led i foranstaltninger  

 efter bistandslovens § 42, stk. 1, fandt nævnet ikke grundlag for at lade  

 udgiften til opholdsbetaling på højskolen indgå i udmåling af hjælp.
Nævnet  

 fandt det ligeledes i overensstemmelse med gældende praksis, at der i den  

 udmålte hjælp skete fradrag for den del af stats- og kommunestøtten, som var  

 ydet til dækning af kostudgifter.
Nævnet henviste herved til SM O-56-84.  

 Nævnet bemærkede endelig, at spørgsmålet om, hvorvidt ansøgeren kunne støtte  

 ret på det af socialforvaltningen oprindeligt givne tilsagn om støtte under  

 højskoleopholdet, var et spørgsmål om begunstigende forvaltningsakt, der  

 måtte henhøre under de almindelige domstole.
 ANKESTYRELSENS FØRSTE AFGØRELSE:
 Under hensyn til at ansøgerens bopælskommune efter socialministeriets  

 godkendelse var omfattet af forsøgsreglerne i socialministeriets  

 bekendtgørelse af 24. september 1984, var der efter 1. oktober 1984 ikke  

 hjemmel til at beregne hjælpen til ansøgeren efter de sædvanligt gældende  

 regler i bistandslovens § 37.
Ankestyrelsen var således enig med amtsankenævnet i, at der ikke var  

 grundlag for at yde ansøgeren særskilt hjælp i forbindelse med  

 højskoleopholdet.
Ankestyrelsen fandt derimod, at amtsankenævnet kunne have  

 taget stilling til spørgsmålet om, hvorvidt socialforvaltningen måtte være  

 bundet af sit i juli 1984 givne tilsagn om hjælp til højskoleopholdet, idet  

 der var tale om et spørgsmål vedrørende sagsbehandlingen, som kunne have  

 betydning for sagens afgørelse.
 Ankestyrelsen fandt det beklageligt, at socialforvaltningen i forbindelse  

 med afgivelse af tilsagnet ikke var opmærksom på de problemer, der kunne  

 opstå som følge af kommunens deltagelse i forsøget med faste ydelser efter  

 bistandsloven.
 Ankestyrelsen fandt dog ikke tilstrækkeligt grundlag for at pålægge  

 socialforvaltningen fortsat at opfylde det i juli 1984 givne tilsagn, da  

 ydelser i overensstemmelse med dette tilsagn ville være uden hjemmel i  

 socialministeriets bekendtgørelse af 24. september 1984.
 GENOPTAGELSE AF SAGEN:
Efter klage til folketingets ombudsmand anførte denne i sin udtalelse af  

 30. maj 1986, at forsøgsordningen tager sigte på den løbende sagsbehandling i  

 forsøgsperioden, og at det derfor er uden enhver betydning for varetagelsen  

 af de hensyn, som gennemførelsen af forsøgsordningen tilsigter at tilgodese,  

 om der åbnes mulighed for at fragå tilsagn som dem, den foreliggende sag  

 vedrører.
På denne baggrund måtte det forudsætte sikre holdepunkter i  

 lovteksten eller dens forarbejder at antage, at bemyndigelsesbestemmelsen  

 skulle indeholde fornøden hjemmel for en så vidtgående tilsidesættelse af  

 forvaltningesrettens almindelige regler om tilbagekaldelse af (begunstigende)  

 forvaltningsakter.
Ombudsmanden henstillede, at ankestyrelsen genoptog sagen.
 LOVGRUNDLAG:
 Bistandslovens § 138a.
 Socialministeriets bekendtgørelse nr. 484 af 24. september 1984 om forsøg  

 med faste ydelser efter bistandsloven.
 ANKESTYRELSENS AFGØRELSE:
 Ankestyrelsen finder efter fornyet overvejelse af sagen, at  

 socialforvaltningen, i overensstemmelse med det af folketingets ombudsmand i  

 udtalelse af 30. maj 1986 anførte, må anses for bundet af sit i juli 1984  

 afgivne tilsagn om hjælp under ansøgerens højskoleophold m.v. for hele  

 perioden.
 Ankestyrelsen ændrer således sin tidligere afgørelse af 21. august 1985 og  

 pålægger socialforvaltningen at udmåle hjælp under højskoleopholdet i  

 overensstemmelse med den oprindeligt afgivne bevilling.:
 (* 1) Denne SM erstatter sag nr. 5 i SM O-68-85.
