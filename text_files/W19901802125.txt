 Beløb, der af en byret var beslaglagt til sikkerhed for  

 skatteefterbetaling, kunne ikke fradrages i den skattepligtige formue, idet  

 forpligtelsen til at udrede et bestemt efterbetalingsbeløb først var endeligt  

 fastsat ved en landsretsdom ca. 3 år efter beslaglæggelsen.
 A klagede for indkomstårene 1984 og 1985 over, at amtsligningsrådet ikke  

 havde godkendt, at der ved opgørelsen af hans skattepligtige formue kunne  

 indrømmes fradrag for det beløb, der i forbindelse med en mod klageren  

 verserende straffesag var beslaglagt til sikkerhed for skatteefterbetaling  

 m.v., subsidiært for det beløb, klageren ved endelig dom blev pålagt at  

 udrede.
Det fremgik af sagens oplysninger, at der i forbindelse med afholdelse af  

 grundlovsforhør i september 1984 af byretten i X blev beslaglagt et beløb på  

 i alt 5.239.000 kr. til sikkerhed for skatteefterbetaling for årene 1982-1983  

 inkl. samt omkostninger.
Byretten i X havde behandlet sagen i sommeren og  

 afsagt dom i september 1986. Klageren var her dømt til at efterbetale  

 4.531.100,74 kr. plus omkostninger.
Sagen blev af klageren indbragt for  

 landsretten, som havde afsagt dom i august 1987, hvor efterbetalingsbeløbet  

 var blevet nedsat til 3.951.146,32 kr.
 Klagerens advokat påstod formueansættelserne nedsat med principalt  

 5.172.219 kr., subsidiært 3.951.146 kr. (indkomståret 1984), henholdsvis med  

 principalt 5.239.000 kr., subsidiært 3.951.146 kr. (indkomståret 1985). De  

 nævnte beløb udgjorde principalt det beløb, som skattevæsenet og  

 anklagemyndigheden i forening havde beslaglagt til dækning af skattekrav m.v.  

 under den mod klageren rejste straffesag, subsidiært de ved landsrettens dom  

 fastlagte skattekrav.
Advokaten anførte, at det fremgik af fast praksis, jf. herved SD-cirkulære  

 1983-26, at restskat, der var angivet på en slutopgørelse, kunne fradrages  

 ved opgørelsen af den skattepligtige formue for det indkomstår, hvor  

 slutopgørelsen var modtaget.
Advokaten anførte i forbindelse hermed, at det  

 forhold, at skattemyndighederne i det foreliggende tilfælde havde undladt at  

 udfærdige en slutopgørelse, men i stedet havde oversendt sagen til  

 anklagemyndigheden med anmodning om at inddrive beløbet, måtte sidestilles  

 med udskrivning af en slutopgørelse.
Det forekom efter advokatens opfattelse  

 stødende, såfremt det forhold, at skattevæsenet undlod at udskrive  

 slutopgørelse, skulle bevirke, at et skattekrav, der dannede grundlag for  

 anholdelse og varetægtsfængsling, ikke skulle kunne fradrages ved opgørelsen  

 af den skattepligtige formue.
 Til støtte for det synspunkt, at skattekravet kunne danne grundlag for  

 fradrag i formuen, henviste advokaten endvidere til Landsskatterettens  

 praksis vedrørende gaveafgift.
Landsskatteretten fandt efter de foreliggende oplysninger at måtte lægge  

 til grund, at der ikke ved udløbet af indkomstårene 1984 og 1985 forelå en  

 aktuel forpligtelse til at udrede et bestemt efterbetalingsbeløb, idet dette  

 først var endeligt fastsat ved landsrettens dom i august 1987. Retten fandt  

 herefter ikke, at der var grundlag for at indrømme fradrag ved  

 formueopgørelsen i henhold til bestemmelsen i statsskattelovens § 13, litra  

 a.
De påklagede ansættelser blev herefter stadfæstet.
 LV 1989, N 4.1.
