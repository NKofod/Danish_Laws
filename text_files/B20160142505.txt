Bekendtgørelse om geologisk lagring af CO2 m.v.1) I medfør af § 2 a, § 23 b, stk. 5, § 23 d, stk. 6, § 23 f, stk. 4, § 23 g, stk. 2, § 23 h, stk. 2, § 23 i, stk. 2, § 23 k, stk. 4, § 23 l, stk. 2, § 23 m, stk. 2, § 23 o, stk. 2, § 23 p, stk. 2, § 23 q, stk. 3, § 23 r, stk. 2, § 23 t, stk. 5 og 6, § 23 v, § 25, stk. 2, og § 34 a, stk. 2, i lov om anvendelse af Danmarks undergrund, jf. lovbekendtgørelse nr. 960 af 13. september 2011 fastsættes:
Kapitel 1 Definitioner § 1. I denne bekendtgørelse forstås ved følgende:
 1) Affald: Stoffer der er defineret som affald i Miljø- og Fødevareministeriets bekendtgørelse om affald.
 2) CO2-lagringslokalitet: Et bestemt område med tilhørende volumen inden for en geologisk formation, der anvendes til geologisk lagring af CO2, samt tilhørende anlæg på jordoverfladen og injektionsanlæg.
 3) CO2-strøm: En strøm af stoffer hidrørende fra CO2-opsamlingsprocesser, som skal injiceres i en CO2-lagringslokalitet.
 4) CO2-udbredelsen: Det volumen af CO2, der udbredes i den geologiske formation.
 5) Efterbehandlingsfase: Tidsrummet efter nedlukning af en CO2-lagringslokalitet, herunder tidsrummet efter overdragelsen af ansvaret til energi-, forsynings- og klimaministeren.
 6) Efterforskning: Vurdering af potentielle lagringskomplekser med henblik på geologisk lagring af CO2 ved hjælp af aktiviteter i undergrunden som f.eks. boringer med henblik på at tilvejebringe geologiske data om lagene i det potentielle lagringskompleks og om nødvendigt injektionstest for at karakterisere CO2-lagringslokaliteter.
 7) Efterforskningstilladelse: En skriftlig, begrundet beslutning om tilladelse med eneret til efterforskning, der præciserer betingelserne for at foretage denne efterforskning, udstedt af energi-, forsynings- og klimaministeren (i medfør af lov om anvendelse af Danmarks undergrund).
 8) Lagringskompleks: CO2-lagringslokaliteten og de geologiske omgivelser, som kan have betydning for den overordnede integritet og sikkerhed ved lagringen, dvs. sekundære indeslutningsformationer.
 9) Lagringstilladelse: En skriftlig, begrundet beslutning eller beslutninger om tilladelse med eneret til rettighedshaverens geologiske lagring af CO2 på en CO2-lagringslokalitet, der præciserer betingelserne for at foretage denne lagring, udstedt af energi-, forsynings- og klimaministeren (i medfør af lov om anvendelse af Danmarks undergrund).
 10) Lukning af en CO2-lagringlokalitet: Endegyldig indstilling af CO2-injektion i CO2-lagringslokaliteten.
 11) Migration: CO2s bevægelse i lagringskomplekset.
 12) Operatør: En fysisk eller juridisk, privatretlig eller offentligretlig person, der driver eller kontrollerer CO2-lagringslokaliteten, eller som efter national lovgivning har fået overdraget afgørende økonomiske beføjelser med hensyn til den tekniske drift heraf.
 13) Udsivning: Frigivelse af CO2 fra lagringskomplekset.
 14) Vandsøjle: Den kontinuerlige vertikale vandmængde fra overfladen til bundsedimenterne i en vandmasse.
 15) Væsentlig risiko: En kombination af sandsynlighed for, at en skade indtræffer, og et omfang af skade, som der ikke kan ses bort fra, uden at der sættes spørgsmålstegn ved formålet med Europa-Parlamentet og Rådets direktiv 2009/31/EF af 23. april 2009, for så vidt angår den pågældende CO2-lagringslokalitet.
 16) Væsentlig uregelmæssighed: Enhver uregelmæssighed i CO2-injektions- eller lagringsoperationerne eller i selve lagringskompleksets tilstand, som indebærer risiko for udsivning eller risiko for miljøet eller menneskers sundhed.
 17) Væsentlig ændring: Ændring, der ikke er omhandlet i lagringstilladelsen, og som kan have betydelige virkninger på miljøet eller menneskers sundhed.
Kapitel 2 Valg af CO2-lagringslokalitet § 2. Karakterisering og vurdering af et potentielt lagringskompleks og det omgivende område skal ske efter kriterierne i bilag 1.
 Stk. 2. Lagring af CO2 er ikke tilladt:
1) på en lagringslokalitet med et lagringskompleks, der strækker sig ud over Danmarks område, dansk eksklusiv økonomisk zone og/eller dansk kontinentalsokkelområde eller 2) ved lagring i vandsøjlen direkte fra land.
Kapitel 3 Ansøgning om efterforsknings- og lagringstilladelser § 3. Ansøgninger om lagringstilladelser skal mindst indeholde følgende oplysninger:
 1) Den potentielle rettighedshavers navn og adresse.
 2) Dokumentation for den potentielle rettighedshavers tekniske kompetence.
 3) Karakterisering af CO2-lagringslokaliteten og lagringskomplekset og en vurdering af den forventede sikkerhed ved lagringen, jf. § 2 og undergrundslovens § 23 f, stk. 1-2.
 4) Den samlede mængde CO2, der skal injiceres og lagres, de forventede kilder og transportmetoder, CO2-strømmenes sammensætning, injektionsrater og -tryk samt injektionsanlæggenes beliggenhed.
 5) Beskrivelse af foranstaltninger til hindring af væsentlige uregelmæssigheder.
 6) Forslag til overvågningsprogram, jf. § 13 og undergrundslovens § 23 i.
 7) Forslag til plan for udbedrende foranstaltninger, jf. undergrundslovens § 23 e, nr. 10.
 8) Forslag til foreløbig efterbehandlingsplan, jf. undergrundslovens § 23 l.
 9) Oplysninger indgivet i medfør af bekendtgørelse om VVM, konsekvensvurdering vedrørende internationale naturbeskyttelsesområder samt beskyttelse af visse arter ved projekter offshore om efterforskning og indvinding af kulbrinter, lagring i undergrunden, rørledninger, m.v. og bekendtgørelse om vurdering af visse offentlige og private anlægs virkning på miljøet (VVM) i medfør af lov om planlægning.
 10) Dokumentation for, at den finansielle sikkerhed eller tilsvarende, jf. undergrundslovens § 23 q, vil være gyldig og effektiv, inden injektionen påbegyndes.
Kapitel 4 Udstedelse af tilladelse § 4. En lagringstilladelse udstedes kun, hvis energi-, forsynings- og klimaministeren har taget enhver ikke-bindende udtalelse fra Kommissionen efter § 26, stk. 2, om udkastet til tilladelsen i betragtning.
 Stk. 2. Såfremt energi-, forsynings- og klimaministeren efter en konkret stillingtagen ikke ønsker at følge udtalelsen efter § 26, stk. 2, skal dette begrundes konkret.
 § 5. En lagringstilladelse skal som minimum indeholde følgende:
 1) Operatørens navn og adresse.
 2) Lagringsokalitetens og lagringskompleksets nøjagtige beliggenhed og afgrænsning samt informationer vedrørende den hydrauliske enhed.
 3) Krav til lagringsoperationen, der følger af dens karakteristika som beskrevet i bilag 2 den samlede mængde CO2, der må lagres geologisk, grænser for reservoirtrykket og de maksimale injektionsrater og tryk.
 4) Krav til CO2-strømmens sammensætning og til proceduren for modtagelse af CO2-strømmen i henhold til § 6, og om nødvendigt yderligere krav til injektion og lagring, navnlig med det formål at forebygge væsentlige uregelmæssigheder.
 5) Det godkendte overvågningsprogram efter § 11, stk. 1, forpligtelsen til at sikre overholdelsen af programmet jf. undergrundslovens § 23 j, stk. 1, 3. pkt., og krav om ajourføring af programmet efter § 11, stk. 3, samt rapporteringskrav i medfør af § 12.
 6) Krav om at underrette energi-, forsynings- og klimaministeren i tilfælde af udsivning eller væsentlige uregelmæssigheder, den godkendte plan for udbedrende foranstaltninger og forpligtelsen til at gennemføre denne i tilfælde af udsivning eller væsentlige uregelmæssigheder jf. undergrundsloven § 23 j, stk. 1.
 7) Betingelserne for lukning og den godkendte foreløbige efterbehandlingsplan, der er omhandlet i § 14.
 8) Bestemmelser om ændringer, revurdering, ajourføring og tilbagetrækning af lagringstilladelsen, § 15.
 9) Krav om oprettelse og opretholdelse af finansiel sikkerhedsstillelse eller tilsvarende, jf. § 16.
 10) Fastlæggelse af jurisdiktion ved grænseoverskridende tvister jf. § 23.
Kapitel 5 Drift af CO2-lagringslokalitet Kriterier og procedurer for modtagelse af CO2-strømme § 6. En CO2-strøm skal langt overvejende bestå af kuldioxid.
Affald eller andre stoffer må ikke tilsættes med henblik på bortskaffelse af dette affald eller disse stoffer.
Stk. 2. En CO2-strøm kan imidlertid indeholde tilfældigt medfølgende stoffer, der stammer fra kilden, opsamlingen eller injektionsprocessen, og sporingsstoffer, der er tilsat med henblik på overvågning og verifikation af CO2-migration.
Koncentrationen af alle tilfældigt medfølgende og tilsatte stoffer skal være under et niveau, som kan:
1) skade CO2-lagringslokalitetens eller den tilhørende transportinfrastrukturs integritet eller 2) indebære en væsentlig risiko for miljøet eller menneskers sundhed.
 § 7. Rettighedshaveren eller dennes operatør må kun acceptere og injicere CO2-strømme, hvis der er:
1) foretaget en analyse af strømmenes sammensætning, herunder indholdet af korrosive stoffer, og 2) udarbejdet en risikovurdering, og denne har vist, at koncentrationen af alle tilfældigt medfølgende og tilsatte stoffer er under det niveau, der er omhandlet i § 6.
 § 8. Rettighedshaveren eller dennes operatør skal føre et register over de leverede og injicerede CO2-strømme med angivelse af mængde, egenskaber og sammensætning af CO2-strømmen.
 § 9. Der kan i en tilladelse til lagring af CO2 fastsættes yderligere krav til injektion og lagring, navnlig med det formål at forebygge væsentlige uregelmæssigheder.
Overvågning § 10. Rettighedshaveren skal overvåge injektionsanlæggene, lagringskomplekset (herunder om muligt CO2-udbredelsen) og om nødvendigt det omgivende miljø med henblik på at:
 1) Sammenligne CO2s og formationsvandets faktiske og modellerede opførsel på CO2-lagringslokaliteten.
 2) Registrere væsentlige uregelmæssigheder.
 3) Registrere CO2s migration.
 4) Registrere udsivning af CO2.
 5) Registrere væsentlige negative virkninger for det omgivende miljø, herunder navnlig for drikkevandet, for befolkningen eller for brugerne af den omgivende biosfære.
 6) Vurdere effektiviteten af udbedrende foranstaltninger truffet i medfør af undergrundslovens § 23 j, stk. 2.
 7) Ajourføre vurderingen af lagringskompleksets sikkerhed og integritet på kort og lang sigt, herunder vurdere, om den lagrede CO2 vil forblive fuldstændigt og permanent indesluttet.
 § 11. Overvågningen skal finde sted på grundlag af et overvågningsprogram, der er udarbejdet af rettighedshaveren og er godkendt af energi-, forsynings- og klimaministeren.
 Stk. 2. Overvågningsprogrammet skal udarbejdes efter kravene i bilag 2 samt Europa-Kommissionens beslutning om retningslinjer for overvågning og rapportering af drivhusgasudledninger i medfør af Europa-Parlamentets og Rådets direktiv 2003/87/EF (2007/589/EF). Europa-Kommissionens retningslinjer forefindes på Energistyrelsens hjemmeside.
Stk. 3. Programmet ajourføres efter kravene i bilag 2 og under alle omstændigheder hvert femte år for at tage hensyn til ændringer af den vurderede udsivningsrisiko, til ændringer i de vurderede risici for miljøet og menneskers sundhed, ny videnskabelig viden og forbedringer inden for den bedste tilgængelige teknologi.
Ajourførte planer forelægges energi-, forsynings- og klimaministeren til godkendelse.
Rapportering fra operatøren § 12. Det fastsættes i en tilladelse efter undergrundslovens § 23, med hvilken hyppighed, dog mindst en gang om året, rettighedshaveren skal forelægge følgende for energi-, forsynings- og klimaministeren:
 1) Alle de i rapporteringsperioden indhentede resultater af overvågningen efter § 11, herunder oplysninger om den anvendte overvågningsteknologi.
 2) Oplysning om de CO2-strømme, der er leveret og injiceret i rapporteringsperioden og er registreret i medfør af § 8 med angivelse af mængde, egenskaber og sammensætning.
 3) Dokumentation for etablering og opretholdelse af finansiel sikkerhed, jf. § 16 og § 3, nr. 10.
 4) Oplysninger, som den kompetente myndighed anser for nyttige til at vurdere overholdelsen af betingelserne i lagringstilladelsen og forbedre kendskabet til CO2s opførsel i CO2-lagringslokaliteten.
Kapitel 6 Tilsyn § 13. Energi-, forsynings- og klimaministeren gennemfører rutineinspektioner mindst en gang om året indtil tre år efter lukningen og hvert femte år, indtil ansvaret er overdraget til energi-, forsynings- og klimaministeren.
Ved disse inspektioner undersøges alle relevante injektions- og overvågningsanlæg såvel som hele spektret af relevante virkninger fra lagringskomplekset på miljøet og på menneskers sundhed.
 Stk. 2. Inspektionerne efter stk. 1 bør omfatte aktiviteter såsom besøg i anlæg på jordoverfladen, herunder injektionsanlæg, vurdering af operatørens overvågnings-operationer og kontrol af alle relevante optegnelser, som operatøren har ført.
 Stk. 3. Energi-, forsynings og klimaministeren gennemfører ikke-rutinemæssige inspektioner hvis energi-, forsynings- og klimaministeren får kendskab til, eller skønner at der er nærliggende risiko for, at undergrundsloven eller regler og vilkår udstedt i medfør heraf, ikke overholdes.
Stk. 4. Efter hver inspektion udarbejder energi-, forsynings- og klimaministeren en rapport om inspektionsresultaterne.
I rapporten vurderes det, hvorvidt undergrundslovens og de i medfør af denne udstedte bekendtgørelsers bestemmelser er overholdt, herunder vilkår i lagringstilladelsen, og det anføres, om yderligere foranstaltninger er påkrævet.
Rapporten meddeles rettighedshaveren og gøres tilgængelig for offentligheden senest 2 måneder efter inspektionen.
 Stk. 5. Ikke-rutinemæssige inspektioner gennemføres:
1) hvis den kompetente myndighed har fået meddelelse om eller kendskab til udsivning eller væsentlige uregelmæssigheder, jf. undergrundsloven § 23 j, 2) hvis rapporterne i henhold til tilladelsen viser, at tilladelsesbetingelserne ikke er overholdt til fulde, 3) i anledning af alvorlige klager, der vedrører miljøet eller menneskers sundhed eller 4) i andre situationer, hvor den kompetente myndighed anser det for hensigtsmæssigt.
Kapitel 7 Lukning af CO2-lagringslokalitet § 14. Efter lukning af en CO2-lagringslokalitet i medfør af undergrundslovens § 23 k, stk. 2, nr. 1-2, overdrages alle juridiske forpligtelser vedrørende CO2-lagringslokaliteten til energi-, forsynings- og klimaministeren på dennes initiativ eller efter anmodning fra rettighedshaveren.
 Stk. 2. Betingelserne i undergrundslovens § 23 o, stk. 1, opfyldes på grundlag af en efterbehandlingsplan, der er udarbejdet af rettighedshaveren ud fra den bedste praksis på området og i overensstemmelse med kravene i bilag 2. En foreløbig efterbehandlingsplan forelægges energi-, forsynings- og klimaministeren til godkendelse.
 Stk. 3. Forud for lukningen af en CO2-lagringslokalitet i medfør af undergrundslovens § 23 k, stk. 1, nr. 1 eller 2, skal den foreløbige efterbehandlingsplan:
1) om nødvendigt ajourføres, idet der tages hensyn til risikoanalyse, bedste praksis og teknologiske forbedringer, 2) forelægges energi-, forsynings- og klimaministeren til godkendelse og 3) godkendes af energi-, forsynings- og klimaministeren som den endelige efterbehandlingsplan.
Stk. 4. Efter ansvarsoverdragelsen indstilles rutineinspektionerne i medfør af § 13, stk. 1, og overvågningen i medfør af § 10 begrænses til et niveau, der giver mulighed for at detektere udsivning eller væsentlige uregelmæssigheder.
Detekteres der udsivning eller væsentlige uregelmæssigheder, intensiveres overvågningen, så vidt det er påkrævet for at kunne vurdere problemets omfang og de udbedrende foranstaltningers effektivitet.
Kapitel 8 Revurdering, ajourføring og tilbagekaldelse af tilladelser til lagring § 15. Energi-, forsynings- og klimaministeren skal revurdere og om nødvendigt ajourføre eller i yderste konsekvens tilbagetrække lagringstilladelsen:
1) hvis energi-, forsynings- og klimaministeren har fået meddelelse om eller får kendskab til udsivning eller væsentlige uregelmæssigheder, 2) hvis de i medfør af § 12 forelagte resultater, oplysninger og dokumentation eller de i medfør af § 13 gennemførte inspektioner viser, at tilladelsesbetingelserne ikke overholdes, eller at der er risiko for udsivning eller væsentlige uregelmæssigheder, 3) hvis energi-, forsynings- og klimaministeren har kendskab til, at rettighedshaveren eller dennes operatør på anden måde ikke opfylder tilladelsesbetingelserne, 4) hvis det forekommer nødvendigt på grundlag af de seneste videnskabelige resultater og teknologiske fremskridt, eller 5) 5 år efter udstedelsen af tilladelsen og derefter hvert tiende år, jf. dog nr. 1-4 og undergrundslovens § 30.
Kapitel 9 Finansiel sikkerhedsstillelse og finansielt bidrag § 16. Rettighedshaveren kan stille en finansiel sikkerhed i form af moderselskabsgaranti, forsikring, bankgaranti, eller tilsvarende, til dækning af forpligtelsen i medfør af § 23 q i undergrundsloven.
 Stk. 2. I en tilladelse til lagring af CO2 fastsættes nærmere bestemmelser for, hvordan beregning af den finansielle sikkerhed for forpligtelser forbundet med CO2-lagringslokaliteten foretages.
 Stk. 3. Den finansielle sikkerhed tilpasses med jævne mellemrum for at tage hensyn til ændringer i den vurderede udsivningsrisiko og de anslåede omkostninger af alle forpligtelser, som følger af den tilladelse, der er udstedt i henhold til § 23 i undergrundsloven såvel som forpligtelser, der måtte følge af inddragelsen af CO2-lagringslokaliteten under lovgivning, som gennemfører direktiv 2003/87/EF.
 § 17. Rettighedshaverens finansielle bidrag i medfør af § 23 r i undergrundsloven skal tage hensyn til de kriterier, der er nævnt i bilag 1, eller elementer, som vedrører den historiske lagring af CO2 af relevans for fastsættelsen af forpligtelserne efter overdragelsen, og skal mindst dække de forventede overvågningsomkostninger i en periode på 30 år.
Kapitel 10 Overdragelse af ansvar for lager § 18. Før overdragelse af ansvar for et lager finder sted, udarbejder rettighedshaveren en rapport til dokumentation af, at den i undergrundslovens § 23 o, stk. 1, nr. 1, nævnte betingelse er opfyldt, og forelægger den for energi-, forsynings- og klimaministeren med henblik på dennes godkendelse af overdragelsen.
 Stk. 2. Denne rapport skal som minimum godtgøre:
1) at den injicerede CO2s faktiske opførsel stemmer overens med den modellerede opførsel, 2) at der ikke er nogen registrerbar udsivning, og 3) at CO2-lagringslokaliteten udvikler sig hen imod en tilstand af varig stabilitet.
§ 19. Når energi-, forsynings- og klimaministeren finder det godtgjort, at de i undergrundslovens § 23 o, stk. 1, nr. 1 og 2, nævnte betingelser er opfyldt, udarbejder energi-, forsynings- og klimaministeren et udkast til en beslutning om godkendelse af ansvarsoverdragelsen.
I udkastet til godkendelsen præciseres metoden til konstatering af, at de i undergrundslovens § 23 o, stk. 1, nr. 4, nævnte betingelser er opfyldt, samt eventuelle ajourførte krav om forsegling af CO2-lagringslokaliteten og fjernelse af injektionsanlæggene.
 Stk. 2. Hvis energi-, forsynings- og klimaministeren finder, at de i undergrundslovens § 23 o, stk. 1, nr. 1 og 2, nævnte betingelser ikke er opfyldt, underretter energi-, forsynings- og klimaministeren rettighedshaveren om sin begrundelse.
 Stk. 3. Finder energi-, forsynings- og klimaministeren det godtgjort, at de i undergrundslovens § 23 o, stk. 1, nr. 1-4, nævnte betingelser er opfyldt, vedtager energi-, forsynings- og klimaministeren den endelige godkendelse og underretter rettighedshaveren herom.
Kapitel 11 Adgang til CO2-transportnet og CO2-lagringslokaliteter § 20. Anmodning om adgang til at benytte CO2-transportnet eller CO2-lagringslokaliteter, herunder om muligheder for kapacitetsudvidelse ved manglende kapacitet, indgives til det selskab, hvis CO2-transportnet eller CO2-lagringslokalitet ønskes benyttet.
Stk. 2. Inden for 15 arbejdsdage efter modtagelsen af anmodningen meddeler selskabet ansøgeren, om anmodningen kan imødekommes.
Afslag skal behørigt begrundes, jf. § 23 t, stk. 3, i undergrundsloven.
 § 21. Imødekommes en anmodning efter § 20, stk. 2, indleder ansøgeren og selskabet umiddelbart herefter forhandlinger om betingelser for benyttelse af CO2-transportnettet eller CO2-lagringslokaliteten.
Stk. 2. Forhandlinger skal være afsluttet inden 4 måneder efter, at ansøger har meddelt selskabet, at man ønsker at forhandle om adgang til CO2-transportnet eller CO2-lagringslokaliteten, medmindre anden frist er aftalt mellem parterne.
Hvis forhandlingerne ikke fører til indgåelse af en aftale inden 4 måneder eller en anden frist aftalt af parterne, kan en part indbringe sagen for energi-, forsynings- og klimaministeren til afgørelse.
 Stk. 3. Parterne skal meddele energi-, forsynings- og klimaministeren alle oplysninger, som er nødvendige for behandling af sagen efter stk. 2.
 § 22. Energistyrelsen påser, at der er fair og åben adgang til CO2-transportnet eller CO2-lagringslokaliteter, under hensyntagen til:
1) hvor stor en lagringskapacitet der er eller efter et rimeligt skøn kan stilles til rådighed i de i medfør af § 2 fastlagte områder, og hvor stor en transportkapacitet der er eller efter et rimeligt skøn kan stilles til rådighed, 2) hvor stor en andel af Danmarks CO2-reduktionsforpligtelser ifølge internationale retsakter og fællesskabslovgivningen Danmark agter at opfylde gennem CO2-opsamling og geologisk lagring, 3) nødvendigheden af at nægte adgang, hvis de tekniske specifikationer er indbyrdes uforenelige, og dette problem ikke kan løses rimelig let, og 4) nødvendigheden af at imødekomme behørigt dokumenterede rimelige behov for ejeren eller operatøren af lagringslokaliteten eller transportnettet og de interesser, som gør sig gældende for alle andre potentielt berørte brugere af lageret eller nettet eller relevante forarbejdnings- eller håndteringsfaciliteter.
 § 23. Reglerne i § 21 finder anvendelse i grænseoverskridende tvister, hvor der nægtes adgang til et transportnet eller en lagringslokalitet, der befinder sig i Danmark.
 Stk. 2. Når transportnettet eller lagringslokaliteten henhører under både Danmarks og en eller flere andre EU-medlemsstaters område i grænseoverskridende tvister, skal energi-, forsynings- og klimaministeren rådføre sig med de øvrige involverede medlemsstater for at sikre, at direktiv 2009/31/EF af 23. april 2009 anvendes overensstemmende.
Kapitel 12 Register over udstedte lagringstilladelser og lukkede CO2-lagringslokaliteter § 24. Energi-, forsynings- og klimaministeren opretter og fører:
 1) Et register over udstedte lagringstilladelser.
 2) Et permanent register over alle lukkede CO2-lagringslokaliteter og omgivende lagringskomplekser, herunder kort og tværsnit, der viser anlæggenes rumlige udstrækning, samt de tilgængelige oplysninger, der er relevante for at vurdere, om den lagrede CO2 vil forblive fuldstændigt og permanent indesluttet.
Kapitel 13 Høring og underretning af Europa-Kommissionen § 25. Energi-, forsynings- og klimaministeren gør ansøgningerne om lagringstilladelser tilgængelige for Europa-Kommissionen senest en måned efter modtagelsen.
Energi-, forsynings- og klimaministeren gør ligeledes andet tilhørende materiale tilgængeligt, som tages i betragtning, når energi-, forsynings- og klimaministeren søger at træffe beslutning om tildeling af en lagringstilladelse.
Energi-, forsynings- og klimaministeren underretter Europa-Kommissionen om alle udkast til lagringstilladelser og alt andet materiale, der tages i betragtning med henblik på vedtagelse af udkastet til lagringstilladelse.
Stk. 2. Europa-Kommissionen kan afgive en ikke-bindende udtalelse om udkastet til lagringstilladelse senest fire måneder efter modtagelsen heraf.
Hvis Europa-Kommissionen beslutter ikke at afgive udtalelse, underretter den energi-, forsynings- og klimaministeren senest en måned efter indsendelsen af udkastet til tilladelse og angiver sin begrundelse.
 Stk. 3. Energi-, forsynings- og klimaministeren meddeler Europa-Kommissionen den endelige beslutning om lagringstilladelse og begrunder eventuelle afvigelser fra Europa-Kommissionens udtalelse.
§ 26. Energi-, forsynings- og klimaministeren gør den i § 18 nævnte rapport tilgængelig for Europa-Kommissionen senest en måned efter modtagelsen.
Energi-, forsynings- og klimaministeren gør ligeledes andet tilhørende materiale tilgængeligt, som energi-, forsynings- og klimaministeren skal tage i betragtning, når der udarbejdes et udkast til godkendelse af ansvarsoverdragelsen.
Energi-, forsynings- og klimaministeren underretter Europa-Kommissionen om alle udkast til godkendelse af ansvarsoverdragelse, som er udarbejdet i medfør af § 19, stk. 1, herunder om alt andet materiale, som er indgået i overvejelserne.
Stk. 2. Europa-Kommissionen kan afgive en ikke-bindende udtalelse om udkastet til godkendelse senest fire måneder efter modtagelsen heraf.
Hvis Europa-Kommissionen beslutter ikke at afgive udtalelse, underretter den energi-, forsynings- og klimaministeren senest en måned efter indsendelsen af udkastet til godkendelsesbeslutningen og angiver sin begrundelse.
 § 27. Energi-, forsynings- og klimaministeren underretter Europa-Kommissionen om den endelige godkendelse i medfør af § 19, stk. 3, og begrunder eventuelle afvigelser fra Europa-Kommissionens udtalelse.
Kapitel 14 Ikrafttræden § 28. Bekendtgørelsen træder i kraft den 1. januar 2017.
 Stk. 2.  Bekendtgørelse nr. 859 af 14. juli 2011 ophæves.
Energi-, Forsynings- og Klimaministeriet, den 30. november 2016 Lars Christian Lilleholt / Martin Hansen Bilag 1 Kriterier for karakterisering og vurdering af det potientielle lagringskompleks og det omgivende område som omhandlet i § 2 Bilag 2 Kriterier for udarbejdelse og ajourføring af overvågningsprogrammet omhandlet i § 13 og for overvågning efter nedlukning 1) Bekendtgørelsen indeholder bestemmelser, der gennemfører dele af Europa-Parlamentet og Rådets direktiv 2009/31/EF af 23. april 2009 om geologisk lagring af kuldioxid og om ændring af Rådets direktiv 85/337/EØF, Europa-Parlamentets og Rådets direktiv 2000/60/EF, 2001/80/EF, 2004/35/EF, 2006/12/EF, 2008/1/EF og forordning (EF) nr. 1013/2006, EU-Tidende 2009, nr.
L 140, side 114.
