Nr LSF 124 Forslag til lov om visse hovedlandevejsstrækninger Fremsat af ministeren for offentlige arbejder den 22. januar 1986 § 1 Ministeren for offentlige arbejder bemyndiges til at lade følgende hovedlandevejsstrækninger udbygge eller anlægge som motorveje med de fornødne tilslutninger til det eksisterende vejnet:
1. Hovedlandevej 411, Viborg-Støvring, på strækningen fra Årestrup til Støvring, og i forlængelse heraf en hovedlandevej med et forløb vest om Ellidshøj til forbindelse med hovedlandevej 70, den nordjyske motorvej, ved Bonderup.
2. En hovedlandevej fra hovedlandevej 40, motorvejen Knudshoved-Kolding, øst for Børup til hovedlandevej 60, den midtjyske motorvej Kolding-Århus, nord for Herslev.
Motorvejen føres over Mølleådalen på en bro.
§ 2 Ministeren bemyndiges til at nedlægge følgende vejstrækninger som hovedlandeveje:
1. Hovedlandevej 433, Hobro-Ålborg, for så vidt angår strækningen fra nord for Støvring til Bonderup, syd for Ålborg.
2. Hovedlandevej 411, Viborg-Støvring, for så vidt angår strækningen fra den i § 1, nr. 1, nævnte motorvej til hovedlandevej 433, Hobro-Ålborg.
3. Hovedlandevej 341, Vejle-Brovad, for så vidt angår strækningen fra tilslutningsanlægget til hovedlandevej 60, den midtjyske motorvej Kolding-Århus, sydøst for Vejle til tilslutningsanlægget til hovedlandevej 40, motorvejen Knudshoved-Kolding, ved Brovad.
Oprindeligt fremsat lovforslag Blad nr 402 § 1.
Ministeren for offentlige arbejder bemyndiges til at lade følgende hovedlandevejsstrækninger udbygge eller anlægge som motorveje med de fornødne tilslutninger til det eksisterende vejnet:
1. Hovedlandevej 411, Viborg-Støvring, på strækningen fra Årestrup til Støvring, og i forlængelse heraf en hovedlandevej med et forløb vest om Ellidshøj til forbindelse med hovedlandevej 70, den nordjyske motorvej, ved Bonderup.
2. En hovedlandevej fra hovedlandevej 40, motorvejen Knudshoved-Kolding, øst for Børup til hovedlandevej 60, den midtjyske motorvej Kolding-Århus, nord for Herslev.
 § 2.
Ministeren bemyndiges til at nedlægge følgende vejstrækninger som hovedlandeveje:
1. Hovedlandevej 433, Hobro-Aalborg, for så vidt angår strækningen fra nord for Støvring til Bonderup, syd for Aalborg.
2. Hovedlandevej 411, Viborg-Støvring, for så vidt angår strækningen fra den i § 1 stk. 1 nævnte motorvej til hovedlandevej 433, Hobro-Aalborg.
3. Hovedlandevej 341, Vejle-Brovad, for så vidt angår strækningen fra tilslutningsanlægget til hovedlandevej 60, den midtjyske motorvej Kolding-Århus, sydøst for Vejle til tilslutningsanlægget til hovedlandevej 40, motorvejen Knudshoved-Kolding, ved Brovad.
BEMÆRKNINGER TIL LOVFORSLAGET Bemærkninger til lovforslaget I henhold til § 14, stk. 1, i lov om offentlige veje, jfr.
lovbekendtgørelse nr. 368 af 6. august 1985, bestemmes det ved særlig lov, hvilke offentlige veje der skal være hovedlandeveje, og hvilke nye hovedlandeveje der skal anlægges.
Nedlæggelse af offentlige veje som hovedlandeveje sker ligeledes ved lov.
 I.
Videreførelse af den nordjyske motorvej fra Årestrup til Bonderup, jfr. forslagets § 1, nr. 1, og § 2, nr. 1 og 2 (bilag 1).
I henhold til lov nr. 237 af 14. juni 1965 om projektering m.v. af den nord-sydgående motorvej i Jylland indgår strækningen Årestrup-Bonderup som en del af den nordjyske motorvej, der omfatter strækningen fra syd for Århus til nord for Ålborg, med en samlet længde på 136 km.
Af den nordjyske motorvej er i dag som 4-sporet motorvej anlagt strækningerne Bonderup-Vodskov og Randers syd- Randers nord, i alt ca. 32 km.
Herudover er en 10 km lang strækning fra Årestrup til Støvring anlagt som 2-sporet motortrafikvej.
Sidstnævnte strækning fungerer i dag som en del af hovedlandevej 411, Viborg-Støvring, men er forberedt til udbygning til 4-sporet motorvej med henblik på at kunne indgå i den nordjyske motorvej.
Ved lov nr. 259 af 6. juni 1985 vedtog folketinget anlæg af hovedlandevejsstrækningen Handest-Årestrup som 2-sporet motortrafikvej, forberedt til udbygning til 4-sporet motorvej.
 Anlægget skal ligeledes indgå i den nordjyske motorvej.
Som følge af, at der i forbindelse med færdiggørelsen af denne strækning i 1991 forventes en stigning i årsdøgntrafikken på strækningen Årestrup-Støvring fra 6.000 til 10.000 køretøjer (trafikniveau 1984), er en udbygning af strækningen Årestrup-Støvring fra 2-sporet motortrafikvej til 4-sporet motorvej indeholdt i lovforslaget.
Forslaget omfatter endvidere anlæg af ca. 6 km motorvej fra Støvring til Bonderup.
Herved opnås en nødvendig aflastning af den nuværende hovedlandevejsstrækning (E3), der har en årsdøgntrafik på 17.000 køretøjer (trafikniveau 1984).
Årsdøgntrafikken på motorvejen Støvring-Bonderup og den nedklassificerede del af hovedlandevej 433, Hobro-Aalborg, forventes at blive henholdsvis ca. 11.000 og 6.000 køretøjer (trafikniveau 1984).
Anlæg af motorvejsforbindelsen Årestrup-Bonderup forventes at betyde en årlig reduktion i antal uheld med personskade på ca. 7.
Den forholdsvis korte strækning Støvring-Bonderup forløber vest for den nuværende hovedlandevej i en afstand af 500-900 m og passerer vest om det mindre bysamfund Ellidshøj i en afstand af ca. 900 m.
Motortrafikvejen Årestrup-Støvring er som nævnt forberedt til udbygning til 4-sporet motorvej.
Forberedelsen består i, at der er foretaget arealerhvervelse, fuld udbygning af broer for overførte veje samt visse jordarbejder.
Mod syd videreføres motorvejen i motortrafikvejen mellem Handest og Årestrup, og ved etapegrænsen tilsluttes hovedlandevej 411 mod Viborg i et forbindelsesanlæg som forudsat i lov nr. 259 af 6.
 juni 1985.
Mod nord videreføres motorvejen i den eksisterende motorvej, Bonderup-Vodskov.
Med anlæg af motorvejen Årestrup-Bonderup samt den senere udbygning af motortrafikvejen Handest-Årestrup til motorvej etableres der sammenhæng i den nordjyske motorvej på strækningen mellem Handest syd for Hobro frem til Vodskov nord for Aalborg, i alt ca. 70 km.
Vejen forudsættes anlagt som en 4-sporet motorvej.
Der vil i forbindelse med den videre projektering blive taget stilling til vejens kronebredde.
Spørgsmålet har sammenhæng med, at motorvejsstrækningen Bonderup-Aalborg har en kronebredde på 32 m med 6 m midterrabat, og med, at der på strækningen Årestrup-Støvring er udført afvandingskonstruktioner på den eksisterende hovedlandevej, der vil forudsætte en større kronebredde på motorvejen her end de sædvanlige 26 m.
Afgørelsen af spørgsmålet vil under alle omstændigheder ikke kunne komme til at betyde en væsentlig ændring af den nedenfor angivne anlægsudgift.
Projektet indebærer omlægning, forlægning eller regulering af et antal skærende veje samt etablering af følgende tilslutningsanlæg:
Sydvest for Støvring ved skæring med landevej 508, Nibe-Buderup.
Det eksisterende tilslutningsanlæg udbygges med nordvendte ramper.
Vest for Bonderup ved den nordlige etapegrænse nedlægges det nuværende T-kryds.
I stedet forlægges kommunevej 3254 (Hobrovej) til fortsættelse i den nuværende hovedlandevej 433 mod Støvring.
Ved skæringen med motorvejen etableres et tilslutningsanlæg.
Det bemærkes, at det ved den videre projektering kan vise sig hensigtsmæssigt at ændre tilslutningsanlæggenes antal og placering, herunder at etablere et tilslutningsanlæg nord for Støvring.
Forslaget har været forelagt Nordjyllands amtsråd, Støvring kommunalbestyrelse og Aalborg byråd samt miljøministeriet og landbrugsministeriet til udtalelse.
 Nordjyllands amtsråd har ingen bemærkninger til selve lovforslaget.
 Amtsrådet peger på problemerne vedrørende tværprofilet, jfr.
ovenfor. Øvrige bemærkninger fra amtsrådet er indarbejdet i bemærkningerne til lovforslaget.
Støvring kommunalbestyrelse har ingen bemærkninger til linieføringen, men ønsker etablering af et fuldt tilslutningsanlæg nord for Støvring.
Begrundelsen er den store byudvikling,der sker i Støvring med heraf følgende stor samfærdsel mellem Aalborg og Støvring byer.
Endvidere ønskes overvejet mulighederne for en udvidelse af tilslutningsanlægget mellem hovedlandevej 411 og motortrafikvejen Handest-Årestrup, således at der bliver adgang til fra- og tilkørsel til motorvejen på dette sted.
Aalborg byråd tiltræder lovforslaget, men ønsker, at det af bemærkningerne til lovforslaget må fremgå, at beslutning om etablering af et tilslutningsanlæg nord for Støvring må bero på en undersøgelse af behovet herfor.
Som anført ovenfor vil spørgsmålet blive taget op under detailprojekteringen.
Med hensyn til den af Støvring kommunalbestyrelse ønskede udvidelse af tilslutningsanlægget ved Årestrup, mellem hovedlandevej 411 og motortrafikvejen Handest-Årestrup, er det ved liniebesigtigelsen vedrørende anlægget af motortrafikvejen Handest-Årestrup af ekspropriationskommissionen bestemt, at en sådan udvidelse ikke skal udføres.
Baggrunden er dels, at det anlægsteknisk vil være meget vanskeligt at udføre den ønskede udvidelse, dels at der ikke skønnes at være tilstrækkeligt trafikalt behov herfor.
Miljøministeriet har udtalt, at forslaget er i overensstemmelse med regionplanen for Nordjyllands amtskommune, og at fredningsstyrelsen i princippet har godkendt hovedlandevejsstrækningen.
Endvidere oplyser miljøministeriet, at miljøstyrelsen går ud fra, at de støjbelastninger, der som følge af anlæggets etablering vil blive påført eventuelt nærliggende boliger, vil blive søgt afhjulpet i forbindelse med detailplanlægningen.
 Landbrugsministeriet har ikke haft bemærkninger til forslaget.
Overslagssummen for det samlede anlæg andrager, inklusive udgifter til arealerhvervelse, projektering, tilsyn og administration, men eksklusive moms, 113,2 mill. kr. (prisniveau januar 1985).
Udgifterne, eksklusive projekterings-, tilsyns- og administrationsudfgifter, andrager 104 mill. kr., der påregnes at fordele sig således:
 Vejanlægget forventes åbnet i 1991.
Som konsekvens af bestemmelsen i lovforslagets § 1, nr. 1, er i forslagets § 2, nr. 1 og 2, medtaget bestemmelser om nedklassificering af en strækning af hovedlandevej 433 og en strækning af hovedlandevej 411.
 II.
Anlæg af motorvejsforbindelsen Børup-Herslev, jfr. forslagets § 1, nr. 2, og § 2, nr. 3 (bilag 2).
I henhold til lov nr. 237 af 14 juni 1965 om projektering m.v. af en nord-sydgående motorvej i Jylland med forskellige tilsluttende vejforbindelser indgår strækningen Børup-Herslev som en del af denne motorvej.
Motorvejsprojektet har flere gange været genstand for drøftelser i folketingets udvalg om offentlige arbejder.
I 1971-1972 udførtes på foranledning af Fredericia byråd, der af hensyn til sin byudvikling ønskede en vestligere placering af motorvejsbenet, en undersøgelse af motorvejssystemet i trekantområdet Kolding, Vejle, Fredericia.
Som alternativ til projekteringslovens motorvejssystem undersøgtes således forslag om en vestligere placering af strækningen, der indebar en vestligere placering i området ved Smidstrup af den nu anlagte motorvejsstrækning Kolding-Vejle.
Denne strækning ville dermed få en mere direkte liniføring.
På baggrund af undersøgelsen måtte udvalget om offentlige arbejder konstatere, at den oprindeligt planlagte motorvejstrekant fortsat var den optimale løsning, fordi den indebar kortere kørsel, og udvalget fastholdt da også i 1973 denne løsning i et brev til den daværende trafikminister.
I 1977 blev spørgsmålet om linieføringen atter forelagt udvalget af en lokal beboergruppe, der af hensyn til miljøinteresser bl.a. i forbindelse med motorvejens passage af Elbodalen, foreslog en lille »motorvejstrekant« i umiddelbar nærhed af udfletningsanlægget mellem motorvejen Knudshoved-Kolding og motorvejen Vejle-Kolding.
Ligeledes fremkom medlemmer af Fredericia byråd påny med tilsvarende indsigelser mod linieføringen som fremført i 1971-1972. Udvalget fastholdt imidlertid igen den oprindelige linieføring, idet beboergruppens forslag ville betyde, at hovedparten af trafikken mellem Vejle og Lillebæltsbroen fortsat ville anvende den eksisterende hovedlandevej 341 mellem Vejle og Lillebæltsbroen.
Dette ville igen have konsekvenser for denne hovedlandevejsstrækning både af udbygnings- og trafiksikkerhedsmæssig karakter.
Det foreliggende projekt omfatter anlæg af en 9 km lang motorvej udgående fra motorvejen Knudshoved-Kolding (hovedlandevej 40) ved Børup til forbindelse med motorvejen Kolding-Vejle (hovedlandevej 60) nord for Herslev.
 Anlæggets gennemførelse er forberedt såvel ved Børup som ved Herslev.
Udfletningsanlægget ved Børup fra motorvejen Kolding-Lille Bælt blev anlagt sammen med denne og indeholder rampetilslutninger samt broanlæg.
Udfletningsanlægget ved Herslev fra motorvejen Nr.
Stenderup-Vejle er forberedt, idet motorvejen her er udført med delt trace, men bro og ramper er ikke anlagt.
Vejanlægget indebærer, at der skabes en ubrudt motorvejsforbindelse fra Århus til Store Bælt også for den fra nord kommende trafik, idet det eksisterende udfletningsanlæg mellem motorvejen Kolding-Vejle og motorvejen Kolding-Knudshoved kun giver den syd fra kommende trafik direkte tilslutning.
Dernæst vil anlægget betyde en aflastning af den nuværende hovedlandevej 341 mellem Vejle og Lille Bælt.
Årsdøgntrafikken på den eksisterende hovedlandevej 341 var i 1984 på 10.000-11.000 køretøjer.
Ca. 70 pct. af denne trafik, svarende til ca. 7.000 køretøjer (trafikniveau 1984), forventes overflyttet til den nye vej.
Anlæg af motorvejen forventes herved at indebære en årlig reduktion i antallet af uheld med personskade på ca. 5.
Det må dog forventes, at trafikken på motorvejsforbindelsen vil stige med mere end den almindelige vækst i trafikken ved etablering af en fast forbindelse over Store Bælt.
Vejen forudsættes anlagt som en 4-sporet motorvej med en kronebredde på 26 m.
Motorvejen forudsættes ført over Elbodalen på en ca. 240 m lang dalbro, hvorved ådalens særlige naturmæssige værdi bevares mest muligt.
I overensstemmelse med den af udvalget om offentlige arbejder i 1973 opstillede forudsætning har i projekteringsarbejdet deltaget landskabs- og naturfredningsmæssig ekspertise, ligesom der er lagt vægt på, at der sikres vejanlægget et narturligt forløb i landskabet.
Projektet indebærer omlægning eller regulering og forlægning af et antal skærende veje samt udførelse af et halvt nordvendt tilslutningsanlæg ved landevej 503, Hejse-Børup.
Desuden forudsættes det eksisterende tilslutningsanlæg mellem hovedlandevej 341 og motorvejen Kolding-Lillebæltsbroen ombygget til et halvt østvendt tilslutningsanlæg og forbindelsen mellem hovedlandevej 341 og landevej 506 genetableret.
Forslaget har været forelagt Vejle amtsråd, Børkop kommunalbestyrelse og Fredericia byråd samt miljøministeriet og landbrugsministeriet til udtalelse.
Vejle amtsråd og Børkop kommunalbestyrelse anbefaler projektet, der efter amtsrådets opfattelse må anses at beskrive den optimale liniføring for den stærkt påkrævede motorvejsstrækning.
Fredericia byråd har nødtvunget accepteret forslaget, idet byrådet fortsat går ind for den »lille trekantsløsning«.
Byrådet  

 anfører, at dets accept ubetinget forudsætter, at der etableres et fuldt tilslutningsanlæg ved Taulov ved krydsningen mellem motorvejen Kolding-Lille Bælt og landevej 503, Hejse-Børup, samt at der etableres et fuldt tilslutningsanlæg mellem hovedlandevej 341 og motorvejen Kolding-Lille Bælt.
En sådan udbygning af det halve vestvendte tilslutningsanlæg ved Taulov til fuldt tilslutningsanlæg vil blive søgt gennemført til ibrugtagning samtidig med åbningen af motorvejsstrækningen Børup-Herslev.
Derimod skønnes der ikke på nærværende tidspunkt at være baggrund for at imødekomme ønsket om etableringen af fuldt tilslutningsanlæg mellem hovedlandevej 341 og motorvejen Kolding-Lille Bælt.
Først, såfremt der efter etableringen af et planlagt regionalt service- og arbejdspladsareal ved hovedlandevej 341 skulle vise sig et trafikalt behov for den ønskede udbygning, bør sagen tages op til fornyet vurdering.
Miljøministeriet har udtalt, at forslaget er i overensstemmelse med regionplanen for Vejle amtskommune, og at fredningsstyrelsen i princippet har godkendt hovedlandevejsstrækningen.
Endvidere oplyser miljøministeriet, at miljøstyrelsen går ud fra, at de støjbelastninger, der som følge af anlæggets etablering vil blive påført eventuelt nærliggende boliger, vil blive søgt afhjulpet i forbindelse med detailplanlægningen.
 Landbrugsministeriet har ikke haft bemærkninger til forslaget.
Overslagssummen for det samlede anlæg andrager, inklusive udgifter til arealerhvervelse, projektering, tilsyn og administration, men eksklusive moms, 159,5 mill. kr. (prisniveau januar 1985).
Udgifterne, eksklusive projekterings-, tilsyns- og administrationsudgifter, andrager 143 mill. kr., der påregnes at fordele sig således:
 Vejanlægget forventes åbnet i 1991.
Som konsekvens af bestemmelsen i lovforslagets § 1, nr. 2, er i forslagets § 2, nr. 3, medtaget bestemmelse om nedklassificering af en strækning af hovedlandevej 341.
