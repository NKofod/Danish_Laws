Bekendtgørelse om betaling for myndighedsbehandling i Forsyningstilsynet efter lov om miljøbeskyttelse I medfør af § 48 g, stk. 2, i lov om miljøbeskyttelse, jf. lovbekendtgørelse nr. 100 af 19. januar 2022, som ændret ved lov nr. 898 af 21. juni 2022, fastsættes:
Anvendelsesområder og formål § 1. Denne bekendtgørelse finder anvendelse på Forsyningstilsynets opkrævning af gebyrer hos kommunerne til dækning af udgifterne forbundet med Forsyningstilsynets drift og opgavevaretagelse efter lov om miljøbeskyttelse og regler udstedt i medfør af loven.
Kommuners betalingsforpligtelser § 2. Kommuner skal ud fra timeforbruget betale det i henhold til § 5 fastsatte gebyr til dækning af Forsyningstilsynets udgifter til:
 1) Tilsyn med overholdelse af vilkår for at kommunale anlæg kan behandle erhvervsaffald egnet til materialenyttiggørelse, jf. regler udstedt i medfør af § 46 b, stk. 3, i lov om miljøbeskyttelse.
 2) Behandling af ansøgninger om dispensation for kommunalbestyrelsens deltagelse i aktiviteter forbundet med behandling af affald egnet til materialenyttiggørelse, jf. § 49 c, stk. 1, og regler udstedt i medfør af § 49 c, stk. 3, i lov om miljøbeskyttelse.
 3) Behandling af anmeldelser vedrørende kommunalbestyrelsens deltagelse i aktiviteter forbundet med behandling af affald egnet til materialenyttiggørelse omfattet af en kommunal affaldsordning, jf. regler udstedt i medfør af § 49 g, stk. 4-5, i lov om miljøbeskyttelse.
 4) Behandling af anmeldelser vedrørende kommunalbestyrelsens fortsatte ejerskab af automatiserede sorteringsanlæg til indledende sortering eller til sortering af affald egnet til materialenyttiggørelse fra farligt affald eller forbrændings- eller deponeringsegnet affald, jf. regler udstedt i medfør af § 49 g, stk. 4-5, i lov om miljøbeskyttelse.
 § 3. Kommuner skal betale det i stk. 2 fastsatte gebyr til dækning af Forsyningstilsynets udgifter til:
 1) Tilsyn med at kommunalbestyrelsen fastsætter og opkræver en pris svarende til markedsprisen, jf. § 48 a, stk. 3, i lov om miljøbeskyttelse.
 Stk. 2. For betaling efter stk. 1 fastsættes følgende takster pr. ton primært produceret husholdningsaffald og primært produceret forbrændings- og deponeringsegnet erhvervsaffald i kommunen: 18,147 øre pr. ton.
 § 4. Kommuner skal betale det i stk. 2 fastsatte gebyr til dækning af Forsyningstilsynets udgifter til:
 1) Tilsyn med kommunalbestyrelsens overholdelse af vilkår for dispensation, jf. regler udstedt i medfør af § 49 c, stk. 3, i lov om miljøbeskyttelse.
 2) Tilsyn med kommunalbestyrelsens overholdelse af vilkår for fortsat at deltage i aktiviteter forbundet med behandling af affald egnet til materialenyttiggørelse omfattet af en kommunal affaldsordning, jf. § 49 h, stk. 3, og regler udstedt i medfør af § 49 g, stk. 4-5, i lov om miljøbeskyttelse.
 3) Tilsyn med kommunalbestyrelsens overholdelse af vilkår for fortsat ejerskab af automatiserede sorteringsanlæg til indledende sortering eller til sortering af affald egnet til materialenyttiggørelse fra farligt affald eller forbrændings- eller deponeringsegnet affald, jf. § 49 h, stk. 3, og regler udstedt i medfør af § 49 g, stk. 4-5, i lov om miljøbeskyttelse.
 4) Analyser og overvågningsopgaver mv. jf. regler udstedt i medfør af § 48 d, i lov om miljøbeskyttelse.
 5) Forsyningstilsynets øvrige opgavevaretagelse, som gebyrfinansieres efter § 48 g, stk. 1, i lov om miljøbeskyttelse.
 Stk. 2. For betaling efter stk. 1 fastsættes følgende takster pr. ton primært produceret husholdningsaffald og primært produceret forbrændings- og deponeringsegnet erhvervsaffald i kommunen: 181,469 øre pr. ton.
Takster og administrative bestemmelser § 5. Forsyningstilsynets udgifter ved myndighedsbehandlingen omtalt i § 2 beregnes på grundlag af en opgørelse over det antal timer, der er medgået til udførelsen af den enkelte opgave, og den timesats, der er fastsat efter stk. 2.
 Stk. 2. Timesatsen fastsættes på grundlag af den gennemsnitlige lønudgift til de medarbejdere, der deltager i myndighedsbehandlingen, tillagt en forholdsmæssig andel af de øvrige administrative omkostninger forbundet med myndighedsbehandlingen i det pågældende kalenderår.
 Stk. 3. Forsyningstilsynet opkræver betaling efter § 2 på grundlag af den endeligt beregnede timesats efter stk. 2. Dette beløb reguleres med eventuelt foreløbigt indbetalte beløb.
 Stk. 4. Beløb, der erlægges efter stk. 3, indbetales senest 30 dage efter fakturaens udstedelse.
 Stk. 5. Betales det opkrævede beløb ikke rettidigt, skal der betales renter heraf i medfør af renteloven.
 § 6. Gebyrer efter §§ 3-4 beregnes på baggrund af seneste offentliggjorte opgørelser fra Miljøstyrelsens Affaldsdatasystem og opkræves halvårligt som acontobetalinger af Forsyningstilsynet.
 Stk. 2. Beløb opkrævet efter §§ 3-4 indbetales senest 30 dage efter fakturaens udstedelse.
 Stk. 3. Betales det opkrævede beløb ikke rettidigt, skal der betales renter heraf i medfør af renteloven.
§ 7. Efter udløbet af et kalenderår udarbejder Forsyningstilsynet en opgørelse over de beløb, som de omfattede kommuner skal betale for det pågældende år.
Er der opkrævet for meget, modregnes dette i senere indbetalinger, hvis indtægterne forventes at overstige Forsyningstilsynets langsigtede gennemsnitsomkostninger, jf.
Statens Budgetvejledning.
Ikrafttrædelsesbestemmelser § 8. Bekendtgørelsen træder i kraft den 2. juli 2022.
