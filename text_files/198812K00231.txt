Nr LSF 231 Forslag til Lov om ændring af lov om forbud mod handel med Den  

 Sydafrikanske Republik og Namibia Fremsat af udenrigsministeren (Ellemann-Jensen) den 19. april 1989 Vedtaget ved tredjebehandling den 26. maj 1989 Lov nr. 393 af 07/06/1989 § 1 I lov nr. 289 af 4. juni 1986 om forbud mod handel med Den Sydafrikanske  

 Republik og Namibia indsættes i § 1, stk. 2, efter nr. 3 som nyt  

 nummer:
»4) indførsel og udførsel af nyhedsstof, trykt skrift og elektronisk  

 registreret lyd og billede.« § 2 Loven træder i kraft den 15. juni 1989.
Oprindeligt fremsat forslag § 1 I lov nr. 289 af 4. juni 1986 om forbud mod handel med Den Sydafrikanske  

 Republik og Namibia indsættes i § 1, stk. 2 efter nr. 3 som nyt  

 nummer:
»4) indførsel og udførsel af nyhedsstof, trykt skrift og elektronisk  

 registeret lyd og billede.« § 2 Loven træder i kraft den 15. juni 1989.
Bemærkninger til lovforslaget Under udarbejdelsen i foråret 1986 af loven om forbud mod handel med  

 Sydafrika var det i første række forbud mod handel med varer , som  

 lovarbejdet tog sigte på.
Det af regeringen den 21. marts 1986 fremlagte  

 lovforslag omfattede således alene forbud mod ind- og udførsel af varer samt  

 visse generelle undtagelser herfra.
Efter anden behandling af lovforslaget  

 indsatte et flertal i Udenrigsudvalget i maj 1986 ordene »og  

tjenesteydelser af enhver art« i § 1, uden at der iøvrigt blev  

 givet adgang til yderligere undtagelser, herunder f.eks. vedrørende presse-  

 og informationsfrihed.
 Lov nr. 289 af 4. juni 1986 har på denne baggrund vist sig at være unødig  

 restriktiv, idet loven bl.a. ikke tillader overførsel af honarer til  

 journalister og forfattere m.fl. i Sydafrika som betaling for deres artikler  

 til danske aviser eller for andre publikationer.
 De øvrige nordiske lande, der 1987 gennemførte tilsvarende sanktionslove  

 mod Sydafrika og Namibia, medtog i denne lovgivning en generel undtagelse,  

 som tog sigte på ytrings- og informationsfriheden.
I den norske lov af 16. marts 1987 er »nyhedsstof, trykt skrift og  

 elektronisk registrering af lyd og billede« udtrykkeligt undtaget fra  

 det generelle forbud.
Denne undtagelse blev begrundet med hensynet til  

 ytringsfriheden og informationsfriheden samt ønsket om at opretholde  

 muligheden for at modtage og formidle kundskaber om situationen i Sydafrika  

 og Namibia.
Den norske undtagelsesbestemmelse tillader ind- og udførsel af  

 bl.a. film, video, plader og kassetter.
I praksis antages det imidlertid, at  

 handel med disse produkter begrænser sig som følge af FNs opfordring til  

 kulturel boykot af Sydafrika.
I den tilsvarende svenske lov af 22. maj 1987, der alene omfatter ind- og  

 udførsel af varer, undtages »publikationer og nyhedsmateriale« fra  

 handelsforbudet.
Ved fremlæggelsen af det svenske lovforslag begrundedes  

 denne undtagelse med, at det selvsagt var af stor betydning, at der fortsat  

 kunne finde en informationsstrøm sted til og fra Sydafrika.
 Den danske debat om sanktioner mod Sydafrika har vist, at en tilsvarende  

 undtagelse er nødvendig i Danmark, såfremt princippet om presse- og  

 informationsfrihed skal tilgodeses.
De nordiske landes Sydafrika-politik, der senest er beskrevet i det  

 nordiske handlingsprogram mod apartheid, som blev vedtaget i Tromsø den  

 23.-24. marts 1988, er i første række baseret på økonomiske foranstaltninger  

 mod Sydafrika.
Samtidig tager handlingsprogrammet også sigte på »øget  

 information om situationen i Det Sydlige Afrika«.
 På denne baggrund finder regeringen, at hensynet til den danske presse- og  

 informationsfrihed vil kunne tilgodeses ved i sanktionsloven at indsætte en  

 bestemmelse, der undtager »indførsel og udførsel af nyhedsstof, trykt  

 skrift og elektronisk registreret lyd og billede« fra det generelle  

 samhandelsforbud.
 Om end en konkret dispensationsadgang kunne sikre en nøje kontrol med  

 adgangen til ind- og udførsel af nyhedsstof, publikationer og film m.m.,  

 ville en sådan ordning efter danske forhold kunne opfattes som en form for  

 censur, der tillige ville stille meget store administrative krav såvel til de  

 implicerede ministerier som til Folketingets Udenrigsudvalg.
 Lovforslaget er derfor udformet som en generel undtagelse fra  

 handelsforbudet for at tilgodese hensynet til presse-, informations- og  

 ytringsfriheden.
 Det skal endvidere bemærkes, at undtagelsen også må omfatte de til  

 undtagelsen knyttede accessorier, herunder den betalingsformidling, der er  

 forbundet med ind- og udførsel af det omtalte nyheds- og  

 informationsmateriale m.m.
Den pågældende lovændring ændrer ikke ved den boykot på det kulturelle  

 område, som Danmark sammen med de øvrige nordiske lande gennem årene har  

 fulgt i forhold til Sydafrika.
Denne kulturboykot er baseret på resolution  

 nr. 35/206 E, som blev vedtaget på FNs generalforsamling i 1980, og som er  

 blevet omtalt i en række senere generalforsamlingsresolutioner.
