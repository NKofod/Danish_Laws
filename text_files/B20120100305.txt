 Bekendtgørelse om digital adgang til ejendomsoplysninger i forbindelse med ejendomshandel m.v.
 I medfør af § 7, stk. 1 og 5, i lov om bygnings- og boligregistrering, jf. lovbekendtgørelse nr. 160 af 8. februar 2010, fastsættes:
 § 1. Ministeren for by, bolig og landdistrikter etablerer og driver tjenester på internettet med henblik på videregivelse af ejendomsdatarapporter til brug ved handel med fast ejendom m.v.
§ 2. Ved indhentning af en ejendomsdatarapport gennem de tjenester, der er nævnt i § 1, betaler bestilleren et gebyr på 325 kr. (2012-niveau). Gebyret reguleres hvert år den 1. januar efter udviklingen i Danmarks Statistiks nettoprisindeks i en 12-måneders-periode sluttende i oktober måned året før det år, som reguleringen vedrører.
Beløbet afrundes til nærmeste kronebeløb.
Gebyret reguleres første gang den 1. januar 2014.
§ 3. Indtil 6 måneder efter bestilling af en ejendomsdatarapport efter § 2 kan ejendomsdatarapportens bestiller uden yderligere gebyr opdatere ejendomsdatarapporten gennem de tjenester, der er nævnt i § 1. Der sker dog ikke opdatering af oplysninger i ejendomsdatarapporten, der kræver manuel behandling, og oplysninger, som stammer fra datakilder, der er ændret væsentligt siden indhentningen af ejendomsdatarapporten.
En ejendomsdatarapport kan maksimalt opdateres efter 1. pkt. 2 gange.
 § 4. Bekendtgørelsen træder i kraft den 31. oktober 2012.
