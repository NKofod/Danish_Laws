Nr BSF 28 Forslag til folketingsbeslutning om udvisning af kriminelle udlændinge Fremsat af Tom Behnke (FP) Kim Behnke (FP) Aage Brusgaard (FP) Kirsten  

 Jacobsen (FP) den 24. oktober 1995 Folketinget opfordrer regeringen til i folketingsåret 1995-96 at fremsætte  

 lovforslag, der sikrer, at udenlandske statsborgere, der har afsonet  

 fængselsstraf her i landet, udvises ved afsoningens ophør.
Bemærkninger til forslaget Det er i en årrække blevet stadig mere tydeligt, at tilstrømningen af  

 udlændinge her til landet har ført til en markant forøgelse af kriminaliteten  

 på en række områder.
 Med Rigspolitichefens netop offentliggjorte statistik »Sammenlignende  

 analyse af kriminalitet begået i Danmark af danske og udenlandske  

 statsborgere 1994«, der viser, at udlændinge er klart overrepræsenteret  

 blandt de kriminelle i Danmark, er der endelig givet dokumentation for status  

 på et meget omdiskuteret område.
 Dagspressen og repræsentanter for politimyndigheden har ved en række  

 lejligheder peget på den voksende kriminalitet blandt udlændinge.
 Blandt de typer af kriminel adfærd, der fra politiets, andre myndigheders  

 og dagspressens side hyppigt peges på, kan nævnes:
- organisereret narkokriminalitet, f.eks. indførsel af og handel med  

 heroin, ofte med nordafrikanske eller andre afrikanske statsborgere som  

 mellemmænd og ofte med unge danskere som ofre, - organiseret udsmugling af stjålne automobiler og andre tyvekoster og  

 hælervarer til destinationer i Østersø-området, - organiseret indbrudskriminalitet i danske hjem, i et vist omfang  

 tilrettelagt af egentlige bander bestående af indvandrere eller asylsøgere  

 fra Eksjugoslavien eller fra Rusland eller andre områder i det tidligere  

 Sovjetunionen, - voldskriminalitet med øget anvendelse af knive og andre våben som  

 trussel, f.eks. under udøvelse af røverier, - trick-tyverier, hvor især enlige pensionister, men også andre grupper  

 franarres kontanter eller værdigenstande, - fremstilling og salg af falske danske pas til udlændinge, der søger  

 indrejse her i landet, - ulovlig våbenbesiddelse, herunder af bl.a. knive og skydevåben, - ulovlig menneskesmugling eller planlægning af sådan indsmugling af  

 udlændinge her til landet, f.eks. som bådflygtninge eller grænsegængere, - udlændinges indgåelse af proforma-ægteskaber med danske statsborgere for  

 at kunne opnå opholdstilladelse her i landet, - etniske gruppers indbyrdes sammenstød, herunder udøvelse af vold, f.eks.  

 af organiserede »tæskehold«, eller trusler om vold, hærværk eller  

 brug af skydevåben, - opbygning af organisationer af udlændinge her i landet, der har  

 forbindelse med eller yder økonomisk støtte til aktiviteter, der er ulovlige  

 og strafbare i det pågældende udland, f.eks. erklærede  

 terroristorganisationer som De tamilske tigre, som har kontor i Danmark, og  

 den terroristiske kurdiske separatistorganisation PKK.
Mange tusinde danskere har direkte eller indirekte været berørt af den  

 stigende udlændingekriminalitet.
Det vidner mængden af politianmeldelser,  

 anmeldelser til forsikringsselskaberne og også henvendelser til politikerne  

 og til dagspressen om.
Desværre har der fra det politiske flertal været meget ringe vilje til at  

 tage advarslerne fra befolkningen alvorligt.
Kun Fremskridtspartiet har  

 konsekvent gennem en årrække ført en udlændingepolitik, der først og fremmest  

 sætter den danske befolknings interesser og sikkerhed i højsædet.
Der  

 henvises herom til de lovforslag og beslutningsforslag, Fremskridtspartiet  

 har fremsat på området, f.eks. skærpelse af betingelserne for opnåelse af  

 dansk indfødsret, kvoteordning for antallet af givne danske statsborgerskaber  

 pr. år, øget brug af visumpligt, ingen kommunal stemmeret for ikkedanskere  

 med undtagelse af nordiske statsborgere, folkeafstemning om  

 udlændingespørgsmål, stop for etablering af barakbyer.
 Regeringen har kun taget meget få og spredte tilløb til at kortlægge og  

 bekæmpe udlændingekriminaliteten.
Justitsministeriet udsendte således den 6. november 1992 en  

 cirkulæreskrivelse, som pålægger de enkelte politikredse at iværksætte en  

 øget kriminalpræventiv indsats over for asylsøgere, der opholder sig på  

 asylcentre.
Cirkulæret har dog kun haft ringe eller ingen dokumenterbar  

 betydning.
Daværende justitsminister Erling Olsen erkendte over for Ritzau den 29.  

 september 1993, at »der ligger en meget stor opgave i at forklare  

 asylansøgere, at Danmark ikke accepterer hæleri og butikstyveri, og at det  

 har konsekvenser for dem selv«.
Den udtalelse fremsatte  

 justitsministeren efter en opgørelse fra ministeriet, der viste, at  

 asylansøgere i 1992 stod bag mellem 5 og 25 pct. af samtlige anmeldte  

 butikstyverier i 15 politikredse.
Det Kriminalpræventive Råd har i et udvalg for kriminalpræventiv  

 orientering beskæftiget sig med problemerne om indvandrerkriminalitet.  

 Udvalgets undersøgelser - ikke mindst af svenske erfaringer - sandsynliggør,  

 at oplysning i form af brochurer og lign. ikke vil nå ud til de pågældende  

 målgrupper.
Rådet peger også på, at indvandrerkriminaliteten formentlig har  

 været i vækst, mens undersøgelserne har stået på, og at der i offentligheden  

 bl.a. fokuseres på unge 2. generationsindvandrere, der begår  

 berigelsesforbrydelser og vold. (Kilde: Redegørelse fra den af  

 forretningsudvalget nedsatte arbejdsgruppe vedrørende Det Kriminalpræventive  

 Råds mål og midler i 90-erne, oktober 1992).
Problemerne med udlændingekriminaliteten berører også lovlydige udlændinge  

 i Danmark; for eksempel siger en tidligere muslim, Fredun Khdavandegar, der  

 nu hedder Peter Vandgaard, til B.T. den 9. februar 1994, at »hvis man  

 vil bo i Danmark, må man rette sig efter de danske love.
Medmindre kriminelle  

 indvandrere og flygtninge direkte risikerer dødsstraf, bør de derfor sendes  

 tilbage til deres hjemland«.
Videre siger Peter Vandgaard, at de  

 kriminelle fremmede bærer en meget stor del af skylden for racisme og  

 fremmedhad i Danmark.
 Derfor fremsættes dette beslutningsforslag nok så meget af hensyn til de  

 udlændinge, der sagtens kan finde ud af at opføre sig i overensstemmelse med  

 dansk lovgivning.
Der er desværre ikke udsigt til, at problemerne med udlændinges  

 kriminalitet bliver mindre, snarere tværtimod, idet antallet af udlændinge,  

 der kommer til Danmark, stiger og stiger, fordi et folketingsflertal ikke i  

 tide har fået taget alvorlige skridt til at vende strømmen.
I slutningen af  

 80'erne og begyndelsen af 90'erne var antallet af asylansøgere, der kom til  

 Danmark, 4.000-5.000 pr. år, men i 1992 var det ca. 14.000 og i 1993 ca.  

 17.000.
 Det er klart, at den udvikling kun kan betyde, at problemerne øges.
Fremskridtspartiet mener, at det må være et helt naturligt, rimeligt og  

 nødvendigt skridt at udvise kriminelle udlændinge, straks efter at de har  

 afsonet deres fængselsstraf.
Dette bør ske, uanset om de pågældende har  

 opholdstilladelse her i landet.
Samtidig skal det stå klart, at udvisning  

 efter afsoning af fængselsstraf medfører indrejseforbud for bestandigt.
Det vil være utåleligt og uforståeligt for den danske befolkning, hvis vi  

 skal opleve en fortsat voldsom vækst i kriminaliteten som en konsekvens af  

 regeringens udlændingepolitik.
Vi kan og skal ikke huse udlændinge, der  

 kynisk udnytter Danmarks naive gæstfrihed til at drive handel med heroin,  

 begå indbrudskriminalitet, voldsforbrydelser, drab, voldtægt og anden  

 alvorlig straffelovskriminalitet.
 Almindeligt samfundssind taler med styrke for at vedtage dette  

 beslutningsforslag.
 Beslutningsforslaget er en genfremsættelse af beslutningsforslag B 75,  

 folketingsåret 1993-94 (se Folketingstidende 1993-94, forhandlingerne sp.  

 7179, 8732, 10902, tillæg A sp. 7233 og tillæg B sp. 1195).
