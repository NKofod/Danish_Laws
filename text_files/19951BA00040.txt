Nr BSF 40 Forslag til folketingsbeslutning om iværksættelse af et  

 HIV-smitteopsporingssystem Fremsat af Jan Køpke Christensen (FP) Kim Behnke (FP) Tom Behnke (FP) Aage  

 Brusgaard (FP) Niels Højland (FP) Kirsten Jacobsen (FP) Annette Just (FP) den 8. november 1995 Folketinget opfordrer regeringen til at iværksætte et HIV-smitteopsporingssystem, der skal indeholde:
 1. En pligt for HIV-smittede til at medvirke til at finde frem til den  

 eller de personer, der kan have smittet vedkommende.
 2. En pligt til at medvirke til at finde frem til den eller de personer,  

 vedkommende kan have smittet.
 3. Regler for, hvordan HIV-smittede personer, der nægter at samarbejde  

 eller på anden måde udøver adfærd, der ikke opfylder ikke-HIV-smittedes krav  

 på sikkerhed, kan blive mødt af passende sanktioner, der alene har til formål  

 at sikre, at smitten ikke spreder sig yderligere.
 4. Et krav til borgerne om, at hvis der er grund til at tro, at man kan  

 være blevet udsat for smittefare, har man pligt til at lade sig undersøge hos  

 en læge.
 5. Regler for, hvordan en læge eller andre, der gennem deres arbejde kan  

 risikere at blive smittet, kan finde oplysninger om en patients  

 HIV-smittestatus.
Bemærkninger til forslaget Indledning Den danske politik over for HIV og AIDS bygger på en motiveret dagsorden  

 vedtaget den 31. marts 1987 (1986-87, 1. samling, FF 9809, 9820 og 9868), der  

 er siden da fremkommet mere viden og mere erfaring om HIV-infektionen,  

 herunder et mere klart billede af, at sygdommen også spreder sig uden for de  

 såkaldte risikogrupper.
 Den motiverede dagsorden fra 31. marts 1987 siger, at indsatsen mod AIDS i  

 Danmark skal bygge på »frivillighed, anonymitet, åben direkte og ærlig  

 information, den enkeltes tryghed ved at henvende sig til  

 sundhedsmyndighederne samt ønsket om at undgå enhver form for  

 diskrimination«.
Hvad er HIV og AIDS? HIV (Human Immundefekt Virus) findes i to varianter, HIV-1 og HIV-2. Begge  

 typer HIV angriber det menneskelige immunforsvar.
Efterhånden som  

 HIV-infektionen skrider frem, reduceres antallet af såkaldte CD4+lymfocytter,  

 og organismen får derved sværere ved at forsvare sig mod infektioner.
 HIV kan normalt konstaters efter 1,5-3 måneder, men der kan gå helt op til  

 6 måneder fra smittetidspunktet til HIV-infektionen kan konstateres.
AIDS (Erhvervet Immundefekt Syndrom) er ikke en selvstændig sygdom, men  

 derimod en lidt kunstig afgrænsning i den fremadskridende symptomgivende  

 HIV-infektion.
AIDS er altså blot det, man kalder HIV-infektionen, når den  

 har nået et bestemt punkt.
AIDS-definitionen, der er et katalog over de  

 alvorlige manifestationer af HIV-infektionen, er end ikke noget fast og  

 entydigt.
AIDS-definitionen er allerede blevet ændret en del gange.
AIDS er dødelig.
Alle, der får konstateret HIV, forventes også at nå frem  

 til det punkt i HIV-infektionens udvikling, der kaldes AIDS, hvorefter døden  

 blot er et spørgsmål om tid.
Det kan tage lang tid at udvikle en HIV-infektion til AIDS-niveauet, op  

 til 15-20 år for HIV-1 og for HIV-2 endnu længere tid.
Den beregnede  

 gennemsnitlige tid, fra en person er blevet smittet med HIV-1, til  

 vedkommende er død, er ca. 10 år.
Erfaringerne med HIV-2 er så få og så nye,  

 at nogen beregning endnu ikke er foretaget for HIV-2 patienter, men det vil  

 formentlig vare mindst 10-15 år i gennemsnit at udvikle en HIV-2 infektion  

 til AIDS, ligeledes formodes det, at HIV-2 patiener vil være noget længere  

 tid om at dø.
 Der findes ikke i dag nogen vaccinationsform eller helbredelsesform,  

 hvorfor en person, der konstateres HIV-smittet også må forventes at udvikle  

 AIDS og som den endelige konsekvens dø på grund af smitten.
Smittteveje HIV-smitte kan overføres ved:
- Seksuel kontakt - Gennem blod, blodkomponenter og vævstransplantater, herunder  

 insemination.
 - Fra mor til barn i forbindelse med graviditet, fødsel og amning.
 HIV er blevet påvist i næsten alle sekreter og vævsvæsker, der er dog  

 ingen dokumenteret smitterisiko i forbindelse med sved, tårer, urin, spyt  

 eller afføring, medmindre der er tilblandet blod.
 Man stiller diagnosen HIV-infektion eller HIV-positiv, når HIV-specifikke  

 antistoffer kan påvises i en blodprøve.
 Hvis den første test er positiv, skal der foretages en konfirmerende  

 undersøgelse af blodprøven for at sikre mod fejl, der kan opstå, blandt  

 andet fordi den første test kan give et fejlagtigt positivt resultat.
I et svar på spørgsmål nr.
S 1158, folketingsåret 1994-95, oplyste  

 sundhedsministeren, at den første undersøgelse af blodprøven, en såkaldt  

 ELISA-test, i alt koster 337 kr., den efterfølgende konfirmatoriske  

 undersøgelse sker efter »Western Blot«-metoden og koster 750 kr.
Smittens udbredelse Udbredelsen af HIV-smitten er ikke kendt! Der er lavet statistikker over de tilfælde man kender, statistikkerne er  

 baseret på anonymiserede oplysninger.
Pligten til anonymt at rapportere om  

 HIV-tilfælde blev indført i 1990, hvilket betyder, at fra det tidspunkt  

 findes der en statistik over de indrapporterede tilfælde, men altså på ingen  

 måde en komplet opgørelse.
 Det må formodes, at i de såkaldte risikogrupper er man mere klar over  

 risikoen end i den brede befolkning, det må også formodes, at når man kender  

 faren og ved, at man befinder sig i en risikogruppe, så lader man sig snarere  

 teste, end hvis man ikke opfatter sig som værende i en risikogruppe.
 I perioden august 1990 til juni 1995 er der fundet i alt 1616 1. gangs  

 HIV-smittede, og de fordeler sig på følgende smittemåder (med antal og  

 procentvis andel i parentes): Homoseksuel/biseksuel sex (667/41,3 pct.),  

 Intravenøst stofmisbrug (172/10,6 pct.), Heteroseksuel sex (622/38,5 pct.),  

 Blodtransfusion (16/1 pct.), Perinatal (mor til barn) (23/1,4 pct.) og  

 andet/ukendt (116/7,2 pct.).
 De to første smittemåder, homoseksuel/biseksuel sex og intravenøst  

 stofmisbrug, er måder, der definerer typiske risikogrupper, mens  

 heteroseksuel sex typisk falder uden for risikogrupperne.
 De heteroseksuelle udgør godt 38 pct. af de fundne 1. gangssmittede og  

 tilhører en gruppe mennesker, der typisk ikke vil opfatte sig som værende i  

 fare for at have HIV og derfor næppe vil lade sig teste i samme grad som de  

 fra risikogrupperne, derved er der risiko for, at der går mange mennesker  

 rundt med HIV, der end ikke regner sig for værende i farezonen, og med den  

 nuværende lovgivning finder vi dem næppe før de har nået AIDS-stadiet.
Der er fremkommet flere analyser, der viser, at omfanget af AIDS overføret  

 ved heteroseksuel kontakt vil være tredoblet ved år 2000. Den heteroseksuelle  

 andel af befolkningen er så stor, at de 622 tilfælde over godt 4 år ikke  

 umiddelbart virker afskrækkende stor.
Problemet opstår i og med, at  

 heteroseksuelle ikke opfatter sig som værende i farezonen og derfor heller  

 ikke tager tilstrækkeligt med forholdsregler.
 Det forventes, at der i Danmark findes ca. 5000 personer, der er  

 HIV-smittet, det skal dog understreges, at det kun er et kvalificeret gæt.
 De faktuelt kendte tal er, at ved udgangen af juni måned 1995 var der  

 registreret 1616 personer med HIV-infektion samt 1744 med AIDS, i alt 3360  

 personer.
 Antallet af AIDS-patienter i Danmark har haft en stigende tendens fra de  

 første tilfælde blev registreret i begyndelsen af 1980'erne, se bilag 2,  

 figur 1.
 Det skal også huskes, at når de nyeste tal betragtes, så er de reelle tal  

 oftest større end angivet, da mange tal erfaringsmæssigt indberettes noget  

 senere end de opdages.
 Ifølge tidsskriftet »Kurs HIV«, februar 1995 spreder HIV og AIDS  

 sig nu også mere og mere til hele landet, således at smitten ikke længere er  

 koncentreret i de store byområder, primært Århus og København.
 HIV-smitten og dermed AIDS spreder sig til stadighed mere, og det bliver  

 mere og mere malplaceret at tale om specifikke risikogrupper, hele  

 befolkningen er en risikogruppe.
Regler i dag I dag er lægerne pligtige til at indberette HIV-smittede på en blanket,  

 der skal indeholde anonyme oplysninger om patientens køn, alder, bopælsamt og  

 sandsynlige smitteområde.
 Når HIV-infektionen har udviklet sig til AIDS-niveauet, er de  

 anmeldelsespligtige og ikke længere på anonymt plan.
Smitte er ikke en privatsag Langt de fleste HIV-smittede er smittet gennem seksuel kontakt.
Når HIV-smitte spredes, formodes det i langt de fleste tilfælde at være  

 ubevidst.
Hvis man ikke selv er klar over, at man er smittet, vil man ikke  

 altid tage de forholdsregler, der kan forhindre smitten i at sprede sig, her  

 tænkes der hovedsageligt på benyttelsen af kondom ved seksuelt samkvem.
 Der er også en risiko for, at man uforvarende kan blive smittet i  

 forbindelse med sit arbejde som for eksempel læge, politibetjent, falckredder  

 eller hvor en person i øvrigt kan komme i kontakt med HIV-smittede uden at  

 vide det og derfor uden at have mulighed for at tage de forholdsregler, der  

 kunne forhindre vedkommende eller andre i at blive smittet.
 Hvis ikke en mulig smittekilde bliver testet for HIV, og man dermed får  

 konstateret, om vedkommende har infektionen eller ej, så kan pågældende nå at  

 smitte mange flere i de år, der går frem til vedkommende selv bliver så syg,  

 at AIDS konstateres.
 Da enhver HIV-infektion forventes at udvikle sig til AIDS, der forventes  

 at føre til, at den smittede dør, er smitten og smittekilden ikke en  

 privatsag, det er tværtimod noget, der kan få særdeles vidtrækkende  

 konsekvenser for den, der bliver smittet.
 Det er også derfor af største vigtighed, at HIV-smittede findes så hurtigt  

 som muligt, så de ikke ubevidst kan nå at smitte andre.
Hvordan begrænses smittespredning Det er desværre ikke realistisk at forvente helt at kunne stoppe  

 spredningen af HIV-smitte.
 Men det vil være af stor betydning og et skridt i den rigtige retning at  

 få begrænset smitterisiko og spredning til så få mennesker som overhovedet  

 muligt.
 Primært fordi det er en personlig og familiemæssig tragedie at blive  

 smittet med HIV og dermed vide, at man nu er smittet med en dødelig sygdom,  

 hvor lang tid der vil gå er uvist, man kan dø om 3 år eller om 30 år, ens liv  

 er pludselig blevet umuligt at planlægge.
Dernæst også fordi det koster det offentlige store ressourcer at behandle  

 HIV-patienter.
Ikke alene er den medicinske behandling dyr, men der er også  

 store udgifter forbundet med den psykologiske behandling af HIV-patienter.
Som svar på spørgsmålene nr.
S 1156 og nr.
S 1157, folketingsåret 1994-95,  

 oplyser sundhedsministeren, at en HIV-patient bruger for ca. 15.000 kr.  

 medicin på årsbasis og derudover gennemsnitligt får 2 ambulatoriske  

 behandlinger a 2.000 kr., hvert år.
Sundhedsministeren gør udtrykkeligt  

 opmærksom på, at der er tale om et gennemsnit og meget grove skøn.
 Det vurderes, at det i 1995-priser gennemsnitligt vil koste 785.973 kr. at  

 behandle en AIDS-patient i resten af patientens levetid, hertil skal  

 bemærkes, at udgifterne for negative screeninger er fordelt på de nyanmeldte  

 AIDS-patienter, og at udgifter til rådgivning m.m. ikke er medtaget.
 Smittespredningen kan forsøges mindsket på mange forskellige måder, der  

 kan laves oplysningskampagner, smittespredning kan kriminaliseres, eller man  

 kan søge at finde frem til smittebærere så hurtigt som muligt og få dem  

 oplyst, bremset og behandlet.
Oplysningskampagner har der været lavet mange af, de har givetvis også  

 haft en vis effekt, men har ikke stoppet spredningen af HIV-virus.
Det har  

 ikke været muligt at dokumentere nogen direkte effekt af kampagnerne, hvis  

 betydning dog ikke af den grund skal sættes lig nul.
HIV-smittespredningen er delvist kriminaliseret gennem § 252, stk. 2 i  

 straffeloven, der omhandler personer, der »volder fare for, at nogen  

 smittes med en livstruende og uhelbredelig sygdom«.
Paragraffen har  

 defineret livstruende sygdom, som når man forventes at dø af sygdommen i  

 løbet af 10-15 år.
Dette betyder, at HIV-2 falder udenfor, da den forventes  

 at være en del langsommere til at udvikle AIDS og dermed i sidste ende døden.  

 Det vil altså være muligt at stramme straffelovgivningen.
Effekten af en  

 sådan stramning vil dog næppe have den store effekt på statistikken, men vil  

 selvfølgelig have betydning for dem, der muligvis derved undgår at blive  

 smittet.
 Den tredje mulighed kan også være at søge at finde frem til  

 HIV-smittebærere ved at tale med dem, der er konstateret HIV-smittet.
En person, der er HIV-smittet, er blevet smittet et sted fra.
Ved at finde  

 frem til, hvem der har smittet denne person, har man fundet en HIV-smittet  

 mere, hvorefter man så skal finde frem til, hvem vedkommende yderligere kan  

 have nået at smitte, samt hvem vedkommende er blevet smittet af og så videre.  

 Ved at optrevle dette spind af forbindelser kan smitteudsbredelsen og dermed  

 mængden af ulykkelige menneskeskæbner begrænses.
Registrering af HIV-smittede Der bliver hvert år fundet ca. 300 nye HIV-smittede, der ikke bliver  

 registret på anden måde end ved en anonym opgivelse af deres køn, alder,  

 bopælsamt og sandsynlige smitteområde.
 Registreringen er således aldeles uforpligtende og medvirker på ingen måde  

 til at antyde vigtigheden af, at den smittede medvirker til at hindre  

 smittens udbredelse.
Smitteopsporing Det er af væsentlig betydning, at alle HIV-smittede forpligtes til at  

 finde andre smittede, da det reelt er den eneste måde man effektivt kan  

 opspore andre HIV-smittede og dermed stoppe risikoen for yderligere  

 smittespredning.
 Som de danske regler er i dag, er der ingen forpligtelse for HIV-smittede  

 til at hjælpe med at opspore andre smittede, hvilket hæmmer muligheden for at  

 finde frem til flere HIV-smittede.
 Det kan også i dag konstateres, at det frivillige smitteopsporingssystem  

 har spillet fallit, man finder stort set ingen smittede på den måde.
Det kan meget vel være, at det er en ubehagelig oplevelse at fortælle om  

 de personer, man kan have påført HIV, og det kan meget vel være, at det er  

 ubehageligt for de måskesmittede at skulle undersøges og opleve usikkerheden  

 frem til resultatet foreligger, men i sidste ende kan og vil det redde liv! Som et eksempel på, hvor ineffektivt det danske smitteopsporingssystem er,  

 kan nævnes, at kun en (1) ud af 10 HIV-smittede på Fyn ønsker at tale om  

 smitteopsporing.
I Sverige I Sverige benytter man en anden metode end den danske.
Her er holdningen,  

 at hvis du er smittet med HIV, er du forpligtet til at medvirke til, at den,  

 der har smittet dig, og den, du kan have smittet, bliver undersøgt.
 Princippet for Sveriges AIDS-bekæmpelse er frivillig rutinetestning, men  

 tvungen kontaktopsporing og efterfølgende testning.
 Den svenske lovgivning kræver også, at personer, der mener at kan have  

 været udsat for HIV-smitte, skal søge læge og lade sig undersøge.
 Den mere krævende svenske lovgivning har ikke givet en lavere  

 testningsfrekvens, tværtimod har Sverige det forholdsvis største antal  

 HIV-testede indbyggere i Europa.
 I bilag 1 findes et oversat uddrag af de svenske regler.
AIDS i Danmark og Sverige Bilag 2, fig. 1, viser nye AIDS-tilfælde pr. år pr. million indbyggere i  

 Danmark (+) og Sverige (*). Figuren er hentet, med forfatterens og udgiverens  

 tilladelse, fra Hugh Zachariaes artikel »AIDS i Danmark og Sverige«  

 fra Ugeskrift for Læger 157/2, 9. januar 1995. Professor dr.med.
Hugh  

 Zachariae er ansat ved dermato-veberologisk afdeling på Marselisborg Hospital  

 i Århus og er en af Danmarks førende eksperter på området.
 I artiklen indgår flere figurer, der anskueliggør situationen, og Hugh  

 Zachariae konkluderer: »Alle kurver viser en 2-3 gange højere forekomst  

 af AIDS i Danmark end i Sverige«.
Hugh Zachariae afviser, at hovedårsagen til forskellen skulle være, at  

 AIDS kom først til Danmark.
Som det ses, stiger de danske kurver markant mere  

 stejlt end de svenske, og det hidtidige toppunkt på kurverne nås først i  

 Sverige.
Det har også været fremført, at Danmark i modsætning til Sverige er et  

 bysamfund, og at dette skulle være en grund til forskellen, dette kan  

 udelukkes ved at kigge på bilag 2, figur 2, hvor forholdet mellem København  

 og Stockholm sammenlignes.
Her ses den samme forskel som på figur 1.
 Hvorvidt forskellige seksualvaner i Sverige og Danmark skulle have nogen  

 indflydelse, ved man reelt intet om, ligeledes ved vi reelt intet om, hvordan  

 oplysningsarbejdet i Danmark og Sverige har virket, men det må opfattes som  

 særdeles sandsynligt, at risikogrupperne i begge lande fra midten af  

 1980'erne har haft tilstrækkelig viden om, hvordan smitten spreder sig og om,  

 hvordan man kan beskytte sig.
 Der er dog næppe nogen grund til at antage, at der skulle være nogen  

 væsentlig forskel på seksualvaner i Danmark og Sverige.
Bedre kontaktopsporing i Sverige Forskellen mellem omfanget af AIDS i Danmark og Sverige kan begrundes i  

 den forskel, der er i kontaktopsporingen og dermed forskellen i begrænsningen  

 af smittespredningen.
 I Danmark kan man medvirke, hvis man ellers synes, at man vil, i Sverige  

 indgår kontaktsopsporingen direkte i lovgivningen, der forpligter lægen til  

 at gennemføre den og patienten til at medvirke.
I Sverige har man ansat ca. 50 personer til kontaktsopsporing, i Danmark  

 er der ansat fem.
Til sammenligning kan det nævnes, at i 1993 var Danmarks  

 befolkning ca. 5,2 millioner og Sveriges 8,7 millioner, hvilket altså ikke  

 kan forklare forskellen i indsatsen.
I Sverige har man ud fra 365 kendte HIV-tilfælde fundet 53 nye  

 HIV-smittede, på Rigshospitalet har man ud fra et højere antal kendte  

 HIV-tilfælde ikke kunnet finde nogen.
Dette er næppe fordi de ansatte på  

 Rigshospitalet ikke er dygtige nok - de har ganske enkelt ikke redskaberne,  

 altså den nødvendige lovgivning, til at kunne gøre det.
 I Sverige er HIV-diagnosen for den enkelte patient gennemsnitligt stillet  

 flere år tidligere end i Danmark.
Det er vigtigt at HIV-diagnosen stilles så tidligt som muligt Der er mindst fire gode grunde til, at det er vigtigt, at få HIV-diagnosen  

 stillet så tidligt som muligt:
 1. I dag er man i stand til at hjælpe de HIV-smittede til et længere liv  

 uden alt for alvorlige symptoner.
 2: Risikoen for, at en HIV-smittet mor føder et barn, der også er smittet,  

 er 20-25 pct., risikoen kan dog nedsættes til knap 10 pct., hvis moderen fra  

 12. svangerskabsuge behandles med produktet retrovir.
 3. Jo hurtigere en HIV-smittet identificeres, jo færre mennesker kan  

 vedkommende nå at smitte, uanset at dette måtte være sket ubevidst, som det  

 oftest er.
 4. Det er en stor belastning for en person at konstatere, at ud over at  

 man selv er HIV-smittet, så kan man også have smittet og dermed indirekte  

 dødsdømt andre.
 Alle fire grunde fortæller, at af hensyn til den smittede og af hensyn til  

 den smittedes omgivelser skal vi finde frem til vedkommende hurtigst muligt.
 Det er fortsat meget vigtigt at huske, at i det øjeblik en person er  

 blevet smittet med HIV, så er AIDS diagnosen og i sidste ende døden, ifølge  

 al sagkundskab, blot et spørgsmål om tid.
 Et yderligere argument, uden at det skal fremstå som grunden til  

 forslagets fremsættelse, er de store udgifter, der er forbundet med  

 behandlingen af HIV- og AIDS-patienter sammenlignet med de relativt små  

 udgifter, der er forbundet med testning.
Forslagets konsekvens Det er vigtigt at ændre lovgivningen, således at man ikke længere  

 anonymiserer de smittede på de raskes bekostning.
 Måden til hurtigst muligt at finde frem til dem, der er HIV-smittede,  

 hedder kontaktopsporing, og det må konstateres, at det danske system ganske  

 enkelt ikke giver resultat.
I folketingsåret 1992-93 svarer sundhedsministeren på spørgsmål nr.
S 616  

 blandt andet: »Erfaringer fra andre lande har vist, at smitteopsporing  

 kan give resultater i form af ikke tidligere erkendt HIV-infektion.« Omvendt kan vi se, at det svenske system, der indeholder et stort  

 frivillighedselement og en lille grad af tvang, klart giver bedre resultater.
Når man kan konstatere, at det system, der benyttes, ikke fungerer, så er  

 det ingen skam at erkende dette og ændre systemet.
De øvrige nordiske lande  

 har allerede lagt HIV ind under deres respektive epidemilovgivninger.
Med nærværende forslag ønsker forslagsstillerne at moderere betydningen af  

 de to første ord i den motiverede dagsorden fra marts 1987, vi ønsker i  

 første omgang, at alle kommer frivilligt og alt sker på frivillig basis.
Men  

 da det kan konstateres, at det ikke virker, så ønsker forslagsstillerne  

 mulighed for at pålægge HIV-smittede handlinger, der kan medvirke til at  

 forhindre HIV-smitten og dermed AIDS i at brede sig.
 Det kan i den sammenhæng blive nødvendigt at lade en del af anonymiteten  

 glide ud, uden at det betyder, at alle og enhver skal have adgang til en  

 liste med HIV-smittedes navne.
Med disse to forbehold støtter forslagsstillerne selvfølgelig  

 formuleringen om »åben direkte og ærlig information, den enkeltes  

 tryghed ved at henvende sig til sundhedsmyndighederne samt ønsket om at undgå  

 enhver form for diskrimination.« Bilag 1 Nærværende er en oversættelse af uddrag af den svenske  

 »Smittskydlag«, uddragene er efter forslagsstillernes opfattelse af  

 de centrale dele af loven.
Oversættelsen er uden ansvar.
Den komplette  

 svenske »Smittskydlag« vil blive fremsendt til Sundhedsudvalget Smittesikkerhedslov (SFS 1988:1472) med ændringer indført til og med SFS 1992:1561 Pligt til at søge læge og videregive oplysninger § 13. Den som har anledning til at antage, at han er smittet med  

 en samfundsfarlig sygdom er forpligtet til uden tøve at søge læge, samt at  

 lade lægen foretage undersøgelser og prøver som er nødvendige til at fastslå,  

 om han er smittet med en sådan sygdom.
Han er også forpligtet til at følge de  

 forholdsregler, som lægen har meddelt ham.
Bestemmelserne i 1. stykke  

 anvendes også, hvis en person, som bliver smittet med en samfundsfarlig  

 sygdom oplyser, at han har været i kontakt med en anden person på en sådan  

 måde, at smitten har kunnet overføres.
 § 14. Den, som er blevet smittet med en samfundsfarlig sygdom,  

 skal give den behandlende læge oplysninger om den eller de personer, som  

 smitten kan være kommet fra og være ført videre til, samt i øvrigt at give  

 oplysninger om, hvorfra smitten kan være kommet, og hvor den kan være ført  

 videre til.
Anmeldelse om samfundsfarlige og andre anmeldelsespligtige  

 sygdomme § 20. En læge, som i sin virksomhed konstaterer, at nogen er  

 smittet med en samfundsfarlig sygdom, skal anmelde dette til  

 smittesikkerhedslægen (embedslægen) og til Statens Smittesikkerhedsinstitut  

 (Seruminstitut) (OA).
 I tilfælde af en samfundsfarlig sygdom, som nævnt i bilag 1.2 i denne lov,  

 skal anmeldelsen også ske til miljø- og helbredsnævnet  

 (sundhedsmyndighederne). Anmeldelse til nævnet behøver dog ikke ske, hvis  

 omstændighederne klart viser, at smittekilden findes uden for landets  

 grænser. (Lov 1992:1561).
 § 21. En anmeldelse som nævnt i § 20 skal indeholde følgende  

 oplysninger:
 1. Den smittedes navn, adresse og personnr.
2. Den sandsynlige smittekilde 3. De sandsynlige smitteveje.
 4. De forholdsregler/instrukser, som lægen har angivet, samt de  

 behandlingsforanstaltninger og andre foranstaltninger, som han har vedtaget  

 for at forhindre smittespredning.
 5. Andre oplysninger af betydning for smittebeskyttelse.
 Hvis anmdelsen gælder en sygdom som nævnt i pkt. 1.3 i bilag til denne  

 lov, skal oplysningerne som nævnt i stykke 1 og 2 ikke videregives i  

 anmeldelsen.
Særlige forholdsregler ved frygtet smittespredning § 25. Hvis en behandlende læge har anledning til at antage, at en  

 patient, som bærer eller mistænkes at bære smitte af en samfundsfarlig  

 sygdom, ikke vil følge, eller ikke følger angivne forholdsregler, skal han  

 straks underrette smittesikkerhedslægen (embedslægen). Dette gælder også,  

 hvis en sådan patient afbryder igangværende behandling, uden at den  

 behandlende læge er indforstået med det.
 § 26. Hvis den behandlende læge i sit arbejde med smittesporing i  

 overensstemmelse med § 18 finder anledning til at antage, at en person er  

 smittet med en samfundsfarlig sygdom, og denne ikke uden tøven lader sig  

 undersøge af lægen selv eller af en anden læge, skal den behandlende læge  

 underrette smittesikkerhedslægen (embedslægen) herom.
Særlige underretninger ved infektion af HIV § 29. Vedrørende den, som bærer smitte af HIV-infektion, er  

 følgende personer og myndigheder forpligtet til, på anmodning fra  

 smittesikkerhedslægen (embedslægen) at give ham de oplysninger, som han  

 behøver for at kunne udføre sin pligt i overensstemmelse med denne lov:
1. Myndigheder som gennem deres virksomhed får kendskab til oplysninger af  

 betydning for smittesikkerheden og 2. personale inden for den private helbreds- og sundhedspleje, som i deres  

 arbejde står under tilsyn af socialstyrelsen.
 § 30. Hvis smittesikkerhedslægen (embedslægen) har fået en  

 underretning fra en behandlende læge om, at en patient som bærer smitte af  

 HIV-infektionen, ikke har fulgt eller mistænkes for ikke at have fulgt  

 meddelte forholdsregler, skal smittesikkerhedslægen (embedslægen) underrette  

 Socialnævnet, politimyndighederne og Kriminalforsorgen i Frihed(1).
 (1) Kriminalforsorgen i Frihed er på svensk  

 »frivårdsmyndigheten« og er en myndighed, der tager sig af løsladte  

 fanger, altså tager sig af dem når de ikke er fængsel eller på anden måde  

 låst inde længere.
Ved underretningen skal han give oplysninger om, hvem forholdsreglerne  

 gælder for og indholdet af disse.
Underretningen skal ikke gives, hvis  

 smittesikkerhedslægen (embedslægen) bedømmes, at den ikke behøves for at  

 tilse, at forholdsreglerne følges, eller at den i øvrigt ikke har betydning  

 for smittesikkerheden.
 (Lov 1990:1017).
§ 31. Opdager Socialnævnet, politimyndighederne eller  

 Kriminalforsorge i Frihed, efter at have fået underretning i overensstemmelse  

 med § 30 i sin virksomhed, forhold som tyder på, at forholsreglerne ikke  

 følges, skal dette anmeldes til den smittesikkerhedslæge (embedslægen), som  

 har givet underretningen.
Hvis denne har videregivet sagen til en  

 smittesikkerhedslæge (embedslægen) i en anden amtsrådskommune skal  

 anmeldelsen i stedet gives til denne smittesikkerhedslæge (embedslægen).
 Når smittesikkerhedslægen (embedslægen) anser, at Socialnævnet,  

 politimyndighedernes eller Kriminalforsorgens medvirken ikke længere behøves,  

 skal han meddele myndighederne dette.
 § 32. Hvis nogen som er smittet af HIV-infektion indsættes i en  

 fængselsanstalt eller med tvang på en anden plejeanstalt skal den læge, som  

 har ansvaret for helbreds- og sundhedsplejen underrettes af den behandlende  

 læge om smitten, og om de forholdsregler, som gælder for den indsatte.
 Kan den indsatte ikke tages hånd om på en sådan måde, at smittespredning  

 kan forhindres, skal den ansvarlige læge underrette den behandlende læge  

 herom.
Tvangsundersøgelse § 36. Hvis nogen som ifølge § 13 er pligtig til at søge læge, ikke  

 uden tøven gør det, må smittesikkerhedslægen (embedslægen) beslutte, at han  

 skal undersøges af en læge som smittesikkerhedslægen (embedslægen) udpeger  

 hertil.
Ved undersøgelsen, må der ikke forekomme indgreb, som kan forårsage  

 andet end ubetydelige men.
 Lægen skal underrette smittesikkerhedslægen (embedslægen) om resultatet af  

 undersøgelsen.
Midlertidig forvaring § 37. Hvis det af særlige grunde er nødvendigt for at forhindre  

 frygtet smittespredning må smittesikkerhedslægen (embedslægen) beslutte, at  

 den som antages at være blevet smittet af sygdom, som nævnt i pkt. 1.1 og 1.2  

 i bilag til denne lov, midlertidigt skal på et sygehus.
Varetagelsen skal stå  

 på, indtil det klarlægges, om denne er smittet, dog højst i syv dage, den dag  

 forvaringen iværksættes medregnet.
 Den varetagne skal hindres i at forlade sygehusets område eller den del af  

 sygehuset, hvor han skal opholde sig.
Beslutning om tvangsisolering § 38. Lensdomstolen skal på ansøgning fra smittesikkerhedslægen  

 (embedslægen) tage stilling til tvangsisolering af den, som er smittet af en  

 samfundsfarlig sygdom, hvis den smittede ikke frivilligt overholder de  

 forholdsregler, som er nødvendige for at hindre smittespredning.
En sådan  

 beslutning skal også tages, hvis der findes begrundet anledning til at  

 antage, at den smittede ikke følger meddelte forholdsregler og forsømmelsen  

 indebærer en åbenlys risiko for smittespredning.
 Tvangsisolering skal ske på et sygehus, som drives af en  

 Landstingskommune.
Tvangsisoleringens varighed § 40. Tvangsisolering må stå på i højst 3 måneder fra den dag, den  

 smittede på grund af beslutningen om isolering, blev indlagt på syghus.
 § 41. Efter ansøgning fra smittesikkerhedslægen (embedslægen) må  

 Lensdomstolen beslutte, at tvangsisolering skal fortsætte ud over den længste  

 tid i overensstemmelse med § 40. En sådan beslutning må højst gælde 6 måneder  

 ad gangen.
 En ansøgning om fortsat tvangsisolering skal være Lensdomstolen i hænde  

 inden tiden for gældende beslutning om tvangsisolering er udløbet.  

 Tvangsisoleringen fortsætter frem til Lensdomstolen har taget stilling til  

 ansøgningen.
Særlige beføjelser ved tvngsisoleringen § 44. Den som er tvangsisoleret må hindres i at forlade sygehusets  

 område eller den del af sygehuset, hvor han skal opholde sig, og må iøvrigt  

 underkastes den begrænsning af bevægelsesfrihed, som er nødvendig for at  

 gennemføre tvangsisoleringen.
Hans bevægelsesfrihed må også indskrænkes, når  

 det er nødvendigt af hensyn til hans egen eller andres sikkerhed.
Smittesikkerhedsbestemmelser (SFS 1989:301) med ændringer indført til  

 og med SFS 1990:1036 § 4. En anmeldelse i overensstemmelse med § 20 i  

 smittesikkerhedsloven (1988:1472) som gælder en sygdom nævnt i bilag 1.3 til  

 nævnte lov skal, udover det som foreskrives i § 21 i smittesikkerhedsloven,  

 indeholde oplysninger om de to første og de fire sidste cifre i den smittedes  

 personnummer og hans bopælslen.(*) (*) Det len (svensk »lan«), hvor den pågældende har sin bopæl.  

 Hvis den smittede ved infektion af HIV tilhører en risikoudsat gruppe, skal denne gruppe angives i anmeldelsen.
Andre oplysninger om den smittedes identitet må ikke gives i anmeldelsen.
Bilag a Anmalningspligtiga sjukdomar 1 Samhallsfarliga sjukdomar 1.1 difteri flackfeber gula febern hepatit B hepatit non A non B  

 meningokockinfektion polio tubertulos virala hemorragiska febrar exkl.  

 hemorragisk nefrosonefrit återfallsfeber 1.2 hepatit A kolera mjaltbrand paratyfoidfeber pest rabies  

 salmonellainfektion shigellos tyfoidfeber 1.3 gonorre infektion av HIV (humant immunbristvirus) klamydiainfektion  

 syfilis 2 Andra anmalningspliktiga sjukdomar an samhallafarliga 2.1 hemorragisk nefrosonefrit infektioner orsakade av atypiske  

 mykobakterier malaria stelkramp trikinos tularemi ulcus molle 2.2 botulism campylobakter giardia lamblia legionarsjuka listerios  

 papegojsjuka toxoplasmainfektion.
Bilag 2 Nedenstående figurer er fra »Aids i Danmark og Sverige« af Hugh  

 Zachariae, Ugeskrift for Læger 157/2, 9. januar 1995, i artiklen er de  

 nummereret som hhv. fig. 1 og 2.
+++ FIGUR 1 +++ Nye AIDS-tilfælde per år per en mio. indbyggere i Danmark (+) og  

 Sverige (*) fra 1980-1994.
Nye AIDS-tilfælde per år per en mio. indbyggere i København (+) og  

 Stock- holm (*) fra 1980-1994.
