Pressenævnets kendelse i sag nr. 2017-80-0058 Gråsten Avis får kritik for manglende forelæggelse af kritiske udsagn En person klagede over, at Gråsten Avis i november 2017 havde bragt kritisk omtale af ham og hans to virksomheder uden, at avisen først at have indhentet hans kommentarer til kritikken.
Pressenævnet fandt, at den påklagede omtale indeholdt udsagn, der kunne være skadelige eller krænkende for personen og virksomhederne.
Nævnet udtalte derfor kritik af Gråsten Avis for ikke at give klagerne mulighed for at kommentere beskyldningerne i sammenhæng med, at de blev fremsat.
 [Klager 1] har på egne og [Klager 2] ApS (herefter [Klager 2]) og [Klager 3] A/S (herefter [Klager 3]) vegne klaget til Pressenævnet over artiklerne Venstre byrådsmedlem svarer igen på kritik og Analyse bragt i Gråsten Avis den 20. november 2017, fordi han mener, at god presseskik er tilsidesat.
 [Klager 1] har navnlig klaget over, at artiklerne indeholder ukorrekte og krænkende oplysninger om ham og om [Klager 2] og [Klager 3], og at oplysningerne ikke blev forelagt ham inden offentliggørelsen.
1 Sagsfremstilling Forud for offentliggørelsestidspunktet Den 19. november 2017 lagde [Klager 2] et opslag på deres Facebook-side.
Opslaget blev samme dag endvidere bragt i et enslydende indlæg på sonderborgnyt.dk under overskriften Virksomhedsejer: Overvejer du at stemme på Venstre  så tænk dig godt om.
Af indlægget fremgik blandt andet:
 Virksomhedsejer [Klager 1], [Klager 3] & [Klager 2], Gråsten, skriver:
Overvejer du at stemme på Venstre i Sønderborg? Nærmere bestemt borgmesterkandidat, Peter Hansen, Venstre Sønderborg, så tænk dig godt om.
[] Vi har villet Gråsten by siden vi kom hertil, og derfor er vi blevet meget overraskede over den modstand, vi har mødt fra Venstre i Sønderborg.
Byrådsmedlem, Tom Holden Jensen, også fra Venstre i Sønderborg, har bl.a. offentligt udtalt  Derfor er det også bare virkelig ærgerligt når en hobby-restauratør, der ikke skal leve af det, ødelægger det gode initiativ og gå-på-mod hos de der skal!  [] Stem på de politikere som sætter sig ind i tingene og tager sig tid til at snakke med borgerne og virksomhederne, i stedet for de politikere som kun går efter overskrifterne, og ønsker at kvæle initiativer.
 Normalt har jeg ingen holdning til politik, men efter det jeg har oplevet, kan jeg ikke anbefale borgmesterkandidat, Peter Hansen til borgmesterposten i Sønderborg.
Jeg ønsker alle et godt valg.  De påklagede artikler Gråsten Avis bragte den 20. november 2017 to artikler vedrørende [Klager 1] og hans virksomheder [Klager 2] og [Klager 3].
 Af artiklen Venstre byrådsmedlem svarer igen på kritik, bragt på side 13, fremgik følgende:
 I kommunalvalgkampens sidste dage er bølgerne gået højt i Gråsten.
[Klager 3]s ejer [Klager 1] har bl.a. kraftigt kritiseret Venstres byrådsmedlem Tom Holden Jensen, der påpegede at restaurationsdelen af virksomheden ikke er kerneforretningen.
Derfor er det også til at leve med for [Klager 3] ejeren, når han sætter et prisniveau der betyder at han ikke får overskud, og det samme sker for andre restauratører i Gråsten.
Forskellen er bare, at det går ud over deres levebrød.
I et facebook opslag på [Klager 2]s side valgte [Klager 1] at angribe Tom Holden Jensen og Venstre for ikke at ville Gråsten.
Her svarede Tom Holden Jensen med en række ting han har været med til at arbejde for, til gavn for Gråsten: " Som gammel Kværs og Gråsten dreng, medlem i det tidligere Kultur & Erhvervs udvalg og denne gang i Udvalget for kulturel og regional udvikling samt Erhvervsudvalget har det bl. a. været: -Afsætte midler til masterplanen for Gråsten -Støtte Gråsten Forum, også med finansiering -Kongelig Køkkenhave, også med finansiering -Lokalt turistkontor" Derudover påpegede Tom Holden Jensen i samme facebook opslag: " Det giver god mening for [Klager 3] at have værelser til kunder, mødefaciliteter samt kantineordning for medarbejderne.
Det er gode synergi-effekter og godt spottet af jer! Men let's face it, det gør knap så ondt på jer når et arrangement på torvet ikke giver afkast, når man sælger tingene til kostpris.
Det gør det på dem der lever af det, eller for det." Tom Holden Jensen har også tidligere støttet [Virksomheden]s ejer [Virksomhedsejeren], da han følte sig ramt på sit levebrød.  Artiklen var ledsaget af et billede af Tom Holden Jensen og [Virksomhedsejeren] med følgende billedtekst:
Tom Holden Jensen støttede [Virksomhedsejeren] (tv), da han blev ramt på sit levebrød af [Klager 3].  Artiklen Analyse blev bragt på side 29. Af artiklen fremgik blandt andet:
[] Det er velkendt, at forholdet mellem Venstre og De Konservative i Sønderborg Kommune ikke har fungeret optimalt i den valgperiode, der snart slutter.
 Uenighederne startede, da De Konservative sammen med Fælleslisten pegede på Erik Lauritzen fra Socialdemokratiet som borgmester, før alle muligheder for at finde en borgerlig borgmester var undersøgt.
 Den uenighed rykker nu ind i Gråsten. [Klager 1], der er indehaver af [Klager 3] og [Klager 2], mener, at vælgerne ikke skal stemme på Venstre på tirsdag.
Det er velkendt, at [Klager 1] har et stærkt tilhørsforhold til De Konservative og han var involveret i det vælgermøde lørdag, der skulle fremstille Ole W.
Stenshøj fra De Konservative som en " blå" borgmesterkandidat.
På trods af at de Konservative ikke er gået med i det borgerlige valgforbund.
Men i stedet har indgået et samarbejde med blandt andet De Radikale.
Et parti som Konservative vælgere normalt har det svært med.
Der kan næppe herske tvivl om, at angrebet på Venstre ikke er noget [Klager 1] tilfældigvis lige kommer op med kort før valget.
Det er med al sandsynlighed dybt koordineret med Den Konservative Partiforening.
Desto mere kan det undre, at partiet går til valg på ordentlighed.
Noget kan tyde på, at de glemte det, da [Klager 1] blev sendt i byen for at kritisere Venstre.
 Det vidner om, at De Konservative ved, at de på tirsdag for alvor kan komme i problemer og risikere at ryge ud af byrådet.
 Det ligner et desperat Konservativt parti, der går imod egne principper.
Dommen for de ufine metoder falder på tirsdag.  Efter offentliggørelsen Den 20. november 2017 bragte sonderborgnyt.dk et læserbrev skrevet af [Klager 1].
Af læserbrevet fremgik blandt andet:
 Det er med stor undren, at jeg i dag har læst seneste udgave af Gråsten Avis.
[] I artiklen Venstre-byrådsmedlem svarer igen på kritik har redaktøren valgt udelukkende at bringe indhold fra Tom Holden Jensens svar på min kritik, altså den ene side af sagen, og ikke i sammenhæng med min oprindelige kritik.
 Derudover beskyldes jeg for at ødelægge andres forretning.
 [Redaktøren] bringer endnu engang sommerens hændelser på Torvet i Gråsten frem i lyset, nu med meget direkte og skarpe påstande om at min virksomhed, [Klager 2], skulle ramme [Virksomheden]s ejer [Virksomhedsejeren]s levebrød.
 Lad mig minde avisens læsere om, at sagen fra i sommers drejer sig om fadøl solgt på Torvet torsdag 27. juli 2017 til 10 kr.
At dette tiltag skulle have ramt [Virksomhedsejeren]s levebrød har aldrig været sandt, og hvis der ikke skulle mere til at ødelægge en lokal kromands mangeårige og dygtige forretning, så var det nok længe sket.
Handelsstandsforeningen kunne jo i øvrigt fremlægge det længe efterspurgte regnskab for, hvor meget den omtalte kromand rent faktisk betalte for arrangementet på Torvet.
 Artiklen i Gråsten Avis bærer stærkt præg af redaktørens personlige holdning, og dens budskab er direkte krænkende for min virksomhed.
 I samme udgave bringer redaktøren en såkaldt Analyse, hvor han klandrer Den Konservative Partiforening for at være involveret i mit læserbrev fra 19. november 2017.
Samtidig mener han, at jeg er blevet sendt i byen for at kritisere Venstre.
Jeg kan hertil fortælle, at jeg i dag er blevet kontaktet af Søren Andresen, Konservative i Sønderborg, som også undrer sig over de usande påstande i artiklen.
Jeg har ingen offentlige politiske holdninger og støtter ingen politiske partier.
Jeg har stor respekt for Venstres arbejde  både landsdækkende og lokalt, men i forbindelse med det forestående kommunalvalg tager jeg afstand fra borgmesterkandidat, Peter Hansen, og byrådsmedlem, Tom Holden Jensen, da de ad flere omgange offentligt har kritiseret min virksomhed og tiltag i lokalsamfundet.
[] Yderligere oplysninger Det fremgår af udskrift af 5. marts 2018 fra det Centrale Virksomhedsregister (CVR), at [Klager 1] er administrerende direktør for [Klager 2]. [Klager 3] er [Klager 2]s legale ejer, mens [Klager 1] og [Person A] er selskabets reelle ejere.
 Det fremgår videre, at [Klager 3]s direktion udgøres af [Klager 1], og at [Klager 1] og [Person A] er selskabets reelle ejere.
 [Klager 1]s klage er modtaget i Pressenævnet den 20. november 2017.
2 Parternes synspunkter 2.1 [Klager 1]s synspunkter God presseskik [Klager 1] har anført, at de påklagede artikler indeholder urigtige oplysninger, og at Gråsten Avis ikke har kontrolleret oplysningernes rigtighed inden artiklernes offentliggørelse, hvilket er i strid med de vejledende regler for god presseskik, punkt A. 1, om korrekt information.
Oplysningerne i artiklerne, som kan være skadelige, krænkende og virke agtelsesforringende for [Klager 1] personligt og for [Klager 2] samt [Klager 3] blev ikke forsøgt forelagt klager, inden de blev bragt. [Klager 1] har anført, at Gråsten Avis, i overensstemmelse med de vejledende presseetiske regler, punkt A. 3 og A. 4, burde have givet ham mulighed for at udtale sig, således at hans besvarelse af de i artiklerne bragte angreb kunne være blevet bragt i sammenhæng hermed.
Dette særligt, fordi angrebene var krænkende for klager.
[Klager 1] har videre anført, at Gråsten Avis ikke har udvist tilstrækkelig kildekritik, idet artiklerne er baseret på udsagn fra én enkelt kilde, Tom Holten Jensen, uagtet at kilden har en personlig interesse i sagen, og at hans udsagn kan være farvet heraf, hvilket er i strid med punkt A. 2 i de vejledende presseetiske regler.
Herudover fremstår det, i strid med de vejledende presseetiske regler, punkt A. 5, uklart, hvad der er faktiske oplysninger, og hvad der er kommentarer i de to artikler.
- Artiklen Venstre byrådsmedlem svarer igen på kritik [Klager 1] har anført, at artiklens beskrivelse af de aktiviteter, der foregik på Torvet, og af den forretningsmæssige drift af [Klager 2] er forkert og krænkende, og at den beror på redaktørens personlige holdning.
Klager har i den forbindelse navnlig henvist til, at udsagnet i artiklens billedtekst Tom Holden Jensen støttede [Virksomhedsejeren], da han blev ramt på sit levebrød af [Klager 3] er taget ud af kontekst, og at det aldrig har været sandt.
Endvidere er den påklagede artikel ensidig, da den alene refererer byrådsmedlem Tom Holden Jensens svar på en af klager tidligere fremsat kritik uden at bringe klagers oprindelige kritik i sammenhæng hermed.
- Artiklen Analyse Klager har anført, at artiklen indeholder ukorrekte påstande om, at hans tidligere fremsatte kritik af partiet Venstre skulle være dybt koordineret med Den Konservative Partiforening, og at [Klager 1] blev sendt i byen for at kritisere Venstre.
Som dokumentation herfor har [Klager 1] i sin klage til Pressenævnet af 20. november 2017 indsat nedenstående tekstafsnit, som efter det oplyste er indholdet af en mail sendt til ham fra Søren Andresen, Konservative i Sønderborg:
Fra: Søren Andresen Dato: 20. november 2017 kl. 13.40 Til: [Klager 1] Vi kan jo se at dit indlæg mod Venstre har skabt en del dønninger, men det havde du nok forventet.
 Hvad vi som Konservative ikke kunne forvente, var at Venstre sendte [Redaktøren] i byen, for at miskreditere os på det groveste og påstå at dit indlæg var koordineret med og bestilt af de Konservative.
Vi var jo ikke vidende om at du ville lave et sådant indlæg, og derfor har vi måtte forsøge at imødegå de løgne som [Redaktøren] har spredt om os.
Nu håber vi bare at hans såkaldte "analyse" ikke har skadet os, men det må vi se i morgen.  2.2 Gråsten Avis synspunkter Gråsten Avis har overordnet anført, at [Klager 1]s klage ikke vedrører brud på de presseetiske regler, men at der i givet fald er tale om en straffesag.
Pressenævnet har således ikke kompetence til at behandle sagen, hvorfor klagen bør afvises.
Gråsten Avis har endvidere bemærket, at avisen anser det for misbrug af Pressenævnet, at [Klager 1] har fremsendt en klage til nævnet uden først at forsøge at få bragt et læserbrev eller et genmæle i avisen som modsvar til avisens kritik.
God presseskik Gråsten Avis har anført, at der ikke er fejl i de påklagede artikler.
Avisen er i sin fulde ret til at formulere sig som sket, jævnfør den alment kendte kritik af klager, ligesom avisen har ret til at gengive nyhedsmæssigt, hvordan denne kritik udtrykkes i andre medier.
Endvidere er der, netop på grund af denne alment anerkendte dokumentation, intet journalistisk behov for at forelægge kritikken for klager, der i øvrigt gengives i meget forsigtig form i artiklerne.
Avisen er endvidere ikke forpligtet til at forelægge [Klager 1] avisens egne meninger.
 Gråsten Avis har videre anført, at enhver formulering i de påklagede artikler har belæg i mangfoldige kilder, og at avisen ikke har pligt til at offentliggøre kilderne.
- Artiklen Venstre byrådsmedlem svarer igen på kritik Gråsten Avis har oplyst, at artiklen har sit udgangspunkt i et opslag på Facebook og i beskedent omfang er blevet bearbejdet journalistisk.
Avisens gengivelse af opslaget er dokumenterbar i enhver henseende.
Gråsten Avis har endvidere om [Klager 1] anført, at han tidligere på året [år 2017, Pressenævnet] tilsidesatte kollegiale hensyn i forbindelse med en fejring i Gråsten af Dronning Margrethe og Prins Henriks guldbryllup.
Ved en folkefest på Torvet dumpede klager således priserne på fadøl til 10 kroner og påførte andre restauratører store tab.
Dette er dokumentarbart og alment kendt i restauratørkredse i almindelighed og i Gråsten i særdeleshed.
Både JydskeVestkysten, SønderborgNyt og Gråsten Avis har tidligere skrevet udførligt om det.
- Artiklen Analyse Gråsten Avis har anført, at artiklen er avisens leder i et langvarigt kontroversielt forløb i blå blok mellem partierne Venstre og Konservative over mere end fire år.
I den forgangne valgkamp har et lukket konservativt netværk, omfattende klager, konsekvent undergravet blå bloks muligheder for fælles politisk spor i forbindelse med det kommunale valg i Sønderborg Kommune.
Gråsten Avis mening, der baserer sig på analyse af en lang række hændelser og udsagn fra kilder, er udtryk for en status på åbenlys konservativ illoyalitet i valgkampen.
Denne illoyalitet kulminerede med et Facebook-opslag søndag den 19. november 2017, hvor klager rettede et voldsomt angreb mod Venstre, Venstres borgmesterkandidat Peter Hansen og byrådsmedlem Tom Holden (V), der også er restauratør i Sønderborg.
Gråsten Avis har anført, at det er uomtvisteligt, at der var tale om en koordineret kritik fra det konservative netværk.
Avisens konklusioner herom fremgår af den påklagede artikel.
Denne meningstilkendegivelse føler avisen sig forpligtet til at give, når illoyaliteten mod en samlet blå blok har været utvetydig.
Gråsten Avis har endvidere bemærket, at mail af 20. november 2017 fra Søren Andresen, Konservative i Sønderborg, som [Klager 1] har fremlagt i forbindelse med klagen til Pressenævnet, er konstrueret til brug for klagen og uden sandhedsværdi.
Mailen er derimod udtryk for koordineringen i de lukkede cirkler.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
Hanne Schmidt, Hans Peter Blicher, Lene Sarup og Michael Voss Pressenævnet bemærker indledningsvist, at [Klager 1]s klage til Pressenævnet angår spørgsmålet om, hvorvidt god presseskik er tilsidesat.
Klagen behandles derfor i sin helhed.
God presseskik [Klager 1] har klaget over, at de påklagede artikler indeholder ukorrekte og krænkende oplysninger, som ikke blev forelagt ham forud for artiklernes offentliggørelse, hvorfor han i artiklerne ikke fik mulighed for at besvare de angreb, der blev fremsat imod ham. [Klager 1] har også klaget over, at Gråsten Avis ikke har udvist tilstrækkelig kildekritik, og at det ikke fremstår tilstrækkelig klart, hvad der er faktiske oplysninger, og hvad der er kommentarer i artiklerne.
Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives eller gengives, er korrekte.
Kritik bør udvises over for nyhedskilderne, i særdeleshed når disses udsagn kan været farvet af personlig interesse eller skadevoldende hensigt.
Oplysninger, som kan være skadelige, krænkende eller virke agtelsesforringede for nogen, skal efterprøves i særlig grad, inden de bringes, først og fremmest ved forelæggelse for den pågældende.
Derudover skal angreb og svar, hvor det er rimeligt, bringes i sammenhæng og på samme måde.
Det gælder i særlig grad krænkende eller skadelige udsagn.
Det fremgår yderligere, at det skal gøres klart, hvad der er faktiske oplysninger, og hvad der er kommentarer, jf. punkt A. 1, A. 2, A. 3, A. 4 og A. 5.
- Artiklen Venstre byrådsmedlem svarer igen på kritik Artiklen omhandler en meningsudveksling på [Klager 2]s Facebook-side mellem [Klager 1] og Tom Holden Jensen. [Klager 1] har klaget over artiklens beskrivelse af begivenhederne på Torvet i Gråsten, herunder beskrivelsen af den forretningsmæssige drift af [Klager 2], navnlig udsagnet Tom Holden Jensen støttede [Virksomhedsejeren], da han blev ramt på sit levebrød af [Klager 3].
 Af artiklen fremgår blandt andet:
 [] Derfor er det også til at leve med for [Klager 3] ejeren, når han sætter et prisniveau der betyder at han ikke får overskud, og det samme sker for andre restauratører i Gråsten.
Forskellen er bare, at det går ud over deres levebrød.
[] I et facebook opslag på [Klager 2]s side valgte [Klager 1] at angribe Tom Holden Jensen og Venstre for ikke at ville Gråsten.
Her svarede Tom Holden Jensen [].
[] Derudover påpegede Tom Holden Jensen i samme facebook opslag: " Det giver god mening for [Klager 3] at have værelser til kunder, mødefaciliteter samt kantineordning for medarbejderne.
Det er gode synergi-effekter og godt spottet af jer! Men let's face it, det gør knap så ondt på jer når et arrangement på torvet ikke giver afkast, når man sælger tingene til kostpris.
Det gør det på dem der lever af det, eller for det." [] Endvidere fremgår følgende udsagn af billedteksten:
Tom Holden Jensen støttede [Virksomhedsejeren] (tv), da han blev ramt på sit levebrød af [Klager 3].  Gråsten Avis har under sagens behandling i Pressenævnet anført følgende om [Klager 1]:
[] Ved en folkefest på Torvet dumpede klager priserne på fadøl til 10 kroner og påførte andre restauratører store tab. [] Pressenævnet bemærker indledningsvist, at nævnet, som sagen er oplyst, ikke kan tage stilling til, hvorvidt den påklagede artikel indeholder ukorrekte oplysninger. [Klager 1] har dog i sit læserbrev, bragt den 20. november 2017 på sonderborgnyt.dk, bekræftet, at [Klager 2] solgte fadøl til 10 kr. pr. styk under den omtalte fejring af regentparrets guldbryllup, hvorfor nævnet lægger til grund, at oplysningen herom er korrekt.
Pressenævnet finder, at det havde været hensigtsmæssigt, hvis Gråsten Avis i artiklen havde refereret indholdet af den kritik mod partiet Venstre, som [Klager 1] forudgående fremsatte den 19. november 2017 på [Klager 2]s Facebook-side og på sonderborgnyt.dk.
Nævnet finder dog samtidig, at det fremgår tilstrækkelig klart af den påklagede artikel, at Tom Holden Jensens kritik var et modsvar til [Klager 1].
Efter en samlet vurdering finder nævnet derfor ikke anledning til at kritisere, at [Klager 1]s forudgående kritik af Venstre ikke fremgik af artiklen.
Pressenævnet finder videre, at udsagnene i artiklen fremstår som kilden Tom Holden Jensens subjektive vurderinger.
Nævnet udtaler derfor ikke kritik af den manglende forelæggelse.
Nævnet finder dog, at udsagnet Tom Holden Jensen støttede [Virksomhedsejeren], da han blev ramt på sit levebrød af [Klager 3] fremstår som en faktisk oplysning, som kan være skadelig, krænkende eller virke agtelsesforringende for klager.
Udsagnet burde derfor have været forelagt klager forud for artiklens offentliggørelse, og nævnet udtaler kritik af den manglende forelæggelse.
- Artiklen Analyse [Klager 1] har klaget over udsagnene dybt koordineret med Den Konservative Partiforening og [Klager 1] blev sendt i byen for at kritisere Venstre.
 Pressenævnet bemærker indledningsvist, at nævnet, som sagen er oplyst, ikke kan tage stilling til, om indholdet af den påklagede artikel er korrekt.
 Gråsten Avis har anført, at artiklen er avisens leder.
Det er Pressenævnets generelle opfattelse, at der i kommentarer og debatindlæg må tillades en højere grad af frisprog end i nyhedsartikler og lignende reportager.
Hertil kommer, at politikere og andre offentlige personer må tåle en mere nærgående og kritisk omtale af deres person og handlinger end andre.
Pressenævnet finder, at artiklen, grundet overskriften Analyse samt artiklens formuleringer i øvrigt, kan fremstå som en subjektiv kommentar.
Teksten vurderes derfor efter de videre rammer for frisprog.
Pressenævnet finder videre, at det fremgår af den sammenhæng, som de påklagede udsagn indgår i artiklen, at der er tale om avisens subjektive vurdering af baggrunden for, at [Klager 1] den 19. november 2017 valgte at offentliggøre et kritisk indlæg om partiet Venstre.
Pressenævnet finder dog, at avisens udsagn kan være skadelige, krænkende eller virke agtelsesforringende for [Klager 1].
Udsagnene burde derfor have været forelagt forud for artiklens offentliggørelse den 20. november 2017, således at [Klager 1] havde mulighed for at besvare beskyldningerne i sammenhæng med, at de blev fremsat.
Nævnet udtaler kritik.
Offentliggørelse af nævnets kendelse I medfør af medieansvarslovens § 49 pålægger Pressenævnet herefter den ansvarshavende redaktør af Gråsten Avis at offentliggøre følgende til Pressenævnets logo som illustration:
[rubrik] Pressenævnet kritiserer Gråsten Avis [underrubrik] Nævnet kritiserer Gråsten Avis for manglende forelæggelse af kritiske udsagn.
[tekst] I to artikler i november måned 2017 omtalte Gråsten Avis [Klager 1] og hans virksomheder [Klager 2] og [Klager 3].
I den ene artikel blev [Klager 1] og hans virksomheder kritiseret for forretningsmetoder, som ramte andre lokale restauratører på deres levebrød.
I den anden artikel blev [Klager 1] kritiseret for at have koordineret et kritisk indlæg om partiet Venstre med Det Konservative Folkeparti.
 [Klager 1], [Klager 2] og [Klager 3] har klaget til Pressenævnet over beskyldningerne i de to artikler.
Pressenævnet finder, at begge artikler indeholder udsagn, der kan være skadelige, krænkende eller virke agtelsesforringende.
Nævnet udtaler derfor kritik af Gråsten Avis for ikke at give klager mulighed for at forholde sig til beskyldningerne og besvare dem i sammenhæng med, at de blev fremsat.
Pressenævnet har pålagt os at bringe ovennævnte meddelelse.
Hele kendelsen fra Pressenævnet kan læses på pressenaevnet.dk Offentliggørelse af nævnets kendelse skal ske snarest i den første eller en af de første udgaver, der offentliggøres efter nævnets kendelse.
 Offentliggørelse skal ske på det sted i mediet, der svarer til placeringen af de kritiserede artikler.
 Skrifttype og layout bør svare til den opsætning, der i øvrigt anvendes i mediet.
