SU  tilbagebetaling  anden offentlig støtte - barselsdagpenge Barselsdagpenge var ikke en anden offentlig støtte som udelukkede ret til SU.
Da ansøgeren havde ret til SU sideløbende med barselsdagpengene, havde ansøgeren mellemste fribeløb.
Din klage vedrørende tilbagebetaling af SU I brev af 25. februar 2013 har du klaget over Styrelsen for Videregående Uddannelsers (herefter: styrelsen) afgørelse af 7. februar 2013 om tilbagebetaling af SU for støtteåret 2011.
Ankenævnets afgørelse Nævnet tiltræder styrelsens afgørelse af 7. februar 2013 om tilbagebetaling af SU for støtteåret 2011.
Retsgrundlag SU-loven (lovbekendtgørelse nr. 661 af 29. juni 2009) indeholder bl.a. følgende bestemmelser (uddrag):
§ 2. Uddannelsessøgende kan efter ansøgning få uddannelsesstøtte, når de (. . .) 5) ikke får anden offentlig støtte, der tilsigter at dække leveomkostningerne, bortset fra stipendium efter afsnit II.
 Forarbejderne til § 2, stk. 1, nr. 5, tidligere § 7, stk. 1, nr. 5, oplyser (i lovforslag L 188 af 19. februar 1986) følgende om offentlig støtte, der tilsigter at dække leveomkostningerne:
"Bestemmelsen (. . .) omfatter bl.a. uddannelsessøgende, der får folke- og førtidspension eller efterløn, eller som er omfattet af reglerne om elevstøtte i henhold til højskoleloven." § 24. (. . .) Stk. 2. Fribeløbet er 15.908 kr. pr. måned (mellemste fribeløb) for hver måned i støtteåret eller uddannelsesperioden, hvor den uddannelsessøgende har 1) valgt stipendium og studielån fra, (. . .) Stk. 3. Fribeløbet er 30.619 kr. pr. måned (højeste fribeløb) for hver måned i støtteåret eller uddannelsesperioden, hvor den uddannelsessøgende (. . .) 4) i perioder, der i øvrigt giver ret til uddannelsesstøtte, får anden offentlig støtte, der tilsigter at dække leveomkostningerne, jf. § 2, stk. 1, nr. 5, (. . .) (. . .) § 30. (. . .) Stk. 2. Foreløbige beløb, der er udbetalt, men ikke kan tildeles endeligt, skal betales tilbage. (. . .) Begrundelse Du har anført, at du i perioden september til og med december 2012 fik udbetalt barselsdagpenge, og at barselsdagpenge udgør anden offentlig støtte, der udelukker ret til SU, jf.
SU-lovens § 2, stk. 1, nr. 5, og derfor medfører højeste fribeløb, jf.
SU-lovens § 24, stk. 3, nr. 4.
 De eksempler, der er nævnt i forarbejderne til SU-lovens § 2, stk. 1, nr. 5, folkepension, førtidspension og efterløn, har det til fælles, at de sikrer en basisindtægt for modtageren.
De barselsdagpenge, du har modtaget, træder i stedet for den erhvervsindtægt, som du ville have haft i stedet, og som er en indtægt, der ikke udelukker ret til SU.
Ankenævnet finder derfor, at barselsdagpenge ikke udgør sådan anden offentlig støtte som nævnt i SU-loven, også selvom din erhvervsindtægt må antages at skulle have dækket leveomkostninger.
 Du kunne derfor også have oppebåret SU ved siden af barselsdagpengene, og har derfor alene ret til mellemste fribeløb, da du havde fravalgt SU i perioden.
 Ankenævnet har derfor ikke grundlag for at tilsidesætte afgørelsen om tilbagebetaling af for meget modtaget SU.
Sagsfremstilling Det fremgår af støttemeddelelse af 15. august 2011, at du i perioden fra januar til og med august får udbetalt stipendium og studielån, og at du i perioden fra september til og med december har fravalgt SU.
 Styrelsen har ved brev af 11. maj 2012 meddelt dig, at du skal tilbagebetale noget af den SU, som du modtog i 2011, da din egenindkomst oversteg dit fribeløb.
Du har i brev af 28. maj 2012 klaget til Ankenævnet for Statens Uddannelsesstøtteordninger og bl.a. anført, at du i perioden fra september til og med december 2011 har modtaget barselsdagpenge og dermed har fået anden offentlig støtte, der tilsigter at dække leveomkostningerne.
Du har anført, at du derfor har ret til højeste fribeløb.
Du har vedlagt dokumentation for udbetaling af dagpenge.
 Styrelsen har i brev af 7. februar 2013 fastholdt sin opfattelse og henvist til, at barselsdagpenge ikke er en offentlig ydelse, der er givet til at dække leveomkostninger.
Du har i brev af 25. februar 2013 genfremsendt din klage til Ankenævnet for Statens Uddannelsesstøtteordninger og derudover anført, at det ikke er muligt at modtage barselsdagpenge og samtidig modtage fødselsklip, og at du derfor er berettiget til det højeste fribeløb i de pågældende måneder, da du ikke har ret til SU.
Du har anført, at modtagelsen af barselsdagpenge svarende til 37 timer om ugen må antages at være substitution for den løn, som en arbejdsgiver ellers ville have udbetalt, hvis du var i arbejde, og at lønnen ville skulle dække dine leveomkostninger.
 Styrelsen har i brev af 2. maj 2013 videresendt sagen sammen med en udtalelse til ankenævnet og henvist til brev af 7. februar 2013.
Ankenævnet har ved brev af 3. juni 2013 fremsendt sagens akter til dig, således at du havde lejlighed til at fremkomme med bemærkninger hertil.
Ankenævnet har ikke modtaget bemærkninger fra dig i den anledning.
