Nr BSF 36 Forslag til folketingsbeslutning om en uddannelsesindsats i forhold til  

 Østlandene Fremsat af Ritt Bjerregaard (S) Helle Degn (S) Dorte Bennedsen (S) Ole  

 Espersen (S) Kelm-Hansen (S) Ivar Nørgaard (S) Trøjborg (S) den 23. november 1989 Folketinget pålægger regeringen at tage initiativ til en betydelig forøget uddannelsesindsats i forhold til Østlandene, således at studerende derfra får adgang til generelle udvekslingsprogrammer, og således at der på udvalgte områder etableres særlige uddannelsesforløb, som kan tilbydes Østlandene.
Bemærkninger til forslaget Reformprocessen i Østeuropa og i Sovjetunionen stiller nye og store krav  

 til de mennesker, der for fremtiden skal til at arbejde på andre betingelser,  

 end de hidtil har gjort i denne del af verden.
Behovet for en betydelig  

 uddannelsesindsats i reformlandene er åbenbar.
 De nordiske velfærdssystemer blev først og fremmest skabt gennem  

 storstilede uddannelsesindsatser, og uddannelse var gennem Fulbrightfonden en  

 del af den amerikanske bistand til Europas genopbygning efter 2. verdenskrig.  

 I dag vil en tilsvarende indsats over for Østlandene medvirke til, at  

 reformprocessen kan blive en succes.
En dansk uddannelsesindsats i forhold til Østlandene er således en vigtig  

 del af en bredt anlagt Østpolitik.
Danmark og de øvrige vesteuropæiske lande  

 må bidrage til, at unge fra Østlandene i langt større omfang end i dag får  

 mulighed for at rejse til Vesteuropa for at studere.
Det er en indsats, som  

 skal igangsættes på alle niveauer - også i EF og på nordisk plan.
En dansk  

 indsats kan ikke stå alene.
Forslagsstillerne lægger derfor op til, at regeringen skal tage initiativ  

 til en betydelig forøget uddannelsesindsats i forhold til Østlandene.
Der vil  

 være perspektiv i at give studerende fra Østlandene adgang til de  

 eksisterende generelle udvekslingsprogrammer, og på udvalgte områder vil der  

 med stor fordel kunne etableres særlige uddannelsesforløb, som kan tilbydes  

 Østlandene.
Generelle udvekslingsprogrammer På EF-plan bør det således overvejes at åbne ERASMUS- og eventuelt  

 COMETT-programmet for Østlandene.
Det kunne ske med en særlig kvote til  

 studerende fra Østlandene, og det bør i så fald følges op med en forøgelse af  

 det nuværende ERASMUS-budget på ca. 425 mio. kr. (1989-90).
På nordisk plan bør det efter tilsvarende principper overvejes at åbne det  

 nyetablerede NORDPLUS-program for Østlandene.
NORDPLUS hører under Nordisk  

 Ministerråd og har et budget i 1989 på 10,8 mio. kr. svarende til en  

 kapacitet på 600 helårsstipendier.
Det har hidtil været hensigten, at  

 kapaciteten skal øges til 1.200 pladser i 1991. Dette tal kunne øges med en  

 særlig Østlandekvote.
Både ERASMUS- og NORDPLUS-programmet har til formål at styrke samarbejdet  

 mellem uddannelsesinstitutioner ved at fremme udvekslingen af studerende og  

 lærere inden for rammerne af et netværk mellem universiteter og andre højere  

 læreanstalter.
I dag kan disse netværk i et begrænset omfang inddrage  

 læreanstalter og studerende fra Østlandene, men mulighederne udnyttes ikke  

 fuldt ud.
En mere formel inddragelse af Østlandene i de generelle  

 udvekslingsprogrammer kan medvirke til ikke udelukkende at gøre  

 udvekslingsaktiviteten afhængig af de personlige kontakter og det personlige  

 engagement, der naturligvis altid må være en del af en indsats.
En særlig dansk indsats I Danmark bør det overvejes at flytte de kulturaftalestipendier, som vi i  

 dag tilbyder studerende og forskere fra EF-lande, til Østlandene, når de  

 eksisterende kulturaftaler udløber.
Det vil være en fornuftig prioritering,  

 fordi studenter- og forskerudvekslingen i EF i forvejen tilgodeses af  

 EF-programmer som ERASMUS, COMETT og SCIENCE.
Danmark har i øjeblikket kulturaftaler eller særlige  

 stipendieudvekslingsaftaler med 18 lande, hvoraf 7 er Østlande og 6 EF-lande.  

 Der er afsat 5,3 mio. kr. til disse aktiviteter på finansloven for 1989, og  

 for 1990 budgetteres der med 5,5 mio. kr., hvilket skaber mulighed for, at vi  

 årligt kan modtage 200 til 300 gæsteforskere.
Hvis de midler, der i dag  

 anvendes til EF-landene, overflyttes til Østlandene, vil pladserne til  

 studerende og forskere fra Østlandene kunne øges med langt over 50 pct. inden  

 for de eksisterende økonomiske rammer.
Beløbet til denne bilaterale indsats  

 kan eventuelt senere forøges under indtryk af de indhøstede erfaringer.
 Undervisnings- og forskningsministeren bør i et samarbejde med  

 læreanstalterne styrke de generelle muligheder for, at flere studerende fra  

 Østlandene kan komme til Danmark for at studere, herunder hvilke ordninger  

 der kan tilskynde til en udvidet udvekslingsaktivitet med Østlandene.
 Undervisnings- og forskningsministeren bør ligeledes undersøge  

 mulighederne for, at Danmark i større omfang kan sende danske forskere og  

 undervisere til Østlandene.
På udvalgte områder har Danmark særlige forudsætninger og muligheder for  

 at yde en uddannelsesindsats i forhold til Østlandene.
Det er for eksempel  

 inden for landbrug, miljø, demokratisk deltagelse og modernisering af de  

 offentlige serviceydelser.
Flere Østlande står over for en kraftig udbygning og effektivisering af  

 deres landbrugsproduktion, samtidig med at der i Danmark er en ledig  

 kapacitet på op mod 300 pladser på de danske landbrugsskoler.
Det vil være  

 fornuftigt at udnytte denne kapacitet til særlige uddannelsesforløb i forhold  

 til unge fra Østlandene.
 Desuden bør man fra dansk side undersøge mulighederne for at tilrettelægge  

 uddannelsesforløb i tæt tilknytning til de miljøinvesteringer, som Østlandene  

 med vesteuropæisk hjælp står over for. Østlandene har et højt  

 uddannelsesniveau for ingeniører og andre relevante teknikere, og Danmark bør  

 derfor tilbyde uddannelsesforløb, som kan supplere denne kunnen med vore  

 miljømæssige erfaringer og indsigt.
Endvidere bør den ledige kapacitet på de danske folkehøjskoler udnyttes  

 til at oprette uddannelsesprogrammer, der kan fremme studiet af vore  

 demokratiske institutioner og frihedsrettigheder.
Det vil imødekomme et  

 udbredt ønske i alle reformlandene om at tilegne sig erfaringer i politisk  

 beslutningstagning.
Endelig bør man videreformidle de erfaringer, man i Danmark har med  

 modernisering af de offentlige serviceydelser.
Det kan ske ved  

 konsulentvirksomhed og kursustilbud i forhold til Østlandene.
 På disse konkrete områder bør regeringen i et samarbejde med de berørte  

 institutioner tage initiativ til, at der oprettes særlige uddannelsesforløb,  

 som kan tilbydes reformlandene i Øst.
