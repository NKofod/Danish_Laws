Indholdsoversigt 1. Formål.
 2. Undervisningens indhold.
 3. Undervisningens planlægning.
 4. De studerendes forudsætninger og valget af  

 arbejdsformer.
 5. Undervisningsmaterialet.
 6. Undervisningen i de to første semestre i  

 almindelighed.
 7. Tiden før 1918.
 8. Tiden efter 1918.
 9. Historieopgaven.
10. Det samlede pensum.
Eksempler.
 11. Den større skriftlige opgave.
 12. Eksamen.
1. Formål Ifølge bekendtgørelsen er formålene med undervisningen: at de studerende 1. erhverver sig indsigt i samfundsforhold og  

 menneskets rolle i samfundet i forskellige perioder af den historiske  

 udvikling.
 2. erhverver sig forudsætninger for og øvelse i at  

 analysere og benytte historiske kilder og fremstillinger.
 3. udvikler færdighed i at formulere og analysere  

 samfundsproblemer, som de fremtræder i det historiske forløb, og derved  

 erhverver sig forudsætninger for selvstændig stillingtagen til samtidens  

 problemer.
2. Undervisningens indhold Historiefagets område er principielt de menneskelige samfunds funktion og  

 udvikling i hele det historiske forløb.
 Historie handler både om, hvilke faktorer der har været bestemmende for  

 udviklingen, og om menneskets stilling og problemer under skiftende vilkår.
Man kan ikke forstå, hvorledes samfund fungerer og ændrer sig, uden at  

 fordybe sig i udvalgte perioder og temaer, hvor man arbejder med relevant  

 historisk materiale.
De perioder eller temaer, som man fordyber sig i, må  

 indplaceres i en større historisk sammenhæng, som de studerende på denne måde  

 får et indblik i.
Indblik i større historiske sammenhænge er nødvendigt for  

 at opnå egentlig historisk forståelse.
I forbindelse hermed skal de  

 studerende have kendskab til forskellige synspunkter på og teorier om den  

 historiske udvikling, som de kan anvende både ved valg af stofområder og ved  

 deres arbejde med og analyse af historiske fremstillinger.
 De vigtigste aspekter ved samfundsudviklingen: socialhistorie, økonomisk  

 historie, politisk historie og kulturhistorie bør indgå i arbejdet og kan  

 behandles på forskellige niveauer - internationalt, nationalt og regionalt.
 Socialhistorie handler om menneskers levevilkår og omfatter fx  

 hverdagshistorie, familiehistorie, arbejdslivets historie, forskellige  

 udvalgte gruppers historie.
 Økonomisk historie omfatter erhvervslivets historie dvs. produktionens  

 historie, arbejdsdelingens og teknologiens historie.
 Politisk historie omfatter magtspillet mellem forskellige  

 befolkningsgrupper og udviklingens politiske institutioner.
 Kulturhistorie omfatter bl.a. idehistorie, filosofiske systemer,  

 religiøse bevægelser - bevidsthedshistorie i videste forstand og de  

 materielle udtryk herfor: bygninger, boliger, klædedragt og kunstværker.
 I det kortvarige historieforløb på hf kan lokalhistorie kun indgå i  

 begrænset omfang og normalt som en del af Danmarks historie.
Man bør betragte kurset som en helhed og have dette for øje, efterhånden  

 som der vælges arbejdsområder.
Der må anlægges forskellige synsvinkler på  

 stoffet, således at de forskellige aspekter ved samfundsudviklingen bliver  

 repræsenteret i pensum som helhed.
3. Undervisningens planlægning Med henblik på den overordnede planlægning skal de studerende gøres  

 opmærksom på, at 50 pct. af arbejdstiden skal bruges til tiden indtil ca.  

 1918 og resten til tiden efter ca. 1918, således at holdene selv kan  

 bestemme, hvilket stof der skal placeres i 1. og 2. hf.
Stof efter 1918 kan  

 således behandles i 1. hf med den konsekvens, at noget stof fra tiden før  

 1918 så skal behandles i 2. hf og derved kan blive en del af  

 eksamensopgivelserne.
Man kunne fx vælge i en del af 1. hf at arbejde med  

 stof fra den nyeste Danmarkshistorie for tidligt at give de studerende  

 mulighed for at opleve, hvorledes de selv er en del af den historiske  

 udvikling.
 Man må gennemdrøfte de konsekvenser, en afvigelse fra den kronologiske  

 fremgangsmåde får for historieopgaven, der således godt kan komme til at  

 handle om emner i den moderne historie.
 Procentfordelingen af arbejdstiden skal iøvrigt forstås således:
 Mulighed 1 : Hele stoffet før 1918 læses i 1. hf.
 I dette tilfælde hører historieopgaven til i stoffet før 1918, og man  

 bruger hele 2. hf til behandling af tiden efter 1918.
 Mulighed 2 : Man læser stof efter 1918 i 1. hf.
I hele kursusforløbet kan man i praksis gå ud fra, at der er ca. 180  

 undervisningstimer til rådighed for historie.
Da man i dette tilfælde kan  

 have historieopgaver i stof fra både før og efter 1918, kan man holde de ca.  

 25 timer, historieopgaven tager, uden for beregningen.
Til behandling af  

 tiden før 1918 vil der da være 70-80 timer og det samme antal timer til tiden  

 efter 1918.
Tværfaglig samarbejde : Da et hold ikke er tvunget til at gå kronologisk  

 frem under arbejdet med historie i 1. og 2. hf, men kan arbejde med et  

 stofområde på det tidspunkt i kursusforløb, der passer bedst, er der for  

 historie på de 2-årige hf-kurser mange muligheder for tværfagligt samarbejde  

 med de andre fællesfag.
De fleste muligheder ligger imidlertid i 1. hf, hvor  

 der er flest fællesfag.
Historisk stof, der er arbejdet med tværfagligt i 1.  

 hf, kan danne udgangspunkt for historieopgaven (se nedenfor om denne).
Der skal i hele kursusforløbet være mulighed for at drøfte aktuelle  

 problemer.
Man må i planlægningen påregne, at et antal timer skal anvendes  

 hertil.
 Under hele kursusforløbet drøftes undervisningens indhold og  

 tilrettelæggelse, således at krav og valgmuligheder træder tydeligt frem for  

 de studerende.
4. De studerendes forudsætninger og valget af arbejdsformer Det er karakteristisk for hf, at de studerende møder med meget forskellige  

 forudsætninger både inden for de forskellige kursusformer og inden for den  

 enkelte klasse.
Mange af de studerende er fremmede over for de historiske  

 problemstillinger, der arbejdes med, den kritiske metode og historikeres  

 betragtningsmåder.
De studerende har også uens erfaringsbaggrund, og især på  

 enkeltfagskurserne vil der være stor spredning i alder og grad af  

 målrettethed.
Disse forhold giver sig tit udslag i forskellig indstilling til  

 lærerrollen, anvendelsen af undervisningsformer og valg af stof og  

 undervisningsmateriale.
I begyndelsen af undervisningen må de studerende derfor have fagets formål  

 og områder forklaret, og de må bibringes en forståelse for sammenhængen  

 mellem undervisningens formål, stofvalg, materiale og undervisningsform.
På  

 grund af spredningen i de studerendes forudsætninger og mål, er spørgsmålet  

 om valg af arbejdsformer og de studerendes accept heraf fundamentalt.
 Det er, også af hensyn til at større skriftlige opgaver forekommer tidligt  

 i hf-forløbet, nødvendigt, at de studerende hurtigt får mulighed for at prøve  

 forskellige undervisningsformer (individuelt, gruppevis, klassevis, skriftlig  

 og mundtlig meddelelse) og får lejlighed til at bruge dem på et varieret  

 undervisningsmateriale (skriftligt, auditivt, visuelt). For at kunne opøve en  

 række af disse færdigheder og af hensyn til afviklingen af historieopgaven er  

 det en fordel med en dobbelttime, i al fald i de to første semestre.
Differentiering af undervisningen er på grund af de studerendes  

 forskelligartede forudsætninger hensigtsmæssig, og differentieringen er  

 foreskrevet ved historieopgaven, hvor den enkelte studerendes interesser og  

 forudsætninger står i centrum både ved emne- og materialevalg og under  

 udarbejdelsen af opgaven.
Men også i den øvrige undervisningstid kan det være  

 en fordel, at ikke alle studerende hele tiden skal foretage sig det samme.
Eksempelvis kan nogle studerende i en given undervisningsperiode have til  

 opgave at indsamle materiale (evt. uden for huset) til brug i den videre  

 undervisning (fx et båndoptaget interview), mens andre arbejder individuelt  

 med et delemne, og atter andre sammenligner to synspunkter på emnet med  

 henblik på at fremlægge disse for hele holdet, eller har til opgave at finde  

 billeder frem til illustration af et tema/emne.
Lærerens rolle bliver at  

 tilrettelægge, at hjælpe og at sørge for den nødvendige metodik i arbejdet,  

 alt efter den enkelte gruppes eller enkelte studerendes behov.
5. Undervisningsmaterialet Der skal anvendes en bred vifte af materiale, afpasset efter emnernes  

 karakter og de synsvinkler, der anlægges på stoffet.
Det er den sammenhæng,  

 materialet indgår i, der afgør dets faglige relevans, ikke materialet i sig  

 selv.
Mange materialetyper kan anvendes både som fremstilling og som kilde.  

 Det gælder fx i udpræget grad ældre tiders historieskrivning.
Ved valget af materiale må man gøre sig klart, at de studerende gennem  

 undervisningen både skal have et almindeligt indtryk af de historiske  

 tidsafsnit og forstå de forskellige historiske problemstillinger.
En del af  

 materialet må derfor kunne levendegøre og visuelt anskueliggøre de  

 tidsafsnit, der behandles.
Herved skabes der også bedre forudsætninger for at  

 bearbejde og forstå de problemstillinger, man vælger at beskæftige sig med.
 Materialekritik :
Det er et hovedformål, at de studerende lærer at analysere og kritisk  

 bearbejde det anvendte undervisningsmateriale.
Materialekritik må derfor  

 indtage en central plads i undervisningen med henblik på at opøve de  

 studerendes færdighed i at påvise argumentation, opbygning og bagved liggende  

 holdning.
 Da materialet kan være af meget forskellig art, må der anvendes  

 forskellige analysemetoder, som passer til den enkelte materialetypes særlige  

 karakter og den problemstilling, man ønsker at få belyst.
 Fremstillinger :
Fremstillinger er værker, hvor der gøres rede for forløb og strukturer i  

 fortiden.
Det kan foruden grundbøger være fremstillinger af  

 forskningsresultater i monografier og artikler eller mere synteseprægede  

 sammenfatninger af perioder og emner.
Det kan imidlertid også være udtryk for  

 synspunkter på og holdninger til forhold og problemer i den historiske  

 udvikling, dvs. materiale, der kan give indsigt i, hvorledes forskere,  

 forfattere, kunstnere og bestemte grupper i samfundet ser på historien og  

 samfundsudviklingen.
 Billedkunst (herunder film) og skønlitteratur kan opfattes som en særlig  

 form for fremstillinger, men er naturligvis også kilder til syn på og  

 holdninger til samfundsudviklingen.
De studerende bør flere gange i kursusforløbet arbejde med forskellige  

 fremstillinger af det samme emne.
Mere synteseprægede fremstillinger og  

 artikler (evt. i uddrag) kan også anvendes, fordi disse i mange tilfælde  

 giver de studerende bedre mulighed for at opnå en helhedsforståelse og  

 kendskab til forskellige historiske betragtningsmåder.
Det er hensigtsmæssigt, at de studerende så vidt muligt under arbejdet med  

 perioder og temaer benytter en fremstilling eller uddrag af fremstillinger -  

 et grundbogsmateriale - der giver en oversigt over eller en indføring i de  

 vigtigste træk i perioden eller temaet.
Fremstillinger, der på denne måde  

 fungerer som grundbog, kan indgå i den del af eksamensopgivelserne, der i  

 bekendtgørelsen kaldes »grundbogs- eller fremstillingsstof«.
Andre  

 fremstillingsuddrag (synspunkter, teorier m.v.) kan til eksamen opgives  

 blandt det materiale, der skal opgives udover »grundbogs eller  

 fremstillingsstoffet« (se afsnittet om eksamensopgivelserne).
 Kildemateriale :
 Begrebet kilder skal opfattes bredt, således at alle levn fra en tid/et  

 samfund, som benyttes til at drage slutninger udfra vedrørende samfundslivet  

 og menneskets vilkår, kan anvendes i undervisningen.
Kildemateriale kan fx være dokumenter, breve, taler, avisartikler,  

 erindringer, interviews og statistik.
Det kan også være historieskrivning fra  

 tiden (eller evt. senere), især hvis den bygger på ukendt/forsvundet  

 kildemateriale.
 Som kildemateriale kan naturligvis også anvendes billeder, film eller  

 videooptagelser af dokumentarisk art, som viser miljøer, handlingsforløb  

 eller personer.
 Spektret er meget bredt - båndoptagelser, genstande, bygninger og  

 kunstværker er eksempelvis også særdeles brugbare kilder.
Skønlitteratur og spillefilm er også kildemateriale, men kilder til  

 forfatterens eller instruktørens opfattelse af og synspunkter på livet og  

 samfundsudviklingen i en given periode.
Skønlitteratur og spillefilm kan  

 derfor ikke anvendes i en større del af undervisningstiden, men kan - udover  

 at fungere som materiale til belysning af holdninger - bruges som  

 illustrativt materiale til levendegørelse af et tidsafsnit.
 Det skal bemærkes, at studerende også uden for arbejdet med  

 historieopgaven selv kan opsøge og indsamle brugbart kildemateriale, både i  

 form af skriftligt/trykt materiale, billeder og interviews.
6. Undervisningen i de to første semestre i almindelighed Da historieopgaven skal skrives inden for de stofområder, der gennemgås i  

 de to første semestre, må der arbejdes med forskellige sider af samfundslivet  

 på en sådan måde, at både befolkningens almindelige liv og de overordnede  

 politiske og økonomiske sammenhænge behandles.
Det må sikres, at der til de  

 valgte områder er tilstrækkeligt varieret kildemateriale og litteratur til  

 brug ved opgaveskrivningen.
De to første semestres undervisning har således især to formål: dels at  

 give de studerende indsigt i de valgte historiske områder gennem arbejdet med  

 historisk materiale og fremstillinger, dels at skabe grundlaget for det  

 senere arbejde med historieopgaven.
Dette betyder, at man må indøve  

 forskellige arbejdsformer forud for historieopgaven (jvf. afsnittet om de  

 studerendes forudsætninger).
7. Tiden før 1918 Der kan vælges mellem to måder: enten 1) arbejder holder med to  

 forskellige større perioder og lægger således vægt på fordybelse  eller 2)  

 holdet vælger at arbejde med en større periode samt med at skabe overblik og  

 sammenhængsforståelse i den historiske udvikling som helhed eller væsentlige  

 sider af den.
 1) Arbejdet med to perioder :
Ved en periode forstås et større, kronologisk sammenhængende tidsafsnit  

 inden for et nærmere afgrænset geografisk område.
Under en periodegennemgang  

 arbejdes der med områdets udvikling som helhed og med samspillet mellem  

 forskellige sider af samfundslivet (levevilkår, produktionsforhold, politik,  

 bevidsthedsliv).
 Foruden at have en væsentlig udstrækning i tid må en periode derfor  

 indeholde flere temaer og/eller historiske tværsnit, hvorfra udviklingen  

 belyses.
 Eksempler på perioder kan være: Grækenland 750-300 fvt.; Danmark i  

 Vikingetiden; Danmark i Middelalderen; USA 1776-1870; Europa 1870-1918.
 Derimod har et område som Den franske Revolution 1789-94 en for snæver  

 tidsgrænse til at kunne accepteres som en periode, og et emne som  

 Arbejderbevægelsen i Danmark 1870-1922 en for enstrenget karakter.
I det samlede periodearbejde skal Verdenshistorie og nordisk (dansk)  

 historie indgå med samme vægt.
For at sikre den størst mulige bredde i  

 undervisningen skal de to perioder være forskellige med hensyn til de  

 centrale problemstillinger.
 Eksempelvis vil en gennemgang af England 1750-1850, efterfulgt af perioden  

 Danmark 1870-1914 ikke udvise tilstrækkelige forskelle med hensyn til de  

 samfundsmæssige problemer (industrialiseringen). Omvendt må Danmark 1870-1920  

 og Kina 1850-1918 siges at være så samfundsmæssigt forskellige - trods  

 tidssammenfaldet - at der er tale om to reelt forskellige perioder.
Ved valget af perioder er det hensigtsmæssigt, at den tidsmæssige ramme er  

 en sådan, at perioderne kan belyse en samfundsmæssig udvikling (forandring),  

 således at de studerende får mulighed for at få kendskab til både bevarende  

 og forandrende faktorer i et valgt historisk forløb.
Alle de ovennævnte  

 periodeeksempler indeholder sådanne muligheder.
For at de studerende kan danne sig en helhedsopfattelse af en periode, er  

 det vigtigt, at der anlægges overordnede synspunkter på behandlingen af  

 denne, og at periodens temaer vælges og vægtes ud fra disse.
De valgte  

 synspunkters præmisser, fordele og begrænsninger må gennemdrøftes med de  

 studerende før periodegennemgangen og til stadighed haves for øje under  

 arbejdet.
 2) Arbejdet med sammenhængsforståelse og een periode :
 I denne model arbejdes der med een periode på samme måde som beskrevet  

 ovenfor, mens den øvrige undervisningstid anvendes til at skabe overblik og  

 sammenhængsforståelse i den historiske udvikling som helhed eller i  

 væsentlige sider, som ikke er behandlet indgående i periodelæsningen.
Det enkelte hold er frit stillet med hensyn til, om det vil placere  

 periodelæsningen før, under eller efter arbejdet med at skabe overblik og  

 sammenhæng.
Fremgangsmåden må afhænge af, hvornår man vil lægge sig fast på  

 en bestemt periode, og hvor i det historiske forløb denne er placeret.
Da der kun vil være 35-45 timer til overblik-/sammenhængslæsningen, er det  

 nødvendigt, at der lægges et overordnet synspunkt til grund for  

 stofudvælgelsen, således at gennemgangen ikke former sig som en ophobning af  

 kendsgerninger.
Man må derfor begrænse sig til markante problemstillinger  

 eller vælge et centralt tema, der behandles i flere tidsaldre.
Uanset hvilken  

 fremgangsmåde der vælges, må stoffet inddeles i nogle hovedfaser eller  

 grupperes omkring nogle knudepunkter, da de studerende ellers risikerer at  

 drukne i detaljer.
Det er sikkert nødvendigt på forhånd at fastlægge  

 timetallet for de enkelte faser/knudepunkter i arbejdet for at undgå at blive  

 hængende i enkeltelementer undervejs.
Ved valget af materiale må man gøre sig klart, at de studerende ofte står  

 fremmede over for såvel de udvalgte tidsafsnit/temaer som de  

 betragtningsmåder, historikere anlægger.
Det er derfor meget vigtigt, at  

 materialet vælges således, at gennemgangen ikke bliver abstrakt - hvilket  

 erfaringsmæssigt af mange studerende opleves som uforståeligt og  

 uvedkommende.
Materialet bør være så konkret som muligt og indeholde konkrete  

 eksempler, hvadenten disse tages fra beskrivelser eller beretninger og andet  

 kildemateriale.
Mange studerende står også fremmede overfor, hvordan andre  

 tiders og samfunds bygninger, byer, mennesker, klædedragt og redskaber så ud  

 og har derfor vanskeligt ved at forbinde noget konkret med et fremstillings-  

 eller tekstmateriale og derved lade deres fantasi og forestillingsverden  

 arbejde med stoffet.
Materialet bør følgelig indeholde en hel del visuelle  

 elementer, som der må arbejdes med både metodisk og således, at oplevelsen  

 tilgodeses.
 Den periode, man arbejder indgående med, skal naturligvis vælges på en  

 sådan måde, at den dækker andre træk i den historiske udvikling end dem, der  

 behandles under arbejdet med sammenhængslæsning.
 Nedenfor er i skematisk form vist nogle eksempler på, hvordan en  

 overblik-/sammenhængslæsning kan tilrettelægges.
 For at lette drøftelsen med de studerende om tilrettelæggelsen af en sådan  

 gennemgang kan det være hensigtsmæssigt at udlevere et sådant skema til de  

 studerende og gennemgå det med dem.
Eksempler på overblik/sammehængslæsning før 1918 For de givne eksempler regnes der med et timetal på ca. 35-45. Eksemplerne  

 er kun ment som ideer og må ikke opfattes som normgivende.
1. Hovedfaser i udviklingen A . Oldtid.
 Middelalder.
 Renæssance/reformation/opdagelser.
 Enevælde.
 Borgerligt-liberalt samfund (industrialisme/imperialisme). Hver af de  

 nævnte faser behandles med brug af et varieret materiale, inklusive  

 beskrivelser af samfund og karakteristiske fænomener, billeder.
B.
Historien inddelt efter produktionsmåder :
 Jægere og samlere.
 Teokratiske samfund.
 Den antikke produktionsmåde.
 Den feudale produktionsmåde.
 Den kapitalistiske produktionsmåde.
 Hver af faserne behandles med anvendelse af uddrag af bøger, artikler  

 (synspunkter), kilder.
2. Et tema gennem tiden A.
Dansk landbrug fra oldtiden til i dag.
Materiale: Fremstillinger, kilder, billeder.
Hovedsynspunkt: Landbrugets  

 samfundsmæssige betydning i forskellige perioder: betydningen af teknologiske  

 forandringer: ejerforhold og samfundsopbygning.
B.
De politiske ideer gennem tiderne .
 Materiale: Uddrag af fremstillinger, beskrivelser, tekster, billeder af  

 symboler.
Hovedsynspunkt: Vise samspillet mellem ideer og samfund i forskellige tidsaldre og forskellige slags samfund.
 Tilrettelæggelse: Der vælges enten nogle grundlæggende ideer, der hver  

 tildeles et bestemt antal timer, eller der vælges nogle perioder, hvis  

 politiske tanker belyses.
C.
Dansk socialhistorie gennem tiderne .
 Som materiale bruges uddrag af fremstillinger, artikler, beskrivende  

 kilder, statistik, billeder, levn.
D.
Udviklingens faser udtrykt gennem arkitektur og billedkunst .  

 Materiale: Grundplaner af boliger og byer: billeder af monumenter som udtryk  

 for samfundets ideer/ideologier: billeder af malerier og skulpturer, som  

 viser menneskers udseende, klædedragt, tidernes menneskeopfattelse, redskaber  

 etc.: samfundsbeskrivelser, samtidige beretninger (kilder).
 Ide: Lægge stor vægt på det visuelle materiale, indlære metodisk arbejde  

 med et rigt varieret materiale, vise samspillet mellem et samfunds ideer,  

 opbygning og dets visuelle udtryk.
E.
Industrialiseringens baggrund og udvikling i Europa og USA .  

 Materiale: Uddrag af bøger, artikler, synspunktmateriale, billeder.
 Hovedsynspunkt: Trække en linie i udviklingen fra begyndelsen af  

 1700-tallet af fundamental betydning for forståelsen af det 20. årh.
3. Et lands historie i hovedtræk A.
Danmark før 1918.
 Materiale: Uddrag af fremstilling, kortere artikler, billeder, kilder.
Tilrettelæggelse: På forhånd udvælges nogle få faser, der hver tildeles et  

 antal timer.
Lokalhistoriske eksempler kan indgå.
B.
USA's historie fra opdagelserne til 1918 .
 Materiale: Som ovenfor.
8. Tiden efter 1918 Ifølge bekendtgørelsen skal »halvdelen af Verdens historie og Nordens  

 historie behandles indgående«.
Det svarer i sidetal til, at der skal  

 læses et grundbogs- og fremstillingsmateriale på mindst 225 sider samt et  

 hertil hørende materiale (kilder m.v.) svarende til mindst 60 sider.
Dette  

 gælder uanset, om man vælger at placere stoffet i 2. kursusår eller sprede  

 det ud over begge kursusår.
 Vedrørende ovennævnte materiales karakter henvises til eksamensafsnittet.
 Da den øvrige del af stoffet skal behandles oversigtsmæssigt, er det  

 klart, at der ved planlægningen må afsættes tid til  oversigtslæsning .
Ved fordelingen af det indgående behandlede stof efter ca. 1918 vægtes  

 normalt verdenshistorie med ca. 2/3 og Nordens historie med ca. 1/3 af  

 undervisningstiden.
Højst halvdelen af det indgående behandlede stof kan  

 ligge i tiden før 1945.
 For at belyse udviklingsmæssige sammenhænge kan man fx først vælge de  

 synsvinkler, hvorunder man vil arbejde med stoffet, for derefter at vælge de  

 temaer, der skal indgående behandles, i overensstemmelse hermed.
 En anden mulighed er at vælge nogle temaer til nøjere bearbejdelse, og så  

 ved forbindende oversigtslæsning sørge for, at de enkelte temaer ikke kommer  

 til at stå isoleret.
Man kan også beslutte at gennemarbejde nogle sammenhængende tidsrum å  

 10-15 år, som så også må forbindes med oversigtslæsning.
Det er derimod  

 urimeligt at bruge hovedparten af det begrænsede timetal alene på et eller to  

 snævert afgrænsede emner (fx Cubakrisen 1962, Koreakrigen 1950-53,  

 Påskekrisen 1920, Danmarks optagelse i Nato 1949).
For at lette de studerendes forståelse af begrebet »historisk  

 udvikling« bør perioder/temaer/emner så vidt muligt vælges, således at  

 de demonstrerer væsentlige forandringsprocesser i samfundsudviklingen inden  

 for forskellige områder (levevilkår, produktionsforhold, politiske  

 beslutninger, bevidsthedslivet) i forskellige samfund.
Eksempelvis vil  

 tidsafsnittet »Danmark 1965-80« normalt være et bedre valg end  

 »Danmark i 1960'erne«.
 Eksempler på sammenhængende tidsafsnit , der kan behandles bredt, kan  

 være:
 Verden 1918-33, Europa 1945-55, Asien efter 1945, Danmark 1965-80,  

 Latinamerika 1918-80.
 Eksempler på temaer kan være:
 Krisen i 30'erne, Fascismen, Kommunismens betydning efter 1945, Den kolde  

 Krig, Rustningskapløbet, Den islamiske bevægelse, Dansk udenrigspolitik 1918  

 til i dag.
 Eksempler på emner kan være:
 Den spanske borgerkrig, Cubakrisen 1962.
9. Historieopgaven For at de studerende kan opnå den fornødne indsigt i de problemer, der  

 knytter sig til arbejdet med historisk stof og færdighed i opgaveskrivning,  

 skal hver enkelt studerende som led i undervisningen udarbejde sin  

 selvstændige opgave.
Da opgavens emne skal vælges inden for det i 1. hf gennemgåede stof, skal  

 den placeres således, at den danner afslutningen på årets arbejde.
I praksis  

 betyder dette, at arbejdet med opgaven påbegyndes ca. 1. marts, hvor der  

 normalt resterer ca. 25 undervisningstimer, svarende til et halvt semester.  

 Historisk stof, der er indgået i tværfagligt samarbejde i 1.hf, kan også  

 danne udgangspunkt for historieopgaven.
Inden opgaveskrivningen må læreren gennemgå nogle generelle problemer i  

 forbindelse med opgaveskrivningen og med hver enkelt studerende drøfte en nøjere afgrænsning af dennes opgavevalg.
De  

 studerende må have muligheder for på egen hånd at fremdrage det for emnet  

 relevante materiale og ikke kun stilles over for opgaver, som læreren på  

 forhånd har udformet og bestemt materialet til, ligesom der ved den endelige  

 opgaveformulering bør tages videst mulige hensyn til de studerendes interesse  

 for et bestemt stofområde.
I valget af opgaveemne er den studerende - i samråd med læreren - frit  

 stillet inden for det gennemgåede stof.
For at give de studerende mulighed  

 for selv at fremkomme med forslag til opgaver, kan det være hensigtsmæssigt  

 under stofgennemgangen lejlighedsvis at standse op og lade de studerende  

 overveje og fremkomme med forslag til mulige opgaver, således at alle  

 studerende ved afslutningen af første års pensum har en række forslag at gå  

 ud fra.
Herudover vil nogle studerende på forhånd have bestemt sig, og andre  

 ønske emner, der ikke er nævnt.
Det er vigtigt, at der for den enkelte opgave formuleres en klar  

 problemstilling og sikres en sådan afgrænsning af emnet og materialet, at  

 opgaven ikke svulmer op og derved fører til en urimelig arbejdsbyrde for den  

 studerende eller opfordrer til reproduktion af en enkelt fremstilling.
Et  

 opgaveomfang på 10-15 A4 sider må anses for passende.
Selv om hver enkelt  

 studerende skal aflevere sin selvstændige opgave, kan nogle af opgaverne  

 udmærket være beslægtede og dele af arbejdet foregå i grupper.
For at de studerende ikke skal opleve det større skriftlige arbejde som  

 meget vanskeligt eller ligefrem skræmmende, er det hensigtsmæssigt under  

 arbejdet med første års stof at indlægge nogle mindre opgaver - individuelle  

 eller gruppevise - der skal resultere i skriftlige eller mundtlige rapporter  

 af mindre omfang.
Det må også kraftigt anbefales, at der søges kontakt med  

 dansklæreren i den hensigt at søge samarbejde og koordination omkring  

 tilrettelæggelsen af og opøvelsen i det skriftlige arbejde, således at de  

 studerende oplever danskopgave, historieopgave og den større skriftlige  

 opgave som en sammenhængende udvikling.
Arbejdet med historieopgaven skal hele tiden følges af historielæreren og  

 fortrinsvis foregå i undervisningstiden på kursus.
Foruden gennemgang af de  

 formelle problemer i forbindelse med opgaveskrivningen skal læreren støtte de  

 studerende gennem drøftelser af materialet til den enkelte opgave, læsning af  

 disposition og mindre udarbejdede afsnit for derigennem at sikre, at de  

 studerende ikke begår uoprettelige fejl eller går i stå med opgaven.
Under  

 disse faser må læreren til stadighed holde sig i kontakt med de studerende.  

 Det er nyttigt på et løsbladssystem at notere sig, hvornår man har talt med  

 hvem og om hvad, hvis arbejdet ikke hurtigt skal blive uoverskueligt.
Når  

 studerende ikke får opgaver færdig til tiden, skyldes det undertiden, at der  

 ikke har været den fornødne kontakt med læreren, dvs. den studerende er gået  

 i stå uden at henvende sig.
Det anbefales, at der foruden den mundtlige rådgivning til hele holdet og  

 den enkelte udleveres en skriftlig vejledning med fremhævelse af tekniske og  

 metodiske problemer i forbindelse med opgaveskrivningen.
En sådan vejledning  

 bør koordineres med tilsvarende vejledninger til danskopgaven og den større  

 skriftlige opgave.
 Historieopgaven skal afleveres ved undervisningens ophør i 2. semester.
Vurderingen af historieopgaven må ikke kun være faglig, men skal også  

 sættes i forhold til det bredere studieforberedende arbejde, der søges opnået  

 via de skriftlige arbejder.
Kritikken, som skal være indgående, kan fx bestå  

 i en mundtlig kritik til hele holdet med fremhævelse af mere generelle  

 problemer, en skriftlig redegørelse til hver enkelt studerende samt en  

 samtale om den skriftlige kritik, efter at den studerende har genlæst sin  

 opgave.
Man kan også lade de studerende gennemgå enkelte af de udarbejdede  

 opgaver for derigennem at anskueliggøre positive og negative sider ved det  

 udførte arbejde.
Historieopgaven og lærerens vurdering har således en undervisningsmæssig  

 funktion, ligesom det næppe lader sig gøre at adskille lærerens stadige hjælp  

 og vejledning fra de studerendes selvstændige arbejde.
Læreren skal derfor  

 ikke gøre opgaven til genstand for karaktergivning eller tage stilling til  

 bestået/ikke-bestået.
Imidlertid må de studerende have fulgt undervisningen på normal måde,  

 herunder have deltaget i opgaveskrivningen.
Dette betyder, at historieopgaven  

 skal repræsentere en rimelig arbejdsindsats, der står i forhold til den  

 anvendte undervisningstid.
Hvis dette ikke er tilfældet, må den studerende  

 gives en kort frist til ved forbedring af opgaven at dokumentere en passende  

 arbejdsindsats.
 Hvis den studerende ikke yder denne indsats, opfattes det som manglende  

 deltagelse i undervisningen.
10. Det samlede pensum Eksempler på hele pensa Kursus bør opfattes som en helhed.
Det er derfor af afgørende betydning,  

 hvorledes det samlede pensum, der bygges op i løbet af undervisningstiden,  

 kommer til at se ud.
Pensum kan naturligvis sammensættes på mange forskellige  

 måder.
For at give et indtryk af spændvidden gengives nedenfor nogle  

 eksempler på hele pensa, som dog ikke må opfattes som normgivende.
Af pladsmæssige grunde er der kun få kommentarer til de enkelte punkter,  

 ligesom materialeoplysninger helt er udelade.
Det bør bemærkes, at der ved  

 eksemplerne er mange muligheder for tværfagligt samarbejde.
 Eksempel 1:
 1. hf: To perioder før 1918:
 1) Roms historie .
 2) Danmark 1870-1914 .
 Historieopgaven .
 2. hf : Tiden efter 1918:
A.
Indgående behandlet:
1) Danmark i 1930'erne ca. 10 timer Hovedvægt på socialhistorie og økonomisk historie.
De studerende opsøger materiale udenfor kursus, optager interviews.
2) Sovjetunionen 1923-45 ca. 12 timer NEP, planøkonomi, 2. verdenskrig.
3) Den kolde krig ca. 16 timer Hovedvægt på de første år og et par senere konflikteksempler.
4) Den tredje verden efter 1950 ca. 15 timer Hovedvægt på afrika, Ghana behandles som eks.
U-landsproblemer.
5) Det danske samfund 1960-84 ca. 14 timer Hovedvægt på social og kulturelle forhold, men den økonomiske udvikling gennemgås.
B.
Oversigtslæsning ca. 20 timer Eksempel 2 :
 1. hf : To perioder før 1918:
 1) Danmark i Middelalderen .
 2) Verdenshistorie 1760-1815 .
 Historieopgaven .
 2. hf : Tiden efter 1918:
A.
Indgående behandlet:
1) Krisen i 1930 og dens bekæmpelse ca. 15 timer USA, Tyskland og Danmark.
2) USA 1945-80 ca. 20 timer Både den indre udvikling og udenrigspolitik.
3) Dansk økonomi og politik 1940-70 ca. 18 timer Besættelsen, efterkrigstidens økonomiske udvikling.
4) Afkoloniseringen efter 1945 ca. 15 timer Et asiatisk og et afrikansk land fx Indien og Ghana.
B.
Oversigtslæsning ca. 20 timer Efter ønske fra de studerende bruges nogle af timerne på Palæstinaproblemet.
 Eksempel 3 :
 1. hf : Danmarkshistorien fra de ældste tider til nu.
Her vil være mulighed for at inddrage lokalhistorie, museumsbesøg,  

 industriudvikling eller hvad der nu er gørligt i den egn, hvor undervisningen  

 foregår.
Hovedfaserne i Danmarks historie behandles med anvendelse af  

 varieret og centralt materiale.
Der anvendes mange billeder.
 En periode før 1918 behandles indgående.
 Historieopgaven skrives i dansk historie.
 2. hf : Verdenshistorie efter 1870.
 Begyndende i 1870 samler undervisningen sig om verdensproblemerne:
 Imperialisme.
 Kolonikrige/kold krig.
 U-landsproblemer.
 Dette skal så være de gennemgående temaer, som ses under de skiftende  

 magtkonstellationer mellem de dominerende lande.
 Ingen DK-historie 2. år.
 Eksempel 4:
 1. hf : 1) USA i det 19. århundrede .
 Bredt behandlet periode, alle væsentlige sider af samfundslivet behandles.  

 Nutidige Fortolkninger og udlægninger anvendes.
 2) Tyskland og Danmark i 1930'erne .
Hovedvægt på den politisk-økonomiske udvikling.
Nazismens ideologi udtrykt  

 i propaganda af forskellig art.
 Historieopgaven .
2. hf : 1) Fattigdom som samfundsproblem i Danmark ca. 1500-1930'erne .
 Tema med overblik og sammenhæng.
 2) Øst-Vest konflikten efter 1945 .
Konflikten mellem systemerne, internationale konflikter.
Materiale med  

 synspunkter fra begge lejre.
Eksempler på internationale kriser, en enkelt  

 behandles grundigere.
 3) Nord- Syd konflikten efter 1945 .
U-landsproblemerne generelt.
Et par behandles grundigere med et relevant  

 og varieret materiale.
 4) Danmark efter 1945 .
 Hovedvægt på den økonomiske udvikling og Danmarks placering i  

 international politik.
 Eksempel 5 :
 1. hf : 1) Grav hvor du står: Levevilkår i Danmark 1900-1980'erne .
 Med udgangspunkt i en beskrivelse af elevernes nuværende situation som  

 hf-studerende i Danmark undersøges deres families sidste 3-4 generationer, og  

 forandringerne i levevilkårene sammenlignes med generelle udviklingsmønstre i  

 Danmark.
ca. 4 uger 2) Periode: Danmark 1800-1918 .
 Hovedvægt på hvorledes det danske samfund ændres fra et feudalt  

 bondesamfund til et kapitalistisk/ industrialiseret samfund.  

 Industrialiseringens betydning for dagligdagen: arbejde, mad, tøj, bolig,  

 familie.
ca. 12 uger 3) Den europæiske ekspansion 1500-1918 .
Hovedfaserne i ekspansionen behandles med eksempler fra forskellige verdensdele. ca. 10 uger Historieopgaven . ca. 8 uger 2. hf : 1) Kina 1912-80 .
Borgerlig revolution, borgerkrig, opbygning af et socialistisk samfund.  

 Hovedvægt på samfundsudvikling og den socialistiske udviklingsstrategi. ca. 4  

 uger 2) USA og Sovjetunionen i 1930'erne og 1960'erne.
Hovedvægten på de strukturelle forskelle på de to landes udvikling ca. 7  

 uger 3) Øst- Vest konflikten efter 1945 .
Hovedfaserne i konflikten.
Nogle konflikteksempler fra forskellige  

 verdensdele behandles (fx Berlin, Korea, Vietnam). ca. 7 uger 4) Forandringer i Danmark 1960-84 .
Gennem arbejde med både økonomiske, politiske og kulturelle temaer belyses  

 de store forandringer i de studerendes eget samfund. ca. 7 uger 5) Oversigtslæsning og aktuel debat . ca. 4 uger 11.  Den større skriftlige opgave Formålet med arbejdet med en større skriftlig opgave i historie er, at de  

 studerende kan udnytte den indsigt og de færdigheder, som er opnået gennem  

 udarbejdelsen af historieopgaven i 2. semester og undervisning i historie i  

 øvrigt, inden for et stofområde, som de er interesserede i.
Opgaven kan  

 skrives i stof fra hele det historiske forløb, og emnet formuleres af læreren  

 inden for det med den studerende aftalte område, dog må den større skriftlige  

 opgave ikke være en gentagelse af historieopgaven fra 1. hf.
For at lærerens vejledning før og den studerendes arbejde i opgaveugen kan  

 foregå under rimelige vilkår, er det vigtigt, at man meget tidligt får  

 afgrænset det område, som opgaveformuleringen skal falde indenfor, og det  

 materiale, som skal danne grundlag for opgaven.
Mindst 1 måned før  

 opgaveugen, bør læreren og den studerende drøfte omfanget af området og de  

 kilder og fremstillinger, som den studerende agter at inddrage i arbejdet.  

 Læreren kan på grundlag af den studerendes forslag herigennem danne sig et  

 indtryk af, i hvilken retning den studerendes særlige interesse går og kan  

 give forslag med hensyn til materialet.
Et par uger før opgaveskrivningen  

 skal området og materialegrundlaget påny drøftes og præciseres, således at  

 læreren er fuldt fortrolig med den studerendes arbejdsområde forud for  

 opgaveformuleringen.
Det er ikke tilladt at afvise studerende, der ønsker at skrive den større  

 skriftlige opgave i historie, for eksempel med den begrundelse, at den  

 studerende er fagligt meget svag, eller at man som lærer har vanskeligt ved  

 at vejlede i det foreslåede emne.
Derimod kan læreren afvise emner, der  

 ligger uden for, hvad man normalt beskæftiger sig med i faget historie, fordi  

 det kan blive overordentlig svært, måske endog umuligt for lærer og censor at  

 bedømme opgaven.
Derfor hører opgaver som Thorvaldsens liv, eller Einstein  

 som fysiker og menneske, eller Flyvemaskinens udvikling og historie, eller De  

 moderne Olympiader, ikke hjemme i faget historie, medmindre de sættes ind i  

 en samfundsmæssig sammenhæng.
Den endelige opgavetitel bør formuleres således, at den dækker centrale  

 problemer inden for det område, den studerende har beskæftiget sig med.  

 Titlen må ikke på forhånd være kendt af den studerende, men bør heller ikke  

 virke overraskende.
Opgaven skal udformes, så den studerende har mulighed for  

 selvstændigt at tilrettelægge sit stof samtidig med, at der stilles krav om  

 en argumenteret stillingtagen til væsentlige årsagssammenhænge.
Af hensyn til såvel den studerende som bedømmerne bør opgaveformuleringen  

 ikke være så bred, at den er uden eller næsten uden anvisninger på, hvad der  

 kræves, og dermed helt overlader problemformuleringen til den studerende  

 selv.
Erfaringsmæssigt er kun de færreste af de studerende i stand til at  

 disponere og problematisere et større stofområde.
De fleste vil, stillet over  

 for en meget bred opgaveformulering, være tilbøjelig til kun at levere en  

 oversigt over emnet.
En opgave af følgende type bør derfor undgås.
 Eksempel: område: Danmark under besættelsen.
 titel: Modstandskampen.
På den anden side bør opgaveformuleringen heller ikke være så udførlig og  

 indeholde så mange anvisninger, at den i udpræget grad disponerer emnet og  

 binder den studerende til et af læreren fastlagt skema.
Et eksempel på denne  

 opgavetype er givet nedenfor.:
 Eksempel: område: Modstandskampen under besættelsen 1940-45.
titel: Først gives en indledende fremstilling af den danske regerings syn  

 på modstandsbevægelsen.
Dernæst gøres der rede for baggrunden for dannelsen  

 af Frihedsrådet, dets sammensætning, formål og organisation.
Endelig vurderes  

 Frihedsrådets indsats og betydning for Danmarks frihedskamp.
En opgaveformulering bør indeholde en klart afgrænset problemstilling  

 (gerne med henvisning til et bestemt materiale, som den studerende har  

 arbejdet med), give mulighed for at arbejde på flere niveauer samt en rimelig  

 dispositionsfrihed.
Et eksempel herpå er givet nedenfor, idet det dog må  

 understreges, at opgaver, som opfylder ovenstående krav, naturligvis kan  

 formuleres på andre måder.
 Eksempel: område: Modstandsbevægelsen.
titel: Giv en redegørelse for de vigtigste problemer i forbindelse med  

 fremskaffelsen af våben og sabotagemateriale til kampen mod den tyske  

 besættelsesmagt.
Vurder i forbindelse hermed Frode Jacobsens og  

 Schjødt-Eriksens synspunkter på fordelingen af de våben, der fra 1944 kom fra  

 Sverige.
Erfaringsmæssigt ønsker en del studerende at skrive opgaver af stærkt  

 biografisk art, fx om Napoleon, Grevinde Danner eller Hitler.
Hvis sådanne  

 opgaver skal resultere i andet og mere end en sammenskrivning af en eller  

 flere biografier, er det tilrådeligt, at opgaveformuleringen samler sig om  

 veldefinerede problemstillinger og/eller diskussion af forskellige  

 opfattelser af den pågældende person og hans/hendes handlinger og anskuelser.  

 Et eksempel på en sådan opgave er givet nedenfor:
 Eksempel: område: Hitler som politiker.
 titel: En redegørelse for og sammenligning af argumentationen hos Hofer og  

 Taylor vedrørende forholdet mellem Hitlers udenrigspolitiske ideer og hans  

 aktuelle udenrigspolitik 1935-39. Materialet er Hofer: Nationalsocialismen og  

 Taylor: Årsagerne til anden verdenskrig.
 Kun hvis den studerende selv udtrykker ønske om det, er det rimeligt at  

 inddrage fremmedsprogligt materiale i den større skriftlige opgave.
 Ved bedømmelsen af den større skriftlige opgave kan følgende kriterier  

 anvendes:
 1. Opgavens sværhedsgrad - selv om den enkelte opgavestiller bestræber sig  

 på at formulere opgaver af nogenlunde samme sværhedsgrad, er det  

 hensigtsmæssigt, at censor overvejer, om der er tale om en let eller  

 vanskelig problemstilling.
 2. Hvilken litteratur er anvendt for eksempel:
3. Noteapparat/kildehenvisninger - er besvarelsen forsynet med  

 henvisninger i et sådant rimeligt omfang, at det klart fremgår, hvilket  

 materiale besvarelsens enkelte afsnit bygger på? 4. Disposition af opgaven , for eksempel:
 5. Selve fremstillingen , for eksempel:
6. Sammenfattende vurdering af besvarelsens niveau , herunder Det er klart, at opgavens formulering i høj grad indvirker på, hvilket  

 niveau der er opnåeligt eller krævet.
Dog må man ikke forvente eller kræve,  

 at den større skriftlige opgave hovedsageligt bevæger sig på de meget høje  

 niveauer, såsom de egentlige analyse- og synteseniveauer.
Af en  

 gennemsnitsbesvarelse kan man ikke forvente mere end en redegørelse for de  

 opstillede problemer, rimelig anvendelse af materialet samt en karakteristik  

 af dettes værdi.
 Det må understreges, at bedømmelsen af den større skriftlige opgave  skal  

 bero på et samlet skøn , hvori indgår alle de ovennævnte forhold.
 Det vil være hensigtsmæssigt at anvende bedømmelseskriterier som de  

 ovennævnte ved kritikken af historieopgaven, således at de studerende kan  

 tage hensyn hertil ved arbejdet med den større skriftlige opgave.
12. Eksamen Eksamensopgivelserne Eksamensopgivelserne skal afspejle den undervisning, der faktisk har  

 fundet sted, således at eleverne ikke oplever eksamen som forvredet i forhold  

 til undervisningen.
Af pensumindberetningsskemaet skal det klart fremgå, på  

 hvilken måde og udfra hvilke perspektiver stoffet er læst, således at det er  

 klart for censor, på hvilken måde de studerende har arbejdet med de  

 forskellige dele af det opgivne pensum.
Til eksamen opgives det i 2. hf indgående behandlede stof.
Omfanget skal  

 mindst være 225 sider grundbogs- og fremstillingsstof.
I tilslutning hertil  

 opgives desuden et materiale, der i omfang svarer til mindst 60 sider  

 tekster.
Heraf skal mindst 30 sider være skriftlige kilder, medens resten kan  

 bestå af ikke-skriftlige kilder og/eller fremstillingsstof, der ikke er  

 benyttet som grundbog.
Er dette materiale særligt omfangsrigt, kan mængden af  

 »grundbogsstof« tilsvarende begrænses.
Sidetallet i eksamensopgivelserne angiver et minimum.
Hvis materialet og  

 det læste fremstillingsstof er af begrænset sværhedsgrad, bør sidetallet  

 forøges, men det samlede omfang af eksamensopgivelserne bør dog ikke  

 væsentligt overstige de ovenfor angivne sidetal.
 Opmærksomheden henledes på, at stof fra tiden før ca. 1918, som er  

 indgående læst i 2. hf, skal indgå i eksamensopgivelserne.
 Historisk stof fra tværfaglige projekter kan indgå i eksamensopgivelserne.
 Hvad angår film og videooptagelser, kan selve filmen eller videooptagelsen  

 kun indgå i eksamensopgivelserne, hvis de studerende sikres adgang til at se  

 den i læseferien og anvende den i forberedelsestiden ved eksamen, men det  

 materiale, der har været arbejdet med i tilknytning til film eller  

 videooptagelser kan godt opgives til eksamen.
 Skønlitteratur kan i begrænset omfang indgå i eksamensopgivelserne.
 Materiale, som de studerende selv har indsamlet, og som er metodisk  

 forsvarligt behandlet og af passende kvalitet, fx interviews, kan også indgå  

 i eksamensopgivelserne.
 Angående gruppeopgivelser til eksamen gælder følgende:
 Et hold har normalt fælles eksamensopgivelser, men undtagelsesvis kan der  

 være tale om gruppeopgivelser.
Uden forudgående tilladelse kan gruppevise eksamensopgivelser kun  

 foretages inden for een periode, eet tema eller eet emne i de samlede  

 eksamensopgivelser i historie.
De enkelte studerendes samlede mængde opgivet  

 stof må i så fald have samme omfang, som hvis eksamensopgivelserne  

 udelukkende var holdopgivelser.
Ønsker man at benytte en sådan fremgangsmåde, må det klart fremgå af  

 opgivelserne, hvad der eventuelt er fællesstof for hele holdet inden for  

 perioden eller emnet, og hvad der er specifikt for de enkelte grupper.  

 Gruppeopgivelserne angives på en liste med de studerendes navne.
Listen  

 vedlægges skemaet med pensum- og eksamensopgivelser for holdet.
Ved afholdelsen af eksamen skal et antal spørgsmål svarende til den  

 pågældende periodes eller det pågældende emnes andel af eksamenspensum falde  

 inden for gruppernes emneområde.
Der bør udarbejdes flere spørgsmål til hver  

 gruppes emne.
Man kan altså ikke nøjes med at skrive »dit  

 gruppearbejde« eller lignende.
 Vedrørende brug af ulæst materiale til eksamen gælder følgende:
Ved eksaminationen i tekster og billeder m.v. benyttes det til eksamen  

 efter bekendtgørelsens regler opgivne materiale.
Imidlertid kan der ved en  

 del af eller ved hele stofområdet efter ansøgning benyttes ukendt materiale  

 til eksamen.
Følgende betingelser gælder herfor:
Ønsker holdet at benytte ulæste tekster til eksamen, skal man søge  

  direktoratet herom inden 1. februar i det år, eksamen finder sted.
Ulæst  

 materiale, der ønskes anvendt ved eksamen, skal sendes til censor mindst 7  

 dage før eksamensdagen.
Eksamensspørgsmålene Eksamensspørgsmålene skal dække det opgivne pensum og være udformet  

 således, at det står klart for de studerende, hvad de skal foretage sig i de  

 40 minutters forberedelsestid.
Der skal også tages hensyn til, at de  

 studerende har alle hjælpemidler til rådighed i forberedelsestiden, således  

 at eksamensspørgsmålene ikke lægger op til blot reproduktion af bogsider i  

 det opgivne pensum.
Ved udformningen af eksamensspørgsmål bør der tages udgangspunkt i,  

 hvorledes undervisningen har været tilrettelagt.
Dette gælder især  

 materialets karakter og de synsvinkler og metoder, der har været anvendt.
Har  

 de studerende fx arbejdet meget med selv at fremskaffe og bearbejde  

 materialet, bør der tages højde herfor ved udformningen af  

 eksamensspørgsmålene, og har der fx været arbejdet med bestemte metoder, kan  

 dette indgå i eksamen ved at lade eksamensspørgsmålene omfatte disse  

 færdigheder.
