Pressenævnets kendelse i sag nr. 2018-80-0082 KLAGEFRIST.
TV 2s afgørelse var indbragt for sent til Pressenævnet En person klagede over TV 2s artikel Far kører rundt i Maserati  men vil ikke betale børnebidrag.
Klagen over TV 2s afgørelse var indbragt for Pressenævnet efter udløbet af 12-ugers klagefristen.
Klagen blev derfor afvist som for sen og ikke behandlet.
 Advokatpartnerselskabet Horten har på vegne af [Klager] klaget til Pressenævnet over TV 2s artikel på tv2.dk: Far kører rundt i Maserati  men vil ikke betale børnebidrag samt et nyhedsindslag i TV 2 Nyhederne, der begge blev bragt den 4. maj 2017, idet han mener, at god presseskik er tilsidesat.
 Klagen er modtaget i Pressenævnet den 9. januar 2018 kl. 18:37.
 [Klager] har klaget over TV 2s dækning af en sag om børnebidrag og har til støtte for klagen blandt andet anført, at TV 2 har handlet i strid med de presseetiske regler, og at den manglende anonymisering af ham blandt andet har medført adskillige hadefulde kommentarer.
[Klager] klagede den 28. juli 2017 til TV 2 over artiklen samt nyhedsindslaget.
TV 2 afviste ved mail af 11. oktober 2017 hans klage.
Mailen blev sendt til [Klager]s advokat.
Af TV 2s mail fremgår afslutningsvis følgende:
[] For god ordens skyld skal jeg gøre opmærksom på, at din klient efter medieansvarsloven har mulighed for at indbringe TV 2s svar for Pressenævnet Strandgade 100L, st.
1404 København K En sådan klage skal indbringes senest 12 uger efter modtagelsen af nærværende brev.
[] Pressenævnets formand, Hanne Schmidt, udtaler:
 [Klager] har klaget til Pressenævnet over TV 2s artikel på tv2.dk: Far kører rundt i Maserati  men vil ikke betale børnebidrag samt et nyhedsindslag i TV 2 Nyhederne.
 En klage over overtrædelse af god presseskik kan indgives til mediet eller til Pressenævnet.
 Fristen for at klage til Pressenævnet over mediets afgørelse er 12 uger efter modtagelsen af afgørelsen, jf. medieansvarsloven § 34, stk. 3. En klage, der indleveres efter sædvanlig kontortids ophør, anses først iværksat den nærmest følgende dag.
 TV 2 meddelte ved mail af 11. oktober 2017 [Klager] afslag på klagen.
Da TV 2s afgørelse, hvori der er givet klagevejledning, er sendt pr. mail til klagers advokat, regnes denne for modtaget den 11. oktober 2017. Da klagen således angår TV 2s afgørelse af 11. oktober 2017, og klagen først er modtaget den 10. januar 2018, er klagen indgivet efter 12-ugers klagefristens udløb.
Klagen afvises som for sen, jf. medieansvarslovens § 34, stk. 3.
 Klagen afvises uden nærmere behandling.
