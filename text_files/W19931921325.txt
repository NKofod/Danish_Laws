Hovedreglen med hensyn til de sociale ankeinstansers efterprøvelse af  

 underinstansernes afgørelser er, at både retsanvendelse og skøn kan  

 efterprøves Inden for bistandslovens område er der imidlertid en begrænsning i  

 hovedreglen, hvorefter ankeinstanserne kun kan tilsidesætte kommunernes  

 skønsmæssige afgørelser, hvis de er ulovlige eller åbenbart urimelige.
Reglen  

 står i § 15, stk. 5, og har været gældende siden 1. januar 1992. Før denne  

 dato fandtes en lidt mindre stram bestemmelse om prøvelsesbegrænsning i  

 forretningsordenerne for Ankestyrelsen og for amtsankenævnene, idet ordet  

 »åbenbart« ikke var med.
Ved at bestemmelsen blev optaget i selve loven og ved at formuleringen  

 blev strammet, er der sat fokus på spørgsmålet om ankeinstansernes  

 skønsprøvelse.
Lektor Lis Sejr fra Århus Universitet har behandlet emnet i  

 flere artikler, og kommunerne har i vid udstrækning påberåbt sig bestemmelsen  

 over for ankeinstanserne i forbindelse med bistandslovssager.
De sociale nævn  

 har således i en række sager taget stilling til bestemmelsens rækkevidde, og  

 Ankestyrelsen har indtil nu behandlet 8 sager, hvor spørgsmålet har været  

 inde i billedet.
Teorien Lis Sejr har i sine artikler påpeget, at ankeinstanserne også med  

 bestemmelsen i § 15, stk. 5, i kraft af de almindeligt gældende  

 forvaltningsretlige principper kan (og skal) efterprøve en række elementer i  

 forbindelse med skønsmæssige afgørelser.
Regelfortolkning Desuden har Lis Sejr fremhævet, at begrænsningen kun gælder afgørelser,  

 der er truffet efter egentlige skønsmæssige bestemmelser, som f.eks.  

 bistandslovens § 46, og ikke hvor der er tale om såkaldte vage og elastiske  

 bestemmelser, f.eks. udtrykket »uforsvarlig økonomi« i § 26, nr. 1.  

 I det sidstnævnte tilfælde vil udfyldningen af, hvad der ligger i udtrykket  

 være regelfortolkning og ikke skønsudøvelse, og ankeinstanserne kan derfor  

 fuldt ud efterprøve kommunens fortolkning.
Sådanne tilfælde falder med andre  

 ord slet ikke ind under § 15, stk. 5.
Skønsmæssige afgørelser Også når der er tale om egentlige skønsmæssige bestemmelser kan  

 ankeinstanserne som først nævnt efterprøve en række elementer i forbindelse  

 med afgørelsen:
Formelle fejl For det første kan det efterprøves, om der er sket fejl i den måde, sagen  

 er behandlet på - såkaldte formelle fejl.
Hvis kommunen f.eks. har indhentet  

 indtægtsoplysninger fra andre end ansøgeren i en § 46-sag, og hvis de viser,  

 at ansøgeren har højere indtægter, end han selv har oplyst, så er der efter  

 forvaltningslovens § 19 pligt til at oplyse parten, det vil sige ansøgeren,  

 om det og give ham eller hende mulighed for at kommentere det.
Hvis  

 myndigheden undlader at partshøre, behøver det ikke konkret at få indflydelse  

 på afgørelsens indhold, men ankeinstanserne kan fuldt ud efterprøve, om der  

 er sket en formel fejl - også selv om afgørelsen ikke konkret kan siges at  

 have fået et åbentbart urimeligt udfald.
Det, der efterprøves, er altså ikke  

 selve skønnet, men om der er sket formelle fejl, der kan have betydning for  

 det grundlag, som den skønsmæssige afgørelse er truffet på.
Tilsvarende  

 gælder f.eks. inhabilitet, f.eks. at den, der træffer afgørelsen er  

 nærtbeslægtet med ansøgeren.
Desuden kan det efterprøves, om sagen er  

 tilstrækkeligt oplyst, eller om af- gørelsen er truffet på et mangelfuldt eller forkert grundlag.
Almene juridiske spørgsmål For det andet kan ankeinstanserne ud over formelle fejl afprøve såkaldte  

 almene juridiske spørgsmål, det vil sige regler, som ikke findes i selve  

 bistandsloven, men som alligevel kan få betydning for indholdet af en  

 afgørelse, f.eks. de almindelige forældelsesregler.
Det er nok ikke noget,  

 man ofte vil komme ud for i forbindelse med skønsmæssige afgørelser om  

 tildeling af ydelser.
Kriterier For det tredje kan ankeinstanserne efterprøve, om de kriterier, der har  

 dannet grundlag for afgørelsen, er lovlige.
Skønnet er altså aldrig helt frit  

 i den forstand, at kommunen helt frit kan vælge, hvad man vil lægge vægt på.  

 Ankeinstanserne kan også tage stilling til, hvilke kriterier der skal indgå i  

 den konkrete vurdering, om alle relevante kriterier er inddraget i  

 vurderingen, og om prioriteringen mellem de valgte kriterier er foregået i  

 overensstemmelse med almindelige retsprincipper, f.eks. lighedsprincippet.  

 Det kan også efterprøves, om der overhovedet er udøvet et skøn, eller om der  

 er udstedt ufravigelige interne regler f.eks. om aldrig at yde hjælp til  

 enkeltudgifter over et vist beløb.
Man må ikke sætte skønnet ud af kraft, når  

 loven siger, at der skal udøves et skøn.
Dermed er det ikke sagt, at man ikke  

 må have interne tommelfingerregler, men det skal altid konkret vurderes, om  

 de skal fraviges i den enkelte sag.
Ankestyrelsens praksis Som nævnt ovenfor har Ankestyrelsen indtil nu behandlet 8 sager, hvor §  

 15, stk. 5, har været ført i marken.
 Nedenfor resumeres 4 af de behandlede sager, som belyser 4 af de  

 problemstillinger, som er beskrevet ovenfor.
Grænsen mellem skøn og fortolkning Afgørelsen vedrører reglen i § 43, stk. 2. Ankestyrelsen fandt, at et  

 ulønnet praktikophold i en institution kunne indgå i en erhvervsplan, der  

 sigtede mod optagelse på socialpædagogseminarium, da praktikken kunne få  

 afgørende indflydelse på optagelsesmulighederne.
Der kunne således ydes  

 bruttorevalideringsydelse i praktikperioden.
Ankeinstanserne kunne efterprøve  

 afgørelsen fuldt ud, da der ikke var tale om en skønsmæssig afgørelse, men om  

 fastlæggelsen af den rigtige anvendelse af en retsregel - altså fortolkning.  

 Afgørelsen er udsendt som sag nr 1 i SM O-39-93.
Beslutningsgrundlaget for en skønsmæssig afgørelse Afgørelsen vedrører § 43, stk. 2, 3. punktum, og pkt. 47, nr. 6, i  

 vejledningen om hjælp efter kap. 10. Ankestyrelsen fandt, at kommunens  

 begrundelse for afslag på hjælp til en studierejse - at revalidenden var  

 indtægtsdækket gennem bevilling af en § 43-ydelse -byggede på den fejlagtige  

 antagelse, at der kan indlægges en økonomisk behovsvurdering i udøvelsen af  

 skønnet.
Der var tale om en skønsmæssig bestemmelse, men skønnet var udøvet  

 på et fejlagtigt grundlag, og dette kan ankeinstanserne efterprøve fuldt ud.
 Afgørelsen er udsendt som SM O-44-93.
Kommunens skøn er ikke ulovligt eller åbenbart urimeligt Afgørelsen vedrører § 46a og kontanthjælpsvejledningens pkt. 25, jf. pkt.  

 22. Ankestyrelsen fandt, at kommunens afslag på at yde en dyrere  

 tandbehandling, men tilbud om hjælp til en ny tandbro af samme slags som den  

 hidtidige, nu ødelagte bro, ikke var ulovligt eller åbenbart urimeligt, da  

 den tilbudte behandling måtte anses for fagligt forsvarlig.
Der var tale om  

 en skønsmæssig afgørelse, og skønnet kunne kun tilsidesættes, hvis det var  

 ulovligt eller åbenbart urimeligt.
 Afgørelsen vil snarest blive udsendt som SM.
Skønnet er åbenbart urimeligt Afgørelsen vedrører bistandslovens § 43, stk. 2. En kommune gav afslag på  

 at yde hjælp til dækning af transportudgifter i egen bil til og fra Ålborg  

 Universitetscenter (ca. 75 km fra hjemmet), til specielt indrettet bilsæde og  

 til edb-udstyr til en gift revalidend med 3 børn, men tilbød at betale leje  

 af værelse i Ålborg og en ugentlig hjemrejse.
Ankestyrelsen fandt, at det ud  

 fra revalidendens personlige og familiemæssige forhold var åbenbart urimeligt  

 at henvise ham til at tage ophold i Ålborg under den 3-årige uddannelse i  

 datalogi.
Der var tale om en skønsmæssig afgørelse, men den kunne  

 tilsidesættes, fordi skønnet fandtes åbenbart urimeligt.
