 Vil spørgeren, der bor i England med sin familie, blive fuldt  

 skattepligtig til Danmark, hvis han erhverver en helårsbolig, der  

 påtænkes benyttet til ca. 80 overnatninger årligt i  

 forbindelse med arbejdsmæssige opgaver samt til 2-4 ugers ferie for  

 familien.
 De nærmere omstændigheder var således:
Spørgeren har siden 1984 været bosiddende i England med sin  

 hustru samt 2 børn.
Hele familien har dansk statsborgerskab, og  

 spørgeren er ansat i Scandinavian Bank i London med ansvaret for alle  

 dansk relaterede forretninger.
Dette indebærer en væsentlig rejseaktivitet, specielt til  

 Danmark, da nævnte bank ikke har en filial her.
Som følge heraf  

 påtænker spørgeren at anskaffe en ejerlejlighed i det  

 storkøbenhavnske område, som han vil tage ophold i under  

 forretningsrejserne i Danmark.
Der påregnes op til 80 overnatninger  

 årligt, ligsom lejligheden agtes anvendt til afholdelse af  

 møder, repræsentation og i enkelte tilfælde middage.
 Herudover agter spørgeren og dennes hustru at anvende lejligheden  

 til 2-4 ugers årlig ferie, ligesom børnene, der er 15 og 18  

 år, forventes at ville anvende lejligheden til ferie i et tilsvarende  

 omfang.
 Endvidere er det tanken, at lejligheden kan tjene som bolig for  

 børnene, hvis disse senere vælger at videreuddanne sig i  

 Danmark.
Endelig er det oplyst, at spørgeren siden udrejsen i 1984 har ejet  

 et parcelhus samt en byggegrund i fællesskab med en broder.
Huset har  

 hele tiden været udlejet og agtes solgt ved først givne  

 lejlighed.
Det samme gælder byggegrunden.
Skattepligt England/Danmark - Skattepligt ved bopæl i England, samt  

 ejerlejlighed i Danmark Ligningsrådet svarede således:
Det bemærkes, at anskaffelse af en helårsbolig  

 i Danmark ikke i sig selv medfører, at fuld skattepligt  

 indtræder i henhold til kildeskattelovens § 1, stk. 1, nr. 1. Det er  

 herudover efter kildeskattelovens § 7, stk. 1, en betingelse, at der tages  

 ophold i boligen.
Et kortvarigt ophold af feriemæssig karakter anses  

 dog ikke for tilstrækkeligt til at medføre indtræden af  

 fuld skattepligt.
 Ifølge vejledende praksis vil ophold på mere  

 end 3 måneder ad gangen eller samlede ophold på mere end 180 dage  

 inden for en periode på 1 år ikke blive anset for kortvarige.  

 Omvendt kan de konkrete omstændigheder være således, at  

 også ophold af kortere varighed end netop anført kan  

 medføre indtræden af fuld skattepligt.
 Efter de foreliggende oplysninger vil spørgerens  

 ophold hverken overstige 3 måneder ad gangen eller i alt 180 dage inden  

 for en periode på 1 år, hvorimod betingelsen om, at opholdene  

 skal have feriemæssig karakter, ikke er opfyldt.
 Som følge af omfanget af anvendelsen af boligen i  

 forbindelse med arbejdsmæssige aktiviteter, samt da denne anvendelse  

 har en løbende og regelmæssig karakter, finder  

 Ligningsrådet, at opholdene i Danmark vil medføre fuld  

 skattepligt i henhold til kildeskattelovens § 7, stk. 1, jf. samme lovs § 1,  

 stk. 1, nr. 1.
Det tilføjes, at på grundlag af de  

 foreliggende oplysninger vil England fortsat være at anse som  

 spørgerens skattemæssige hjemsted, hvilket er ensbetydende med,  

 at spørgeren til Danmark kun skal selvangive indkomst, som Danmark har  

 beskatningsretten til efter den dansk-engelske  

 dobbeltbeskatningsoverenskomst.
Opmærksomheden henledes dog på,  

 at da nævnte dobbeltbeskatningsoverenskomst ikke omfatter formueskat,  

 vil den fulde skattepligt til Danmark betyde, at spørgeren vil skulle  

 betale sædvanlig dansk formueskat af hele sin formue.
