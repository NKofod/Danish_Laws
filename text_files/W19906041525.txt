Konkurrenceankenævnet har stadfæstet Konkurrencerådets afgørelse om at  

 pålægge General Motors Danmark pligt til i en periode på 2 år at indberette  

 oplysninger om import og forhandling af biler og reservedele.
Tilsvarende  

 kendelser blev samtidig afsagt for så vidt angår Ford Motor Company A/S (* 2)  

 og Toyota Danmark A/S (* 3).
År 1990, den 18. december, blev i sagen j.nr. 90-15.829 General Motors  

 Danmark ctr.
Konkurrencerådet afsagt sålydende KENDELSE:
1. Ved skrivelse af 13. marts 1990 har advokat Søren Thorsen på vegne  

 General Motors Danmark klaget over en af Konkurrencerådet den 7. februar 1990  

 truffet afgørelse, hvorved rådet i medfør af konkurrencelovens § 7, nr. 1,  

 pålagde klageren i en periode på 2 år regnet fra den 13. februar 1990 at være  

 omfattet af indberetningspligt til Konkurrencerådet for så vidt angår  

 oplysninger om import og forhandling af biler og reservedele.
Afgørelsen  

 meddeltes klageren ved Konkurrencerådets skrivelse af 13. februar 1990.
Klageren har principalt påstået Konkurrencerådets pålæg ophævet under  

 henvisning til, at betingelserne for at pålægge indberetningspligt i medfør  

 af konkurrencelovens § 7 ikke er opfyldt.
Subsidiært har klageren nedlagt  

 påstand om, at der pålægges klageren en indberetningspligt af væsentligt  

 mindre omfang, end hvad der fremgår af rådets skrivelse af 13. februar 1990,  

 og at det pålægges rådet at hemmeligholde de af klageren meddelte  

 oplysninger.
 Konkurrencerådet har påstået afgørelsen stadfæstet.
 Sagen har været mundtligt forhandlet sammen med klager fra Ford Motor  

 Company A/S og Toyota Danmark A/S over lignende pålæg.
 2. Rådets skrivelse af 13. februar 1990 er sålydende:
»Konkurrencerådet besluttede på sit møde den 7. februar 1990, at  

 selskabet i henhold til konkurrencelovens § 7, nr. 1, i en periode af 2 år  

 fra dags dato skal være omfattet af en indberetningspligt for så vidt angår  

 selskabets import og forhandling af biler og reservedele til  

 Konkurrencerådet.
Et eksemplar af konkurrenceloven vedlægges.
Rådet begrundede sin afgørelse med, at selskabet indtager en stærk  

 markedsstilling, idet der er tale om mærkevarer, der er individualiserede i  

 en række henseender, hvilket har medvirket til at begrænse valgmulighederne,  

 f.eks. med hensyn til reservedele.
I den forbindelse henvises også til  

 afgiftssystemet, der indebærer en begrænset fleksibilitet i prisdannelsen.  

 Der henvises til vedlagte bilag, som indgik i notatet ved rådets møde den 7.  

 februar 1990.
Desuden fremgår hvilke nærmere forhold, rådet finder bør være omfattet af  

 indberetningerne.
Det endelige indhold af indberetningspligten vil formentlig  

 mest praktisk kunne aftales ved en mundtlig drøftelse.
Denne foreslås til  

 fredag den 23. februar 1990, kl. 9.30, i sekretariatets lokaler, Nørregade  

 49. Telefonisk besked herom bedes givet til Jesper Musante Larsen inden den  

 20. februar 1990.
Indberetninger vil skulle indsendes til rådet løbende, så de er rådet  

 bekendt, når de får virkning.
Visse oplysninger, f.eks. om  

 videreforhandlerkontrakter, vil kunne aftales sendt periodevis.
Regnskab og  

 budgetter indsendes, når de har været forelagt selskabets bestyrelse.
 Med hensyn til klageadgang henvises til konkurrencelovens § 16. Der gøres  

 opmærksom på, at konkurrencelovens § 18, stk. 2, angiver en klagefrist på 4  

 uger«.
3. Det bilag, hvortil der henvises i skrivelsen af 13. februar 1990,  

 indeholder dels en generel redegørelse for lovens § 7, dels et særskilt  

 afsnit om automobiler og reservedele.
Da rådet såvel i skriftvekslingen som  

 under den mundtlige forhandling har henvist til synspunkterne i redegørelsen,  

 har nævnet fundet det rigtigst at medtage redegørelsen i kendelsen.
 I den generelle redegørelse anføres:
 »1. Til brug for Konkurrencerådets virksomhed er der i  

 konkurrencelovens § 7 givet mulighed for i en periode af op til 2 år ad  

 gangen at pålægge virksomheder mv. løbende at indberette priser, avancer,  

 forretningsbetingelser, finansielle og organisatoriske forbindelser o.a. til  

 rådet, hvor konkurrencen ikke er tilstrækkelig virksom, eller hvor der af  

 andre særlige grunde er behov for at følge konkurrenceforholdene.
 Lovens forarbejder nævner, at denne bestemmelse skal afløse ikke blot  

 monopollovens § 6, stk. 2 (registrering af enkeltvirksomheder med væsentlig  

 indflydelse), men også bl.a. pris- og avancelovens § 3 (indberetning af  

 konkrete prisændringer til brug for indseende med udviklingen i priser og  

 avancer) og § 10 (indberetningspligt for vejledende videresalgspriser). Til  

 orientering nævnes, at der efter disse bestemmelser var tale om  

 indberetninger fra henholdsvis knap 200, godt 200 og knapt 1700 virksomheder.
Anvendelsen af konkurrencelovens hjemmel til at foreskrive løbende  

 indberetningspligt må ske ud fra rådets overordnede politik og under hensyn  

 til dets konkrete opgaveprioritering og de alternative muligheder, der måtte  

 være for at få tilsvarende oplysninger og resultater.
Sigtet med indberetning  

 efter konkurrenceloven er ikke ganske sammenfaldende med forholdene under  

 monopolloven og pris- og avanceloven, hvor der var tale om et egentligt  

 tilsyn.
Således er de særlige forpligtelser i forhold til pris- og  

 indkomstudviklingen, omkostningsforholdene og foranstaltninger mod  

 inflationær udvikling ikke ført videre i konkurrenceloven, der på den anden  

 side efter inddragelsen af den finansielle sektor og offentlig  

 erhvervsvirksomhed har et bredere område.
Generelt skal der gennem indberetningerne skaffes oplysninger, der skønnes  

 nødvendige for rådets virksomhed, herunder findes egnede til tilvejebringelse  

 af ønsket om større markedsgennemsigtighed.
Nødvendige oplysninger kan altid  

 konkret indkræves i medfør af konkurrencelovens § 6, men § 7 giver en særlig  

 sikkerhed for, at rådet får oplysninger hurtigt og automatisk og kan  

 anvendes, hvor dette hensyn er væsentligt. (Ganske svarende til den  

 anmeldelsespligt, som er foreskrevet for aftaler mv. efter § 5, hvor  

 aftaleparter på eget initiativ skal indsende oplysninger inden for en frist  

 af 14 dage).
2. Behovet for aktuelle oplysninger hænger nøje sammen med  

 konkurrencelovens hovedmål om effektivitet, primært fremmet ved  

 gennemsigtighed, jf. reglerne i §§ 8 og 9 og reglerne om aktindsigt i § 10.  

 Allerede den opmærksomhed, der vil opstå i og omkring et område, der pålægges  

 indberetningspligt, kan spille en rolle.
Specielt skal nævnes, at for  

 anvendelsen af § 9 (aktuelle oplysninger om priser og rabatter mv.,  

 kommunikeret videre til offentligheden, f.eks. ved pressemeddelelser) er det  

 nødvendigt med helt dagsaktuelle oplysninger, som ofte ikke vil kunne sikres  

 ved § 6.
Indberetning efter § 7 kan eventuelt for en kortere periode være velegnede  

 ved overvejelser om iværksættelse og tilrettelæggelse af større undersøgelser  

 (§ 8), ligesom indberetning i en kortere eller længere periode kan anvendes  

 ved løbende, efterfølgende analyse og vurdering af, om det med rådets  

 forskellige foranstaltninger tilsigtede er opnået.
I den forbindelse  

 bemærkes, at der i tiden forud for konkurrencelovens ikrafttræden blev  

 iværksat en række initiativer, hvis nærmere virkninger endnu ikke har kunnet  

 bedømmes med rimelighed.
I overgangsreglerne i § 22 fastlægger konkurrenceloven en frist for  

 Konkurrencerådets stillingtagen til forlængelse/ændring af tidligere  

 prisindgreb og regler om fakturering.
Til brug for rådets vurdering i denne  

 henseende kan løbende indberetninger ligeledes overvejes.
3. Men § 7 er også tænkt anvendt ud over hensynet til gennemsigtighed.
En  

 offentlig gennemlysning af markedet vil ikke altid være tilstrækkelig til  

 fjernelse af konkurrencebegrænsninger og fremme af effektiviteten.
F.eks. kan  

 markedet af strukturelle eller lovmæssige forhold være således fastlåst, at  

 en ønsket udvikling hæmmes unødigt (til eksempel kan peges på den offentlige  

 styring af priserne for lægemidler, jf. senere). I forbindelse med  

 overvejelser om foranstaltninger i sådanne tilfælde efter lovens kapitel 4  

 (»§ 11-forhandling«, påbud af forskellig art, offentliggjort  

 indberetning) og opfølgning af sådanne, vil pligt til løbende indberetning  

 kunne være naturlig.
Også her kan der henvises til lovens § 5, stk. 1, og den  

 sikkerhed, der er skabt ved disse anmeldelsesregler for at offentligheden og  

 rådet følger et område med særlig opmærksomhed.
Monopoltilsynets tidligere  

 initiativer kan inddrages, f.eks. hvor der ved tilsynets undersøgelser er  

 blotlagt problemer af konkurrencemæssig art, som det endnu ikke har været  

 muligt at følge op. (Som eksempel kan nævnes fremkomsten af Monopoltilsynets  

 redegørelse om audio/videoprodukter i efteråret 1989, jf. det følgende).
Loven hviler på et princip om tilsyn, kontrol og mulighed for  

 efterfølgende indgreb.
Konkurrencebegrænsninger kan have gavnlige virkninger  

 for effektiviteten (eksempelvis stordriftsfordele) eller andre hensyn må  

 tillægges særlig betydning (eksempelvis fastprisområderne, hvor andre vægtige  

 grunde kan motivere dispensation fra forbudet mod bindende priser i § 14). På  

 sådanne områder må en mere indgående indsats til sikring af  

 effektivitetshensyn kunne være påkrævet, for eksempel gennem udbyggede  

 indberetningsordninger.
4. Endelig er der områder, hvor der foreligger særlige forhold, jf. her  

 lovforarbejderne om andre særlige grunde til at følge konkurrenceforholdene.  

 Rådets afgørelse af, om der foreligger sådanne, må også her ske konkret.
Som  

 det fremgår af det følgende, var der i Monopoltilsynets tid regelmæssige  

 henvendelser om oplysninger, især vedrørende en række vigtige forbrugsvarer,  

 energi, medicinalprodukter og EDB - monopolregisteret havde ligefrem  

 »abonnementssalg« for bl.a. priser på olieprodukter og EDB-udstyr.  

 Endvidere var der regelmæssigt interesse for priserne på afgiftsbelagte  

 varer.
I konkurrencemæssig henseende vil sådanne forespørgsler, der typisk  

 vedrører de af konkurrenter fastsatte priser mv., ofte vise et behov for  

 større gennemsigtighed, men også herudover kan det være naturligt, at rådet  

 inddrager sådanne forhold ved fastlæggelsen af indberetninger.
I visse tilfælde havde Monopoltilsynet endvidere forpligtet sig til at  

 fremskaffe og til anden myndighed videregive oplysninger løbende.
Dette  

 gælder f.eks. det internationale energiagentur IEA og EF-Kommissionen samt  

 forskellige landes konkurrencemyndigheder.
I de nordiske lande er der således  

 en betydelig interesse for løbende at sammenligne priser - bl.a. for udvalgte  

 forbrugsvarer og byggematerialer - over landegrænserne.
Fra dansk side kan  

 der i denne forbindelse ligge en interesse i, at sådanne sammenligninger  

 hviler på et nogenlunde repræsentativt grundlag og ikke beror på  

 enkeltstående, mere eller mindre tilfældige observationer.
Med den øgede  

 vægt, konkurrenceloven tillægger internationaliseringen og samarbejdet inden  

 for navnlig EF, må der være en forpligtelse for Konkurrencerådet til løbende  

 at kunne stille sådanne oplysninger til rådighed.
Alt i alt og i forhold navnlig til pris- og avancelovens bestemmelser er  

 beføjelsen i konkurrencelovens § 7 formuleret bredere og inddrager andre  

 konkurrenceforhold end priser og de hertil naturligt hørende  

 konkurrenceparametre: Rabat, bonus og løbende salgsvilkår i øvrigt.  

 Bestemmelsen nævner også organisatoriske og finansielle forhold, og dette  

 hænger nøje sammen med det noget bredere sigte, der retter sig imod de  

 samlede konkurrenceforhold og samspillet mellem disse over tid.
Der sker hele  

 tiden forskydninger i valget af konkurrenceparametre, og det er væsentligt  

 for rådet at få kendskab hertil.
Dette gælder ikke mindst med den betydning,  

 der efterhånden må tillægges strukturelle, herunder finansielle forhold.
 5. Som det fremgår foran, var der tidligere et betydeligt antal  

 indberetninger, mens behovet for fremtiden skønnes at være mindre, men  

 samtidig anderledes.
Rådets afgørelser om indberetning må være konkrete, det er ikke muligt på  

 nuværende tidspunkt at angive det samlede behov for indberetninger.
Der kan  

 imidlertid anføres en række konkrete eksempler på typiske tilfælde, der ud  

 fra det foran anførte forekommer vigtige, og hvor det allerede nu må anses  

 for relevant at rejse spørgsmålet om indberetningspligt.
Den løbende  

 indberetningsform har specielle fordele, og sekretariatet har erfaring for,  

 at den giver mulighed for en smidigt tilrettelagt administration ikke blot i  

 sekretariatet, men tillige hos den virksomhed, myndighed mv., der skal  

 indsende oplysningerne.
Der er derfor i bilagene anført et begrænset antal  

 typiske tilfælde med begrundet behov for at få fastlagt indberetningspligt  

 forholdsvis hurtigt.
Fremstillingen i bilagene er sket på baggrund af de foran anførte  

 hovedmotiver.
Det er tanken, at rådets beslutninger om indberetningspligt  

 tages op med de pågældende virksomheder, myndigheder mv. med henblik på den  

 nærmere tilrettelæggelse af indberetningerne, f.eks. vedrørende  

 detaljeringsgrad, dokumentation og hyppighed.
I visse tilfælde kan der være  

 behov for oplysninger løbende, når der sker ændringer (f.eks. for  

 energipriser og vedrørende organisatoriske og finansielle forhold), mens  

 andre faktorer kan belyses ved fast tilbagevendende f.eks. kvartalsvise  

 indberetninger (eksempelvis prisforholdene for audio/video). I alle tilfælde  

 vil sekretariatet præcisere, at der ikke med modtagelsen af indberetningerne  

 er tale om nogen godkendelse fra rådets side af det indberettede.' Om automobiler og reservedele anføres:
»Toyota, Ford, General Motors Der er ligeledes for dette områdes vedkommende tale om et forbrugstungt  

 område.
Anskaffelse af køretøj og reparation og vedligeholdelse indgår  

 således ved reguleringspristallets beretning med en vægt i det samlede  

 forbrug af varer og tjenester på godt 8%.
De 3 selskaber, for hvilke der foreslås indberetningspligt vedrørende  

 engros- og detailpriser for biler og reservedele, indtager alle en stærk  

 markedsstilling, men et mere fuldstændigt billede af markedsforholdene vil  

 kræve inddragelse af flere selskaber end de nævnte (f.eks.
Mazda). Der er  

 tale om mærkevarer, der er individualiserede i en række henseender, hvilket  

 har skabt større præference og ligeledes medvirket til at fastlåse  

 valgmulighederne, f.eks. med hensyn til reservedele (redegørelse fra  

 Monopoltilsynet: Handelsmarginaler for reservedele til personbiler, september  

 1988), og det må skønnes relevant at søge afgrænset et grundlag for rådets  

 vurdering af, om der er behov for nye initiativer på området.
De foreslåede  

 indberetninger vil kunne indgå som et led i en sådan opbygning af et  

 vurderingsgrundlag.
Derudover vil der være behov for supplerende oplysninger  

 bl.a. om andre producenters reservedele.
 Den kommende revision af faktureringsreglerne for autoreparation som i  

 henhold til KL's § 22, stk. 4, forbliver i kraft 1 år fra lovens ikrafttræden  

 eller indtil de ophæves eller videreføres af Konkurrencerådet, gør det  

 ligeledes formålstjenligt at sikre den bedst mulige løbende indsigt i  

 branchens forhold.
Det høje afgiftsniveau og den indgående forhandlerregulering har i øvrigt  

 i EF-sammenhæng givet anledning til spørgsmål.
Udviklingen mod det indre  

 marked må forventes at øge behovet for indsigt i prisforholdene.
Endvidere  

 foreligger der jævnligt spørgsmål fra Kommissionen omkring forhandlernes  

 forhold, hvor der gælder en særskilt gruppefritagelsesforordning i forhold  

 til EF-konkurrencereglerne.
Der har jævnligt været sager om grænsehandel,  

 hvor leverandørerne har søgt at håndhæve forhandlerbetingelser differentieret  

 efter geografiske områder.
Indberetningen tænkes derfor også at skulle belyse  

 forhandlerantagelsesbetingelser og distributionsforhold.« 4. Under den mundtlige forhandling har Konkurrencerådet tilkendegivet, at  

 man som hjemmel for pålægget alene påberåber sig konkurrencelovens § 7, 1.  

 led, hvorefter indberetningspligt kan pålægges, hvor konkurrencen ikke er  

 tilstrækkelig virksom.
 5. Klagerens argumentation:
 Klageren har på linie med de 2 andre klagere bestridt, at konkurrencen på  

 markedet for automobiler og reservedele ikke er tilstrækkelig virksom.  

 Klagerne har gjort gældende, at det af rådet anførte er holdt i så generelle  

 og vage vendinger, at det ikke kan danne grundlag for pålægget.
Automobilhandelen i Danmark er præget af et betydeligt udbud af mærker og  

 modeller, som er jævnt fordelt over markedet, og der hersker en betydelig  

 priskonkurrence.
Hertil kommer, at der med hensyn til prisfastsættelsen etc.  

 er fuld gennemsigtighed.
 For så vidt angår reservedele henviser klageren til den omfattende  

 undersøgelse, som Monopoltilsynet foretog i 1988, og som må formodes at give  

 et fuldt billede af denne del af branchen, hvor der ligeledes hersker  

 gennemsigtighed og konkurrence.
Det er derfor ikke rimeligt, at Konkurrencerådet har udtaget General  

 Motors Danmark - sammen med 2 andre bilimportører - og pålagt disse de  

 betydelige byrder ved fremskaffelse af oplysninger, rapportering etc.
Der er  

 tale om en ulighed i behandlingen af branchens udøvere ved kun at kræve  

 oplysninger fra enkelte.
Omfanget af de krævede oplysninger overstiger, hvad der er rimeligt.
Selv  

 om loven taler om »gennemsigtighed«, bør Konkurrencerådet efter  

 klagers mening forstå, at der netop i forholdet mellem konkurrenter er  

 forhold, som virksomheder ikke kan afsløre.
Derfor kan bl.a. kravet om  

 oplysninger af budgetter ikke efterkommes.
Klageren har endvidere henvist til lovens forarbejder, bl.a.  

 bemærkningerne til § 7, om betingelser for indberetningspligt, hvor det siges  

 »at rådet skal kunne redegøre for, hvilke særlige grunde der giver rådet  

 behov for at følge konkurrenceforholdene«.
Sådanne særlige grunde ses  

 ikke at foreligge, og rådet har ikke opfyldt den nævnte pligt.
 Specielt ses der ikke at foreligge nogen grund til, at et begrænset antal  

 af en branches udøvere er udtaget til at foretage indberetninger, som i  

 betydeligt omfang vil kræve tid og omkostninger.
Konkurrencerådet kan efter klagerens opfattelse ikke pålægge en virksomhed  

 en væsentlig indberetningsbyrde ud fra hensigtsmæssighed, eller fordi man  

 generelt ønsker at følge markedet, hvilket synes at være den egentlige  

 baggrund for Konkurrencerådets afgørelse.
Er der tale om at få et almindeligt  

 indseende i en virksomheds eller branches forhold, må Konkurrencerådet efter  

 klagers opfattelse være henvist til at kræve nærmere definerede oplysninger i  

 medfør af konkurrencelovens § 6.
 6. Konkurrencerådets argumentation:
 Til støtte for påstanden om stadfæstelse har rådet henvist til den  

 begrundelse for pålægget, som fremgår af skrivelsen af 13. februar 1990.  

 Rådet har tillige henvist til de synspunkter, som fremgår af den under pkt. 3  

 nævnte redegørelse.
Rådet har endvidere særligt fremhævet, at markedet for nye biler må  

 karakteriseres som præget af mærkevarer, der markedsføres under nøje  

 hensyntagen til bevarelsen af en individualiseret profil i forhold til andre  

 mærker.
Der er forholdsvis få udbydere af mærker og disse fører en politik  

 med udstrakt differentiering af produkterne med hensyn til bl.a. service  

 kvalitet og modeller.
Der sker herved også en forskydning af  

 konkurrencemidler fra prisparameteren til andre og omkostningskrævende  

 foranstaltninger - reklame, udseende osv.
Der fremhæves herved en række  

 individualiserede egenskaber ved produkterne, som formodes at tiltrække  

 købere.
De mange muligheder i denne henseende gør i sig selv markedet  

 vanskeligt at overskue for køberne, mens sælgerne, der er forholdsvis få, har  

 lettere herved.
Ud fra de oplysninger, der foreligger, synes der ikke at være tale om  

 prisforskelle i detailleddet for samme model, hvilket også kan tages som en  

 indikation for mindre virksom konkurrence på bilmarkedet.
Dette forhold  

 betyder tillige, at køberne lettere kan overskue prisbilledet isoleret, og  

 det kan medgives klageren, at Konkurrencerådet formentligt kunne skaffe sig  

 prisoplysninger for de pågældende mærker fra anden side: men det må herved  

 tages i betragtning, at prisoplysninger kun er eet element i  

 indberetningerne.
Det præcise indhold heri skal fastlægges ved drøftelser med  

 bl.a.
General Motors Danmark, men til billedet hører belysning af  

 salgsudviklingen, kampagneaktiviteter, forholdet til forhandlere og  

 reservedelsmarkedet - oplysninger som det formodes mest praktisk indhentes  

 hos General Motors Danmark, der også er prissættende.
 Over for klagerens henvisning til, at Konkurrencerådet for  

 reservedelsmarkedets vedkommende gennem Monopoltilsynets redegørelse fra 1988  

 har tilstrækkeligt grundlag for at bedømme dette marked, har rådet anført, at  

 det i redegørelsen blandt andet blev påvist, at konkurrencen i flere  

 henseender var begrænset, f.eks. at konkurrencen for originale reservedele i  

 hovedsagen var fastlagt ud fra de køberpræferencer, der er etableret i  

 forbindelse med salget af nye biler, samt ved opbygningen af et net af få  

 forhandlere, som hovedregel med eneforhandlingsret for de enkelte bilmærker.  

 Da endvidere forhandlere i almindelighed overholdt de vejledende  

 videresalgspriser fandtes tilskyndelsen til at føre aktiv priskonkurrence at  

 være yderst begrænset.
 Redegørelsen antages at have medvirket til øget gennemsigtighed på dette  

 konkurrenceområde, men det må være en naturlig opgave at følge dette op,  

 f.eks. ved på nogle udvalgte områder at sikre sig oplysninger gennem løbende  

 indberetninger i en periode.
 7. Nævnets bemærkninger:
I Monopoltilsynets redegørelse fra 1988 om »Handelsmarginaler for  

 reservedele til personbiler« anføres blandt andet, at medens markedet  

 for nye biler er præget af en stærk priskonkurrence, sælges reservedele på et  

 marked, hvor konkurrence mellem udbydere af originale reservedele er stærkt  

 begrænset.
Det anføres endvidere, at konkurrencen på dette marked - dels  

 mellem importører indbyrdes, dels mellem bilforhandlerne indbyrdes -  

 hovedsageligt fastlægges »gennem de køberpræferencer, der er etableret i  

 forbindelse med salget af nye biler, samt gennem opbygningen af et fast net  

 af ret få forhandlere, som hver har eneforhandlingsret til et bestemt  

 bilmærke (i visse tilfælde dog flere), og som i almindelighed overholder de  

 centralt fastsatte vejledende videresalgspriser.
Under disse  

 markedsbetingelser er tilskyndelsen til at føre en aktiv priskonkurrence  

 yderst begrænset«.
 På baggrund af de nævnte udtalelser i redegørelsen finder nævnet, at der i  

 hvert fald for så vidt angår reservedelsmarkedet ikke er grundlag for at  

 tilsidesætte Konkurrencerådets vurdering af, at konkurrencen på dette marked  

 ikke er tilstrækkelig virksom, og at der derfor er behov for gennem løbende  

 indberetninger at følge konkurrenceforholdene.
Klagerens principale påstand, der går på ophævelse af pålægget i sin  

 helhed, kan herefter ikke tages til følge.
Som sagen er forelagt for nævnet,  

 hvor klageren i relation til sin subsidiære påstand alene har gjort gældende,  

 at indberetningspligten vedrører et for stort antal oplysninger, har nævnet  

 ikke grundlag for i denne kendelse at tage stilling til klagerens subsidiære  

 påstand.
 Herefter bestemmes:
 Klagerens påstand om ophævelse af Konkurrencerådets pålæg af 7. februar  

 1990 tages ikke til følge.
