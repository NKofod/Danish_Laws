Nr BSF 35 Forslag til folketingsbeslutning om skriftlig forbrugeroplysning om  

 eventuelle bivirkninger ved indtagelse af medicin Fremsat af Tommy Dinesen (SF) Agerschou (SF) Birgitte Husmark (SF) Ebba  

 Strange (SF) den 5. november 1987 Folketinget pålægger regeringen at fremsætte lovforslag om, at der ved al udlevering af medicin skal medfølge en skriftlig forbrugeroplysning om eventuelle bivirkninger ved medicinen.
 Lovens ikrafttrædelsesdato skal være den 1. januar 1989.
BEMÆRKNINGER TIL FORSLAGET Det er almindelig kendt, at medicin giver bivirkninger, men det er ikke almindeligt, at producenterne på pakningen eller i skriftlig information vedlagt medicinen fortæller forbrugeren om bivirkningerne ved medicinindtagelsen.
Det er fra medicinalindustriens og lægernes side blev anført, at oplysning om bivirkninger bør gives ved udskrivningen af recepten, således at forbrugeren har mulighed for at stille spørgsmål direkte til lægen.
Hertil kan der argumenteres, at mange forbrugere ikke bruger den indkøbte medicin med det samme, men først når behovet opstår.
Derved er muligheden for at glemme lægens oplysninger om bivirkninger ret stor.
Da det endvidere er almindeligt, at en husstand har et medicinskab med flere præparater, må det antages, at mange vil glemme de oplysninger, som lægen gav ved receptudskrivningen.
Ligeledes kan der pr. telefon rekvireres receptpligtig medicin, idet den praktiserende læge indtelefonerer recepten til apoteket, når der er tale om ekstraudskrivning.
Også i disse tilfælde er det tvivlsomt, om forbrugeren kan huske lægens oplysninger om den pågældende medicins bivirkninger.
Da det som nævnt er almindelig kendt, at medicin giver bivirkninger, må det være helt naturligt, at forbrugeren får oplysning om dette i forbindelse med indkøb, idet det må være forbrugerens ret at kunne vælge mellem indtagelse af medicin med gener til følge eller at forsøge at klare sig uden medicin.
Det burde være en selvfølge, at forbrugere af medicin på linje med andre forbrugere bliver orienteret om eventuelle skadelige virkninger.
I Danmark udarbejdes et lægemiddelkatalog, foranlediget af Danmarks Apotekerforening, Foreningen af de danske Medicinalfabrikker (MEFA) samt Medicinimportforeningen (MEDIF). Lægemiddelkataloget er et digert værk beregnet på at give oplysninger om hvert enkelt præparat, og det beskriver bl.a. bivirkninger og forgiftninger.
Alligevel er listen over bivirkninger ikke komplet.
Det hedder således i kataloget bl.a.: »Listen over bivirkninger gør ikke krav på at være komplet.
At bringe en liste over samtlige observerede og formodede bivirkninger vil ikke være muligt af pladshensyn og heller ikke hensigtsmæssigt, fordi de relevante bivirkninger ville drukne i mængden af sjældne eller hypotetiske bivirkninger.
I adskillige tilfælde har redaktionen af pladshensyn måttet skære ned på den liste over bivirkninger, som firmaerne, bl.a. af juridiske grunde, har ønsket at bringe.
Lægemiddelkataloget må derfor ikke betragtes som et værk, der giver firmaerne juridisk dækning for oplysninger om skader, opstået på grund af lægemiddelbivirkninger.« Selv om lægemiddelkataloget findes i en mere populær udgave i form af Medicin-Håndbogen, der henvender sig til patienter, er der således et tydeligt behov for at forbedre forbrugeroplysningen med hensyn til bivirkninger ved indtagelse af medicin, og dette behov kan som nævnt dækkes ved en skriftlig forbrugeroplysning, som følger medicinen ved udleveringen til forbrugeren.
