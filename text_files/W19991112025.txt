Kursnedslag Reference:
LL § 16 E, stk. 6 LV 1998 S.G.2.4.8.4 A klagede for indkomståret 1996 over, at skatteankenævnet ikke  

 havde godkendt fradrag for kurstab i afståelsessummen ved salg af  

 andelsboligbevis i forbindelse med en virksomhedsafståelse.
Det fremgik af sagen, at klageren pr. 31. december 1996 solgte sin  

 virksomhed, der havde til huse i lokaler tilhørende  

 andelsboligforeningen B.
Købesummen, nom. 775.000 kr, blev berigtiget  

 ved et kontantbeløb på 75.000 kr. og ved udstedelse af et  

 gældsbrev på 700.000 kr. med en løbetid på 10  

 år og med en forrentning på 10%.
 Købesummen var beregnet ud fra følgende:
Goodwill 260.000 kr.
Inventar 250.000 kr.
Andelsbevis 265.000 kr.
I alt 775.000 kr.
 Andelsboligforeningen var omfattet af selskabsskatteloven § 1, stk. 1, nr.  

 6.
Skatteankenævnet havde ikke godkendt klagerens fradrag for kurstab i  

 forbindelse med afståelsen af andelsboligbeviset, idet  

 afståelsessummen, der var fastsat af andelsboligforeningens bestyrelse,  

 måtte svare til den faktiske afståelsessum.
Andelsboligbevisets  

 handelsværdi svarede således til den nominelle værdi,  

 hvorfor kursnedslag ikke kunne godkendes.
 Klagerens repræsentant havde nedlagt påstand om, at det af  

 klageren opgjorte kurstab blev anerkendt som fradragsberettiget ved  

 opgørelsen af klagerens afståelsessum.
 Til støtte for påstanden havde repræsentanten bl.a.  

 anført, at dette fulgte af Ligningsvejledningen punkt S.G.2.4.8.4.,  

 der lød således:
"Såfremt overdragelsessummen ikke betales kontant, men helt eller  

 delvis berigtiges ved udstedelse af gælds- eller pantebreve, skal der  

 ved opgørelsen af afståelsessummen tages hensyn til, at  

 sådanne gælds- og pantebreve sjældent er pari værd,  

 således at der må godkendes et kursnedslag.
Den nominelle  

 overdragelsessum må dog være fastsat således, at et  

 eventuelt kontant beløb med tillæg af gælds- eller  

 pantebrevenes handelsværdi udgør aktiernes handelsværdi".
 Første punktum, der måtte anses for hovedreglen,  

 medførte, at der var adgang til at foretage det selvangivne  

 kursnedslag, jf. tillige cirkulære nr. 137 af 19. juli 1994 punkt 2.4,  

 hvorefter det var den faktiske afståelsessum, der skulle anvendes, samt  

 Skatteorientering 1995, Beskatning ved afståelse af aktier af Claus  

 Witt, punkt 5.2.2.
Andet punktum var repræsentanten bekendt alene anvendt i  

 tilfælde, hvor sælger og køber havde bestemmende  

 indflydelse på fastsættelsen af såvel aktiernes  

 kursværdi som handelens vilkår, jf. til eksempel  

 Landsskatterettens kendelse i TfS 1988.333. I det foreliggende havde hverken  

 sælger eller køber imidlertid haft indflydelse på  

 fastsættelsen af andelsboligbevisernes nominelle værdi, der var  

 fastsat i henhold til lov om andelsboligforeninger § 5, og derfor ikke kunne  

 fraviges af nogen af parterne.
En forholdsmæssig andel af den kontante  

 udbetaling med tillæg af pantebrevets handelsværdi udgjorde  

 derfor i det foreliggende tilfælde aktiernes kontantværdi.
 Landsskatteretten udtalte:
 Der var ikke grundlag for at antage, at den højeste pris en  

 andelsboligforening i medfør af lov om andelsboligforeninger og andre  

 boligfællesskaber § 5 fastsatte for en andel udgjorde kontantprisen.
Den foreliggende handel var efter det oplyste foregået på  

 markedsvilkår og mellem uafhængige parter.
Blev en  

 afståelse berigtiget ved udstedelse af et gældsbrev, var det  

 herefter muligt at fradrage kurstab ved opgørelsen af den  

 skattepligtige avance/tab.
Kurstabet fordeltes forholdsmæssigt på  

 samtlige de overdragne aktiver bortset fra likvider.
Ifølge ligningsloven § 16 E, stk. 6, skulle der ved  

 avanceopgørelsen for bl.a. goodwill ske omregning til  

 kontantværdi.
Beregningen skulle foretages på grundlag af  

 tabelmateriale udarbejdet af Told- og Skattestyrelsen, idet sælger og  

 køber dog kunne aftale at anvende en anden kurs, jf.  

 bekendtgørelse nr. 486 af 31. maj 1994 § 5, stk. 1 og 3, jf. § 1, stk.  

 1, nr. 4.
 Landsskatteretten godkendte herefter kurs 79.
