Ankestyrelsens principafgørelse O-44-94 om kontanthjælp - studerende - afsluttende speciale - forhåndsgodkendelse - studieaktivitet - delvist ophør Resume:
 Ansøger kunne fra det tidspunkt, hvor der forelå en forhåndsgodkendelse af det afsluttende speciale ikke længere anses for at være under uddannelse.
 Ankestyrelsen lagde vægt på oplysningerne om studieforløbet, herunder at studieaktiviteten var ophørt efter at der var givet forhåndsgodkendelse.
Det forhold, at ansøger var tilmeldt universitetet, kunne således ikke i sig selv begrunde, at ansøger skulle betragtes som studerende i bistandslovens forstand.
Afgørelsen heraf måtte bero på en konkret vurdering af studieaktiviteten.
 Love:
Lov om social bistand - lovbekendtgørelse nr. 829 af 1. oktober 1992 - § 40, stk. 3 Lov om aktiv socialpolitik - lovbekendtgørelse nr. 1460 af 12. december 2007 - § 12, stk. 1 Sagsfremstilling:
Ansøger begyndte at studere den 1. september 1981. Indtil 1. januar 1988 modtog han SU og var derefter uden indtægter.
Hans afsluttende speciale blev forhåndsgodkendt den 14. juni 1992.
 På baggrund heraf blev han optaget i en arbejdsløshedskasse fra den 23. juni 1992 med optjening af dagpenge fra den 23. juli 1992.
 Han tilmeldte sig Arbejdsformidlingen den 22. juni 1992 og ansøgte dagen efter socialforvaltningen om økonomisk hjælp i henhold til bistandslovens § 37.
 Socialforvaltningen gav afslag på ansøgningen med henvisning til, aten forhåndsgodkendelse af et speciale set i relation til bi standsloven ikke er ensbetydende med, at uddannelsen er afsluttet.
 Ankenævnet tiltrådte social- og sundhedsforvaltningens afslag på ansøgningen om økonomisk hjælp i henhold til bistandslovens § 37 i forbindelse med afslutningen af ansøgers uddannelse.
 Afgørelsen var begrundet med, at ansøger på ansøgningstidspunktet var tilmeldt universitetet som studerende og derfor ikke berettiget til kontanthjælp efter bistandsloven.
I klagen anførte ansøger bl.a., at nævnets afgørelse stred mod hidtidig praksis.
Han gjorde endvidere gældende, at han med kommunens afgørelse blev stillet væsentligt ringere end studerende, der afslutter studiet med mundtlig eksamen, ligesom også opgavernes omfang kunne have indflydelse på, hvornår den endelige karakter forelå.
Sagen blev behandlet i principielt møde til afklaring af, om en uddannelse i relation til bistandsloven kan anses for afsluttet, når der foreligger forhåndsgodkendelse af det afsluttende speciale.
 Afgørelse:
 Der kan ikke udbetales kontanthjælp til personer, der er under uddannelse, jf. bistandslovens § 40, stk. 3.
 Ankestyrelsen fandt imidlertid, at på det tidspunkt, hvor der forelå en forhåndsgodkendelse af det afsluttende speciale, måtte studieforløbet og dermed al studieaktivitet anses for ophørt.
 Ankestyrelsen fandt på denne baggrund, af ansøger fra dette tidspunkt ikke længere kunne anses for at være under uddannelse.
 Ankestyrelsen fandt derfor, at ansøger havde været berettiget til kontanthjælp i henhold til bistandsloven, såfremt betingelserne herfor i øvrigt var opfyldt.
 Ankestyrelsen ændrede således ankenævnets afgørelse.
