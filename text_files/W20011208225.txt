Landsskatteretskendelse Nettoafregningsmetoden - avance - salg af anparter A klager over at Told- og Skatteregionen i forbindelse med  

 klagerens anmodning om genoptagelse efter TS-cirkulære 1997-19 har  

 forhøjet klagerens udbytteindkomst for indkomståret 1991 med  

 9.629.976 kr., der er anset for maskeret udlodning ved salg af anparter efter  

 nettoafregningsmetoden, idet klagerens selvangivne særlige indkomst  

 på 6.543.685 kr. samtidig er nedsat til - 159.800 kr.
Det er oplyst, at klageren ejede 95 % af anparterne i  

 selskabet B, og at hans ægtefælle ejede de resterende 5 % af  

 anparterne, samt at selskabet i 1991 var under likvidation.
Den 18.2.1991  

 blev der indgået en aftale mellem klageren og hans  

 ægtefælle og C om salg af anparterne, idet det af aftalen bl.a.  

 fremgår, at overdragelsen skete med virkning fra den 18.2.1991, og at  

 overdragelsen skete på baggrund af en udarbejdet balance pr. 1.2.1991,  

 der udviste en egenkapital på 13.390.344 kr.
Det blev forudsat, at  

 selskabets aktiver alene bestod af likvide midler og bankindskud, og at  

 selskabet ikke havde passiver udover afsatte skatter.
Købesummen blev  

 fastsat til 14.059.861 kr., der svarede til nettoværdien af selskabets  

 aktiver og passiver med et tillæg af 5 %, idet det videre bl.a. var  

 aftalt, at købesummen skulle reguleres, såfremt endeligt  

 regnskab udviste en egenkapital, der afveg fra det forudsatte.  

 Vedrørende købesummens berigtigelse var følgende aftalt:
"Den aftalte købesum betales til Sælger  

 senest pr. 19. februar 1991." Aftalens punkt 8 vedrørte købers  

 legitimation og var sålydende:
"Så snart købesummen, jvf. pkt. 5, er erlagt,  

 afholder Køber ekstraordinær generalforsamling.
Køber har  

 den fulde rådighed over Selskabet, og kan herunder træffe  

 bestemmelse om udbytteprocent og ændring af vedtægter m.v." Vedhæftet aftalen var en fuldmagt dateret den  

 20.2.1991, hvorved klageren og hans ægtefælle endelig og  

 uigenkaldeligt meddelte køberen - eller den køberen måtte  

 sætte i sit sted - fuldmagt til at disponere over de selskabet  

 tilhørende bankkonti m.v.
Der er endvidere fremlagt et brev af 18.2.1991 fra D  

 på vegne køber til klageren, hvor der henvises til en  

 telefonsamtale af samme dato, og hvorved 2 originaleksemplarer af  

 overdragelsesaftalen i underskrevet stand blev fremsendt, idet køberen  

 anmodede om, at aftalerne blev underskrevet af klageren og hans hustru og  

 returneret til køberen med selskabets dokumenter.
Videre fremgår  

 følgende af brevet:
 "Samtidig vedlægges check kr. 186.413 kr. til  

 udligning af afregning som følger:
Kontant købesum kr. 14.059.861 - kontante midler kr. 13.881.075 herfra går Deres mellemregning kr. 7.627 kr. 13.873.448 Nettobeløb kr. 186.413 idet vi samtidig har overført til selskabet  

 nævnte kr. 13.873.448." Det er yderligere oplyst, at der den 19.2.1991 fra  

 selskabets konti i hhv.
E bank og F bank blev hævet i alt 14.081.232  

 kr., og at beløbene blev overført til klagerens og hans  

 ægtefælles egne konti i de samme banker.
 Den 21.2.1991 forelå endeligt regnskab for perioden  

 1.7.1990 - 18.2.1991, og af denne balance fremgår en egenkapital  

 på i alt 13.559.032 kr. og samlede aktiver på i alt 14.081.232  

 kr.
 Det er endvidere oplyst, at selskabet B  

 efterfølgende ændrede navn, og at det blev taget under  

 konkursbehandling, som blev afsluttet, idet der ikke var midler i selskabet.
Konkursboet blev siden genoptaget, idet kurator anlagde  

 erstatningssøgsmål mod bl.a. klageren og hans  

 ægtefælle, hvilken sag blev forligt mod at klageren betalte  

 2.954.645 kr. i erstatning.
Klageren har herefter søgt om genoptagelse  

 af sin skatteansættelse for indkomståret 1991 efter reglerne i  

 TSS-cirkulære 1997-19.
 Told- og skatteregionen har herefter ved kendelse af 24.  

 juni 1999 fundet, at klageren ved salget af anparterne har afregnet efter  

 nettoafregningsmetoden, idet han lod betalingen af anparterne ske ved, at  

 selskabets aktiver, som kun bestod af likvide midler, blev udbetalt til ham  

 selv, og at han derfor må anses at have modtaget en maskeret udlodning  

 på 9.629.976 kr. i forbindelse med handlen.
Told- og skatteregionen har endvidere anført, at  

 klageren ved selvangivelsen opførte avancen som særlig indkomst.  

 Den foretagne ændring af beskatningsformen medfører et  

 betydeligt større beskatningsgrundlag, men da regionen ikke kan  

 forhøje den ansættelse, der er søgt genoptaget, jf.  

 TS-cirkulære 1997-19, vil der ikke blive opkrævet yderligere  

 skat.
Klagerens ansøgning om fradrag for betalte skatter og erstatning  

 kan herefter ikke imødekommes ud fra den oprindelige beskatning.
 Kendelsen medførte, at der blev udsendt  

 ændrede årsopgørelser, hvorefter den overskydende  

 særlige indkomstskat ved opkrævningen blev modregnet i  

 restskatten vedrørende den almindelige indkomst, og den  

 tilbageværende restskat vedrørende almindelig indkomst på  

 1.269.426 kr. blev ikke opkrævet.
Klagerens revisor har nedlagt påstand om, at salget  

 af anparterne i selskabet skal opgøres efter de almindelige  

 bestemmelser for opgørelse af aktieavance og dermed beskattes som  

 særlig indkomst, jf. klagerens selvangivelse.
Beskatning som maskeret  

 udlodning forudsætter, at klageren inden overdragelse af anparterne har  

 hævet selskabets midler, og da dette ikke er tilfældet, hviler  

 den foretagne ansættelse på et forkert grundlag.
Han har til  

 støtte herfor bl.a. anført, at det fremgår af  

 salgsaftalen, at anparterne blev overdraget ved anvendelse af  

 "bruttoafregningsmetoden", idet der er henvist til, at det af aftalen  

 fremgår, at købesummen på 14.059.861 kr. uden reduktion af  

 selskabets egne midler skulle erlægges af køber senest den  

 19.2.1991. Under salgsforhandlinger var det ikke på tale mellem  

 parterne, at købesummen skulle berigtiges ved anvendelse af  

 "nettoafregningsmetoden". Det forhold, at køber efter  

 salgsaftalens indgåelse ved erlæggelse af købesummen  

 ensidigt besluttede at anvende "nettoafregningsmetoden", kan ikke med  

 rimelighed have indflydelse på klagerens skattemæssige  

 avanceopgørelse.
Revisor har hertil bl.a. forklaret, at klageren ved  

 modtagelse af købers afregning på 186.413 kr. telefonisk  

 kontaktede køber og gjorde opmærksom på, at salgssummen  

 udgjorde 14.059.861 kr., og at der således resterede et beløb  

 på 13.873.448 kr.
Køber oplyste, at man af interne  

 forretningsmæssige årsager havde overført beløbet,  

 13.873.448 kr., til B.
Køber ville efterfølgende foranledige,  

 at dette beløb ville blive frigivet til klageren, og at  

 afregningsformen overholdt gældende lovgivning, og at dette var en  

 sædvanlig fremgangsmåde ved handel med selskaber.
Revisor har  

 specielt bemærket bl.a., at samtlige drøftelser og  

 korrespondance fandt sted med D, og hvor bestyrelsesformanden var en advokat  

 fra et anerkendt advokatfirma.
Klageren havde derfor intet grundlag for at  

 betvivle, at salget af selskabet skete til professionelle personer med  

 kendskab til gældende lovgivning såvel selskabs- som  

 skatteretligt.
På salgstidspunktet havde klageren 5 år forinden  

 afhændet sin revisionsvirksomhed og var ikke længere  

 erhvervsmæssig aktiv.
Han havde derfor ingen aktuel faglig viden om, at  

 den af køber valgte afregningsmetode efterfølgende kunne  

 få såvel skattemæssige som selskabsretlige konsekvenser.
Revisor har yderligere bl.a. anført, at det var  

 køberen, der foranledigede afregning af 186.413 kr. og ydermere  

 foranledigede, at klageren kunne få udbetalt det resterende  

 beløb, 13.873.448 kr., fra det af ham solgte selskab.
Klageren  

 "tømte" således ikke selskabet, inden dette blev  

 overdraget, men køber - som havde kontrol over selskabet -  

 foranledigede, at den resterende salgssum blev overdraget til klageren efter,  

 at beløbet allerede var indgået på selskabets bankkonto.
 Told- og Skattestyrelsen har under sagens behandling  

 udtalt, at styrelsen på baggrund af Højesterets dom af 14.  

 december 2000 finder, at klageren ikke er skattepligtig efter ligningslovens  

 § 16 A, men efter reglerne om beskatning ved salg af anparter.
 Landsskatteretten skal udtale:
 Ifølge skattestyrelseslovens dagældende § 35,  

 stk. 1, kan skattemyndighederne ikke forhøje en ansættelse  

 vedrørende indkomst- og formueskat senere end 3 år efter  

 udløbet af det indkomstår, ansættelsen vedrører.  

 Anmodninger fra en skatteyder om genoptagelse af indkomstansættelser,  

 som fremsættes efter denne frist, jf. skattestyrelseslovens  

 dagældende § 4, stk. 1, kan kun imødekommes efter  

 skatteministerens tilladelse, når forholdene i særlig grad taler  

 derfor, jf skattestyrelseslovens dagældende § 4, stk. 2.
 TS-cirkulære 1997-19 indeholder sådanne  

 retningslinier for ekstraordinær genoptagelse, og af punkt 3 i dette  

 cirkulære fremgår bl.a. følgende:
"I forbindelse med en anmodning om genoptagelse, der  

 resulterer i nedsættelse med erstatning som ovenfor anført, kan  

 skattemyndighederne, uanset fristen i skattestyrelseslovens § 35, stk. 1,  

 foretage reguleringer i den tidligere foretagne ansættelse  

 vedrørende aktieavance- eller udlodningsbeskatning, såfremt  

 reguleringen har tilknytning til sælgerens afståelse af  

 aktier/anparter.
En forhøjelse vil dog ikke kunne overstige den  

 nedsættelse, som er en følge af genoptagelsesanmodningen." Da told- og skatteregionens genoptagelse af  

 ansættelsen efter reglerne i TS-cirkulære 1997-19 indebar  

 reguleringer, hvorved ansættelsen blev forhøjet udover den  

 nedsættelse, der er en følge af genoptagelsesanmodningen, finder  

 retten, at der ikke i dette cirkulære er hjemmel til at genoptage  

 ansættelsen for indkomståret 1991. Den påklagede  

 ansættelse må således anses for foretaget efter  

 udløbet af fristen i skattestyrelseslovens dagældende § 35, stk.  

 1, hvorfor den er ugyldig.
 Den påklagede ansættelse for  

 indkomståret 1991 vil allerede som følge heraf være at  

 nedsætte til det selvangivne på dette punkt, således at det  

 omhandlede beløb vil være at anse som avance ved salg af  

 anparter.
 Ud fra hensynet til en ligelig behandling af de  

 skattepligtige er denne afgørelse ikke til hinder for, at der af  

 skattemyndighederne foretages reguleringer i medfør af  

 TS-cirkulære 1997-19, såfremt betingelserne herfor findes  

 opfyldt.
