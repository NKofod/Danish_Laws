Landsskatteretskendelse Vurdering af fast ejendom.
Banegårdsforretninger i  

 pavilloner i hal.
 Reference:
Vurderingslovens § 7 Ejendommen A er ved årsomvurderingen pr. 1. januar  

 1995 og ved 20. alm. vurdering pr. 1. januar 1996 af skyldrådet ansat  

 til:
Pr. 1. januar 1995 Ejendomsværdi 25.710.000 kr.
Dækningsafgiftspligtig forskelsværdi/hel 25.710.000 kr.
Pr. 1. januar 1996 Ejendomsværdi 34.000.000 kr.
Dækningsafgiftspligtig forskelsværdi/hel 34.000.000 kr.
 Ved den i medfør af vurderingslovens § 33 trufne  

 afgørelse om ejendommens benyttelse har skyldrådet  anset  

 ejendommen for "Forretning på fremmed grund" (kode 43).
Ejendommen omfatter 4 i 1994 opførte/opstillede  

 pavilloner med arealer på henholdsvis 458 m², 506 m², 534 m² og 730 m²,  

 i alt 2.228 m².
Pavillonerne er beliggende i en forhal til en banegård.  

 Pavillonernes vægge/sider er moduler af metalrammer med glas, taget er  

 af metal og gulvene er forhallens klinke-/flise-gulv.
Pavillonerne har  

 således ikke selvstændigt/egen gulv/bund.
Skyldrådet har oplyst, at pavillonerne ejes af B K/S  

 og således har en anden ejer end selve banegården, der ejes af  

 DSB.
DSB ejer tillige den grund, hvorpå banegården er  

 opført.
Skyldrådet finder, at de 4 pavilloner fysisk  

 fremstår som selvstændige bygninger med egne vægge og eget  

 tag, og at det forhold, at pavillonerne byggeteknisk har sammenhæng med  

 en anden ejendom ikke nødvendigvis medfører, at der ikke er  

 tale om en selvstændig vurderingspligtig ejendom.
Som eksempel  

 herpå har skyldrådet henvist til ejerlejligheder.
Efter en samlet  

 vurdering, hvor der er lagt særlig vægt på pavillonernes  

 selvstændige fysiske udformning, og den mellem ejeren og DSB foretagne  

 opsplitning af ejerforholdet, har skyldrådet herefter fundet, at  

 pavillonerne må anses for selvstændig vurderingspligtig  

 ejendom.
Skyldrådet har videre oplyst, at ejendommen som  

 helhed ikke kan betragtes som tjenende jernbanedriften eller trafikkens  

 formål, og derfor ikke findes at være undtaget fra vurdering i  

 medfør af vurderingslovens § 7, nr. 5. Rådet har henset til, at  

 pavillonerne er indrettet med en række butikker af almindelig  

 detailhandelskarakter.
Skyldrådet har herefter ansat  

 ejendomsværdien på basis af en anslået lejeværdi pr.  

 m² samt lejefaktor 9.
Skyldrådet har herved anført, at lejefaktor 9  

 findes rimelig henset til ejendommens gode standard og beliggenhed.
For  

 så vidt angår størrelsen af den årlige  

 anslåede leje har skyldrådet oplyst, at rådet dels har  

 gennemgået driftsaftalen mellem DSB og B K/S dels en enkelt af  

 koncessionsaftalerne mellem B K/S og en af lejerne (koncessionshaverne). Af  

 sidstnævnte aftales § 7 samt af tillægget til aftalen  

 fremgår, at den årlige leje (koncessionsafgift) udgør  

 minimum 7 % af forretningens bruttoomsætning excl. moms, dog mindst  

 3.000 kr. pr. m², medens det af driftsaftalen mellem DSB og B K/S  

 fremgår, at selskabet erlægger et årligt vederlag til DSB  

 for de rettigheder - herunder navnlig brugsretten til gulvarealet i  

 banegårdshallen - som selskabet er indrømmet, på et  

 beløb svarende til halvdelen af dækningsbidraget fra B K/S's  

 drift.
Skyldrådet finder således, at den anslåede leje pr.  

 m² på hhv. 1.425 kr. i 1995 og 1.700 kr. i  1996 giver et retvisende  

 billede af ejendommens lejeværdi.
På vegne B K/S klager selskabets advokat over  

 ansættelsen af ejendomsværdien principalt med påstand om,  

 at de 4 pavilloner - forretningscenteret - ikke kan gøres til genstand  

 for vurdering.
Subsidiært har advokaten nedlagt påstand om, at  

 pavillonerne er fritaget for vurdering i medfør af vurderingslovens §  

 7, stk. 5, og mere subsidiært at ejendomsværdien og den  

 dækningspligtige forskelsværdi bør nedsættes.
 Til støtte for den principale påstand har  

 advokaten anført, at de 4 pavilloner ikke udgør fast ejendom af  

 den i vurderingsloven forudsatte art, hvorfor pavillonerne ikke kan  

 gøres til genstand for vurdering.
 Advokaten har henvist til, at det efter vurderingsloven  

 alene er "faste ejendomme", der kan gøres til genstand for vurdering,  

 jf. herved lovens §§ 1 og 9, stk. 1. Efter lovens § 9, stk. 2, medtages  

 sædvanligt tilbehør til ejendommen ved ansættelsen, medens  

 besætning, inventar, maskiner og andet driftsmateriel ikke  

 medtages.
 Af lovbemærkningerne til sidstnævnte  

 bestemmelse fremgår, at der ikke i vurderingsloven er opstillet  

 "almindelige kriterier for, hvad der skal anses for fast ejendom  

 (bygningsværk) i modsætning til driftsmateriel, idet en  

 sådan lovregel næppe vil kunne udformes således, at reglen  

 kunne tænkes at ville dække alle forekommende tilfælde.  

 Spørgsmålet må afgøres i hvert enkelt forekommende  

 tvivlstilfælde på grundlag af den almindelige opfattelse af  

 begrebet fast ejendom i forbindelse med de foreliggende  

 afgørelser.".
 Efter udstykningslovens § 2 forstås der ved en  

 "samlet fast ejendom" et af følgende: "1) ét matrikelnummer"  

 eller "2) flere matrikelnumre, der ifølge noteringen i matriklen skal  

 holdes forenet". Tinglysningslovens ejendomsbegreb er knyttet til  

 udstykningsloven, men omfatter tillige ejerlejligheder (jf.  

 ejerlejlighedslovens § 4), bygninger på fremmed grund og  

 søteritoriet (jf. tinglysningslovens § 19) samt umatrikulerede  

 grundstykker, der har en klar identitet og afgrænsning.
De 4 pavilloner, som udgør forretningscentret, er  

 placeret indbyrdes adskilte på gulvarealet i banegårdshallen.  

 Pavillonerne omfatter ikke de under halarealet beliggende lokaler (teknikrum,  

 lager m.v.) eller det underliggende baneareal, hvilke arealer tilhører  

 DSB.
Pavillonerne har således vandret skel mod gulvet i  

 banegårdshallen, hvilket ikke er foreneligt med bygningsmyndighedernes  

 krav til den selvstændighed, som en bygning skal have.
Når  

 ejerlejligheder anses som selvstændige ejendomme, skyldes dette derfor  

 særlig undtagelsesvis lovhjemmel i ejerlejlighedslovens § 4 og  

 vurderingslovens § 8, stk. 2, der ikke kan anvendes analogt på andre  

 bygningsmæssige konstruktioner.
 Advokaten har videre henvist til erhvervslejelovens § 3,  

 hvori "en ejendom" er defineret således: " 1. Et matrikelnummer, 2.  

 Flere matrikelnumre, der ifølge notering i matriklen skal holdes  

 forenede, 3. Bygninger på lejet grund, som har eget ejendomsblad i  

 tingbogen, eller 4. En ejerlejlighed." Af bemærkningerne til  

 lovforslaget fremgår, at ejendomsbegrebet er fastlagt i  

 overensstemmelse med det tingsretlige ejendomsbegreb, jf. udstykningsloven,  

 ejerlejlighedsloven og tinglysningsloven, og advokaten har gjort  

 gældende, at pavillonerne ikke falder ind under nogen af de 4 angivne  

 definitioner.
 Advokaten har herved oplyst, at da pavillonerne ikke  

 opfylder hverken erhvervslejelovens, udstykningslovens, tinglysningslovens  

 eller ejerlejlighedslovens krav til at udgøre en selvstændig  

 fast ejendom, er pavillonerne pantsat efter reglerne i tinglysningslovens §  

 47b, stk. 2, om pant i driftsinventar og driftsmateriel og udgør  

 således begrebsmæssigt løsøre.
Til støtte for den subsidiære påstand  

 har advokaten anført, at banegårdshallens gulv og de  

 underliggende etager, der anvendes af DSB, er opført med en  

 konstruktion, hvor det egentlige grundareal udgøres og  

 banearealet/skinneterrænet.
Banearealet er undtaget fra vurdering i  

 medfør af første led i vurderingslovens § 7, nr. 5, da det i  

 henhold til reglementariske bestemmelser er til benyttelse af almenheden, og  

 direkte tjener og er bestemt til at tjene trafikkens formål.
Efter  

 bestemmelsens sidste led skal stationsbygninger og lign. ikke vurderes, selv  

 om bygningerne til dels også benyttes til andre formål.
 Advokaten har herefter henvist til § 16 i driftsaftalen  

 mellem DSB og B K/S, hvorefter formålet med etablering af  

 forretningscentret er "at skabe et forretningscenter bestående af  

 butikker, spisesteder, servicevirksomhed og hertil knyttet virksomhed med  

 vægt på opfyldelse af det rejsende publikums behov samt behov hos  

 det publikum, som har ærinde på banegården".
 Forretningscentret er således etableret med direkte  

 formålsbestemt tilknytning til personbefordring fra og til  

 banegården, og er en tidssvarende fortsættelse af de faciliteter  

 i form af kiosker, boder, restauranter og andre former for udsalg, som altid  

 har været på banegården til betjening af de rejsende.  

 Advokaten har herved bemærket, at efter de for ham foreliggende  

 oplysninger, har disse faciliteter aldrig tidligere givet anledning til  

 foretagelse af vurdering.
Advokaten har tilføjet, at Butiksankenævnet  

 ved kendelse af 3. april 1995 fandt det godtgjort, at der for de rejsende kan  

 være behov for køb af varer i forretningscentret uden for  

 sædvanlig butikstid.
Nævnet fandt dermed, at forretningscentret  

 måtte anses for omfattet af bestemmelserne i §§ 5 og 6 i Erhvervs- og  

 Selskabsstyrelsens cirkulære af 27. september 1989, hvorefter  

 tilladelse til udvidet åbningstid kun bør gives sådanne  

 butikker i trafikknudepunkter, hvor der af hensyn til rejselivet  

 skønnes at være behov for, at der kan købes varer uden  

 for butikstiden.
 Hertil kommer, at ud af pavillonernes samlede areal  

 på 2.228 m² er ca. 1.200 m² givet i koncession til DSB  

 Restauranter/Kiosker, der anvender disse arealer til drift af bl.a. kiosk og  

 salg af fastfood, ligesom DSB Restauranter/Kiosker driver det til  

 forretningscentret hørende købmandscenter.
 Da forretningscentrets drift således er baseret  

 på betjening af de rejsende og har direkte tilknytning til  

 personbefordringen fra og til banegården, finder advokaten, at  

 forretningscentret - de 4 pavilloner - er undtaget fra vurdering, jf.  

 vurderingslovens § 7, nr. 5.
 Til støtte for den mere subsidiære  

 påstand har advokaten anført, at der ved fastsættelsen af  

 pavillonernes værdi i handel og vandel må tages hensyn til de  

 særlige kontraktforhold, hvorunder forretningscentret drives, jf.  

 vurderingslovens § 11.
Advokaten har herved anført, at skyldrådet  

 har anerkendt, at det bør tillægges vægt, at selskabet  

 efter driftsaftalens § 28 og dennes bilag 9 årligt erlægger et  

 vederlag til DSB svarende til halvdelen af de koncessionsafgifter (før  

 fradrag af de ikke-direkte driftsrelaterede udgifter), som de enkelte  

 koncessionshavere/forretningsdrivende betaler til selskabet.
Men med dette  

 udgangspunkt bør ejendomsværdien imidlertid endvidere reduceres  

 under hensyntagen til de særdeles byrdefulde og usædvanlige  

 begrænsninger, hvorunder selskabet er indrømmet ret til at drive  

 forretningscentret.
Advokaten har endvidere henvist til, at efter den mellem  

 DSB og selskabet indgåede driftsaftales § 14 er DSB bl.a. berettiget  

 til når som helst at ændre driftsbetingelserne for  

 banegården ud fra såvel trafikale hensyn som hensynet til  

 jernbanemæssige driftsforhold og publikums smidige benyttelse af det  

 areal, hvorpå pavillonerne er opstillet.
Selskabet må tåle  

 sådanne ændringer og har ingen krav mod DSB som følge  

 heraf, uanset at sådanne ændringer fuldstændigt vil kunne  

 fjerne driftsgrundlaget for forretningscentret.
 Advokaten har videre henvist til driftsaftalens § 30,  

 hvorefter DSB kan opsige driftsaftalen til ophør 20 år efter  

 åbningstidspunktet (1994), samt overtage forretningscentrets pavilloner  

 på de i driftsaftalen særligt fastsatte vilkår.
 Disse forhold bør efter advokatens opfattelse  

 føre til, at beregningen af ejendomsværdien foretages på  

 grundlag af lavere lejeværdier, end de ved ansættelsen anvendte,  

 ligesom der bør anvendes en lavere lejefaktor end 9, idet pavillonerne  

 er opført som inventar/skillevægge og derfor som konstruktion  

 savner næsten enhver sædvanlig bygningsmæssig kvalitet.
 Landsskatteretten skal bemærke:
 For at tage stilling til advokatens principale  

 påstand, må begrebet "selvstændig fast ejendom" samt  

 "bygning" i vurderingslovens forstand defineres.
 Ifølge lovens § 1 foretages vurdering af landets  

 faste ejendomme bortset fra dem, der efter § 7 er undtaget fra vurdering.
 Ifølge § 5 ansætter vurderingsrådet  

 ejendomsværdien og grundværdien samt eventuelt fradrag i  

 grundværdien for forbedringer.
 Ifølge § 8, stk. 1, skal arealer, der i forening  

 udgør en samlet fast ejendom, jf. § 2 i lov om udstykning og anden  

 registrering i matriklen, vurderes sammen......
 Ifølge § 8, stk. 2, anses ejerlejligheder, der er  

 oprettet i henhold til loven om ejerlejligheder, som selvstændige faste  

 ejendomme, når der er sket anmeldelse til tinglysningsmyndighederne af  

 ejendommens opdeling i ejerlejligheder, medmindre anmeldelsen afvises.
Ifølge § 9, stk. 1 og 2, er ejendomsværdien  

 værdien af den faste ejendom i dens helhed.
Sædvanligt  

 tilbehør til ejendommen medtages ved ansættelsen.
Derimod  

 medtages ikke besætning, inventar, maskiner og andet  

 driftsmateriel.
 I § 11 bestemmes, at hvis bygningerne på en ejendom  

 ejes af en anden end grundens ejer, og der således foreligger to  

 selvstændige ejendomme, vurderes bygningerne for sig og grunden for  

 sig.
De bemærkes, at § 8, stk. 1, henviser til lov om  

 udstykning.
Endvidere at § 8, stk. 2, indirekte henviser til  

 tinglysningsloven, idet ejerlejligheder først kan anses som  

 selvstændige faste ejendomme i vurderingslovens forstand, når der  

 er sket anmeldelse til tinglysningsmyndighederne af ejendommens opdeling, og  

 anmeldelsen ikke afvises.
 Begrebet vurderingspligtig fast ejendom eller bygninger er  

 ikke nærmere defineret i bestemmelserne i vurderingsloven, end  

 anført ovenfor.
I Paludan m.fl.s "Vurdering og beskatning af fast  

 ejendom", afsnit 4.3. - Afgrænsning af fast ejendom - henvises til  

 vurderingslovens § 9. Det anføres endvidere: "Vurderingen omfatter i  

 første række bygninger og bygningsbestanddele.
Som bygninger og  

 bygningsbestanddele anses bygninger af enhver art på eller i jorden,  

 blot de kan betragtes som et bygningsværk til forbliven på  

 stedet." Ifølge Ejendoms Karnov 1999, note 58 til  

 tinglysningslovens § 10, stk. 1, er fast ejendom i tinglysningslovens  

 forstand a) først og fremmest jorder i.o.m. udstykningslovens § 2, som  

 i matriklen er anført under ét matr.nr. eller er anført  

 med flere matr.nr.e, som ikke må adskilles på ny uden  

 matrikelmyndighedernes samtykke, b) endv. ifølge tinglysningslovens §  

 19 bygninger på fremmed grund samt bygninger på  

 søteritoriet, c) ejerlejligheder, jf. § 4 i lov om ejerlejligheder,  

 samt d) umatrikulerede grundstykker, når de har en klar identitet og  

 afgrænsning.
 Ifølge tinglysningslovens § 17 har hver ejendom i  

 retskredsen sit blad i tingbogen.
 Landsskatteretten finder ikke, at pavillonerne er  

 opstillet/opført på eller i jorden - herunder er  

 opstillet/opført på fremmed grund, jf. vurderingslovens § 11 -  

 idet pavillonerne er placeret på gulvarealet inden i en anden  

 bygning.
Landsskatteretten finder endvidere ingen holdepunkter for  

 at antage, at begrebet selvstændig fast ejendom/bygninger er videre i  

 vurderingslovens end i tinglysningslovens forstand.
Retten finder derfor  

 ikke, at vurderingsloven afgiver hjemmel til at anse de omhandlede pavilloner  

 for selvstændige vurderingspligtige bygninger.
 De påklagede ansættelser ophæves  

 derfor.
