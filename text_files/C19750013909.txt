(TIL formændene for landvæsensretterne) Lov om landvæsensretter (lovbekendtgørelse nr. 133 af 6. marts 1970) er med virkning fra 1. april 1974 overført fra landbrugsministeriets område til miljøministeriets område, jfr.
bekendtgørelse nr. 205 af 28. marts 1974 om ændringer i ministeriernes forretningsområde.
Administrationen af loven varetages af miljøstyrelsen, Kampmannsgade 1, 1604 København V., tlf. (01) 14 83 10.
I lov nr. 372 af 13. juni 1973 om miljøbeskyttelse og i bekendtgørelser udstedt i medfør af loven er der optaget regler om indkaldelse til møder, meddelelse af afgørelser og om klagevejledning indeholdt i disse.
Folketingets ombudsmand har over for miljøstyrelsen påpeget, at der kan være behov for, at de tilsvarende regler i lov om landvæsensretter administreres således, at der skabes en vis tilnærmelse til de regler, der gælder efter miljøbeskyttelsesloven.
 Miljøstyrelsen henleder derfor opmærksomheden på følgende:
 1. Indkaldelse til møder.
 Regler herom findes i §§ 17-19 i lov om landvæsensretter.
Offentlig indkaldelse i medfør af § 19, stk. 1, i sager, hvor indkaldelsen angår en større kreds af personer, bør som regel kun bringes til anvendelse, når kredsen af interesserede ikke på forhånd lader sig nøjagtigt fastslå.
Hvis offentlig indkaldelse anvendes, bør der tillige sendes direkte indkaldelse, f.eks. ved åbent brevkort, til de lodsejere, der antages at ville få pålagt bidrag til anlæg eller at have krav på erstatning for indgreb i rådigheden over deres ejendom.
For at undgå bevistvivl bør der i landvæsensrettens forhandlingsprotokol optages referat af rettens bestemmelse om, hvor og hvornår senere møder vil blive afholdt eller kendelse afsagt, eller om på hvilken måde indvarsling vil ske, jfr. § 19, stk. 2,  og § 33, stk. 2 og 5.
Til supplering heraf henstiller miljøstyrelsen, at §§ 18-19 i lov om landvæsensretter - i sager, hvor der kan være behov for fremlæggelse af projekt, administreres i overensstemmelse med princippet i §§ 8-9 om kommunale planer for udbygning af spildevandsanlæg i miljøministeriets bekendtgørelse nr. 174 af 29. marts 1974 om behandling af sager om tilførsel af  

 spildevand til vandløb, søer eller havet m.v., dog at fristen på 3 uger kan forkortes til 1 uge.
 Bestemmelserne har følgende ordlyd:
»§ 8.  Når kommunalbestyrelsen har udarbejdet en  

 spildevandsplan, fremsendes denne til amtsrådet, der efter aftale med kommunalbestyrelsen indkalder til et offentligt møde i kommunen om planen.
Tid og sted for mødet skal med 3 ugers varsel bekendtgøres i stedlige blade.
Med samme varsel indkaldes lokale organisationer, vedkommende embedslægeinstitution, miljøstyrelsen, andre af planen berørte kommunalbestyrelser og amtsråd, fredningsmyndigheder samt eventuelle byudviklingsudvalg.
Endelig indkaldes med samme varsel grundejere, hvis ejendomme forventes at skulle afgive areal eller få pålagt servitut ved gennemførelse af projektet i overensstemmelse med spildevandsplanen.
§ 9.  Forinden mødets afholdelse skal  

 spildevandsplanen være fremlagt i mindst 3 uger på kommunekontoret eller et andet offentligt tilgængeligt sted i kommunen.
Tid og sted for fremlæggelsen skal offentliggøres i stedlige blade i forbindelse med indkaldelsen til det i § 8 nævnte møde.
I forbindelse med fremlæggelsen af planen skal der gives vejledning om de rettigheder, borgerne har i forbindelse med fremlæggelsen og det i § 8 nævnte møde.« Ovenstående erstatter bestemmelserne i landbrugsministeriets cirkulære nr. 28 af 21. februar 1951, afsnit A og B.
 2. Meddelelse af kendelser.
Regler herom findes i § 33, stk. 5, og § 45 i lov om landvæsensretter.
Til supplement af den praksis, der er indarbejdet i henhold til disse bestemmelser, foreslår man, at der i indkaldelsen til eller meddelelsen om det møde, hvori kendelse afsiges, bemærkes, at et eksemplar af kendelsen vil blive fremlagt til gennemsyn på kommunekontoret i vedkommende kommune, og at udskrift af kendelse kan rekvireres mod betaling.
Man skal tillige henvise til princippet i miljøbeskyttelsesloven § 65, som har følgende ordlyd:
»Kommunalbestyrelsens, amtsrådets og hovedstadsrådets beslutninger meddeles skriftligt til den eller de for de pågældende forhold ansvarlige.
Stk. 2.  Underretning om den trufne beslutning meddeles  

 samtidig skriftligt til vedkommende embedslæge samt andre interesserede myndigheder og privatpersoner, som må antages at have en individuel, væsentlig interesse i at få kundskab om beslutningen.
Underretning til de nævnte privatpersoner kan eventuelt finde sted ved offentlig annoncering.« Ifølge reglen i § 45, stk. 2, skal genpart af kendelsen sendes til landbrugsministeriet, nu miljøministeriet, miljøstyrelsen, jfr.
bekendtgørelse nr. 205 af 28. marts 1974 om ændringer i ministeriernes forretningsområder.
I tilslutning hertil anmoder man om, at genpart af kendelser, som vedrører andre ministeriers forretningsområde tillige sendes til vedkommende ministerium.
Indenrigsministeriets cirkulæreskrivelse nr. 89 af 10. april 1968 om indsendelse af kendelse i vandforsyningssager til sundhedsstyrelsen ophæves.
Disse kendelser bedes sendt til miljøstyrelsen vedlagt kopier af kort over indvindingsoplande, afstrømningsområder og beskyttelsesområder samt analyseattester vedrørende undersøgelse af vandet.
I sager af principiel interesse bedes kendelsen indsendt i 3 eksemplarer.
 3. Ankevejledning.
Der er ikke i lov om landvæsensretter fastsat regler om ankevejledning.
I forvaltningen er det blevet almindeligt - i hvert fald i de tilfælde, hvor der er fastsat særlige tidsfrister for klage til højere instans - at anføre til hvilken myndighed, en truffet afgørelse kan indbringes, samt fristerne herfor, jfr.
 herved miljøbeskyttelsesloven § 66.
Miljøstyrelsen henstiller derfor, at landvæsensretterne i kendelser og eventuelle offentlige annonceringer giver ankevejledning.
 Miljøministeriet, miljøstyrelsen, den 8. august 1975.
