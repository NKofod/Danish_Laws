Tillægsbetænkning afgivet af Kommunaludvalget den 14. maj 2013 Tillægsbetænkning over Forslag til lov om ændring af lov om regional statsforvaltning, lov om børns forsørgelse, lov om ægteskabs indgåelse og opløsning og forskellige andre love som følge af ændret organisering af statsforvaltningerne (Ændret organisering af statsforvaltningerne, regelforenklinger og omkostningsdækkende egenbetaling på det familieretlige område m.v.) [af økonomi- og indenrigsministeren (Margrethe Vestager)]:
1. Ændringsforslag Økonomi- og indenrigsministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 27. februar 2013 og var til 1. behandling den 15. marts 2013. Lovforslaget blev efter 1. behandling henvist til behandling i Kommunaludvalget.
Udvalget afgav betænkning den 25. april 2013. Lovforslaget var til 2. behandling den 7. maj 2013, hvorefter det blev henvist til fornyet behandling i Kommunaludvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
3. Indstillinger Et flertal i udvalget (S, RV, EL, SF og LA) indstiller lovforslaget til vedtagelse med det stillede ændringsforslag.
Et mindretal i udvalget (V, DF og KF) indstiller lovforslaget til forkastelse.
Mindretallet vil stemme imod det stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
4. Ændringsforslag med bemærkninger Ændringsforslag Til § 18 Af økonomi- og indenrigsministeren, tiltrådt af et flertal (S, RV, EL, SF og LA):
 1) I den under nr. 1 foreslåede § 17 a indsættes i stk. 3 som 2. pkt.:
»Søger en part om nedsættelse af bidrag, jf. stk. 1, til flere børn i sager mellem forskellige parter, skal der ligeledes kun betale ét gebyr.« [Udvidelse af adgangen til kun at skulle betale ét gebyr ved samtidig ansøgning om nedsættelse af børnebidrag til flere børn] Bemærkninger Til nr. 1 I § 18, nr. 1, i lovforslaget er det foreslået, at der i lov om børns forsørgelse indsættes en ny bestemmelse  § 17 a, stk. 1  hvorefter der skal betales gebyr for ansøgninger om ændring af børnebidrag.
Bestemmelsen indebærer, at der ikke skal betales gebyr for den første ansøgning til statsforvaltningen vedrørende et børnebidrag  typisk en ansøgning om fastsættelse af børnebidrag  men at der skal betales gebyr for alle efterfølgende ansøgninger om ændring af bidraget.
Efter bestemmelsens stk. 2 skal der i visse situationer ikke betales gebyr for en ansøgning om ændring af et bidrag.
Endvidere skal der efter stk. 3 kun betales ét gebyr, når en part søger om ændring af bidrag til flere børn i en sag mellem de samme parter.
Denne undtagelse finder anvendelse, når en forælder samtidig søger om ændring af bidraget til flere børn, når ansøgningen kun involverer én bidragsbetaler og én bidragsmodtager, dvs. en sag mellem samme parter.
Baggrunden for denne undtagelse er, at det forekommer urimeligt byrdefuldt for ansøgeren, hvis der skal betales bidrag for ansøgningen vedrørende hvert barn.
Den i lovforslaget foreslåede undtagelsesbestemmelse finder derimod ikke anvendelse i sager mellem forskellige parter, f.eks. en situation, hvor en bidragsbetaler har to børn med to forskellige bidragsmodtagere og søger om nedsættelse af bidragene til begge børn.
Bidragsbetaleren skal således i denne situation betale to gebyrer.
Ansøgninger om nedsættelse af børnebidrag er ofte begrundet i indtægtsnedgang hos bidragsbetaleren, f.eks. på grund af arbejdsledighed.
Set fra bidragsbetalerens side forekommer det ikke rimeligt, at der skal betales to eller flere gebyrer ved samtidig ansøgning om nedsættelse af bidrag til to eller flere børn, blot fordi bidragene betales til forskellige bidragsmodtagere.
Det foreslås derfor, at der i den foreslåede nye bestemmelse i § 17 a, stk. 3, i lov om børns forsørgelse indsættes en bestemmelse, hvorefter der kun skal betales ét gebyr ved samtidig ansøgning om nedsættelse af bidrag til flere børn i sager mellem forskellige parter.
En bidragsbetaler, der f.eks. oplever en indtægtsnedgang, og som søger om nedsættelse af bidraget til flere børn, vil således kun skulle betale ét gebyr, uanset om bidragsbetaleren har fælles børn med én anden forælder, eller om bidragsbetaleren har børn med flere forskellige forældre.
Den nye bestemmelse finder anvendelse uanset bidragsbetalerens begrundelse for at søge bidragene nedsat.
Bestemmelsen finder således ikke kun anvendelse på ansøgninger om nedsættelse af bidrag under henvisning til indtægtsnedgang.
Simon Kollerup (S) Annette Lind (S) Jan Johansen (S) Daniel Toft Jakobsen (S) Lennart Damsbo-Andersen (S) Mette Reissmann (S) Rasmus Prehn (S) Liv Holm Andersen (RV) Marlene Borst Hansen (RV) fmd.
Nadeem Farooq (RV) Lisbeth Bech Poulsen (SF) Pernille Vigsø Bagge (SF) Lars Dohn (EL) Rosa Lund (EL) Finn Sørensen (EL) Erling Bonnesen (V) Michael Aastrup Jensen (V) Martin Geertsen (V) Jacob Jensen (V) Jan E.
Jørgensen (V) Sophie Løhde (V) Anni Matthiesen (V) Hans Christian Thoning (V) Morten Marinus (DF) Mikkel Dencker (DF) Dennis Flydtkjær (DF) Mette Hjermind Dencker (DF) Leif Mikkelsen (LA) Mike Legarth (KF) nfmd.
 Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
