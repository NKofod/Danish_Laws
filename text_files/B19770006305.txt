(bopælsbekendtgørelsen) I medfør af § 176 i lov nr. 370 af 13. juni 1973 om aktieselskaber, som  

 ændret ved lov nr. 287 af 14. juni 1974, lov nr. 266 af 26. juni 1975 og lov  

 nr. 104 af 17. marts 1976 og § 134 i lov nr. 371 af 13. juni 1973 om  

 anpartsselskaber, som ændret ved lov nr. 266 af 26. juni 1975 og lov nr. 105  

 af 17. marts 1976, fastsættes:
§ 1 Bopælskravene i aktieselskabslovens § 52, stk. 2, jfr. stk. 3, og § 149,  

 stk. 1, og anpartsselskabslovens § 34, stk. 2, jfr. stk. 3, og § 119, stk. 1,  

 anvendes ikke i det omfang, andet følger af De europæiske Fællesskabers  

 regler om arbejdskraftens fri bevægelighed, jfr. art. 1 og 11 i forordning  

 nr. 1612/68/EØF af 15. oktober 1968.
§ 2 Bopælskravene i aktieselskabslovens § 3, stk. 2, § 52, stk. 2, jfr. § 59,  

 stk. 4, og § 120, stk. 1, 2. pkt. og § 83, stk. 1 og 3, og  

 anpartsselskabslovens § 3, stk. 2, § 34, stk. 2, jfr. § 89, stk. 1, 2. pkt.,  

 og § 64, stk. 1 og 3, anvendes ikke på statsborgere i De europæiske  

 Fællesskabers medlemsstater, der omfattes af Fællesskabernes regler om  

 etablering og tjenesteydelser.
Stk. 2.  Bestemmelserne i stk. 1 finder tilsvarende  

 anvendelse på krav om hjemsted her i landet i aktieselskabslovens § 3, stk.  

 2, og anpartsselskabslovens § 3, stk. 2, for interessentskaber,  

 kommanditselskaber, anpartsselskaber, aktieselskaber, andre selskaber med  

 begrænset ansvar, foreninger, stiftelser og andre selvejende institutioner,  

 der er oprettet i overensstemmelse med lovgivningen i en af Fællesskabernes  

 medlemsstater, og som har enten hovedkontor eller hovedvirksomhed inden for  

 Fællesskaberne eller har vedtægtsmæssigt hjemsted der.
I sidstnævnte tilfælde  

 skal selskabet m.v. drive virksomhed, der har faktisk og vedvarende  

 tilknytning til erhvervslivet i en medlemsstat.
§ 3 Reglerne i aktieselskabslovens § 152, stk. 1, nr. 2, og stk. 2, 2. pkt.,  

 og anpartsselskabslovens § 122, stk. 1, nr. 2, og stk. 2, 2. pkt., anvendes  

 ikke på aktieselskaber og anpartsselskaber, der er omfattet af  

 Fællesskabernes regler om etablering og tjenesteydelser.
§ 4 Såfremt en registrering omfattes af § 1 eller § 2, skal der ved  

 anmeldelsen til registrering i aktieselskabs-registeret afgives en af  

 overregistrator foreskreven erklæring om, at de i nævnte bestemmelser  

 foreskrevne betingelser er opfyldt.
§ 5 Bekendtgørelsen træder i kraft den 15. marts 1977.
 Stk. 2.  Bekendtgørelse nr. 476 af 20. august 1973 om  

 fravigelse af bopælskrav m.v. i aktieselskabsloven og anpartsselskabsloven,  

 som ændret ved bekendtgørelse nr. 566 af 29. november 1974, ophæves.
 Handelsministeriet, den 24. februar  

 1977.
 Per Hækkerup.
 /Frede Christensen.
