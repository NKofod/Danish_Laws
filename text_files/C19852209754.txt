Valg og afgrænsning af emneområde Opgaven vælges inden for de rammer som bekendtgørelsen og  

 undervisningsvejledningen angiver for biologi.
I praksis betyder det at den  

 studerende frit kan vælge sit område, hvis dette kan belyses ved hjælp af  

 biologiske teorier og metoder.
Da en del områder imidlertid med forskellig  

 vægtning af delområder også kan placeres i andre fag som fx idræt, kemi,  

 geografi, samfundsfag og psykologi, er det væsentligt at læreren og den  

 studerende på et tidligt tidspunkt diskuterer hvilke centrale biologiske  

 elementer der indgår i det valgte område.
Af samme grund er det væsentligt at  

 læreren ved den senere formulering af opgaven anvender biologiske begreber i  

 opgavetitlen som kan fastholde opgavens biologiske tyngdepunkt.
Medicinske (herunder patologiske) aspekter vil oftest henføres til faget  

 biologi.
Lovgivning om miljø, tilsætningsstoffer i madvarer og tilsvarende  

 juridiske aspekter kan ligesom politiske og økonomiske forhold i visse  

 tilfælde bidrage til at perspektivere det pågældende emne eller være  

 nødvendig baggrund for forståelse af emnets relevans.
 Flere studerende kan gå sammen om et projekt, men hver studerende skal  

 aflevere en selvstændig opgave, omhandlende en del af projektet.
Det er hensigtsmæssigt allerede i forbindelse med planlægningen af  

 undervisningen på tilvalgshold at inddrage mulighederne for opgaveskrivning i  

 faget.
Herved kan arbejdet med opgaveområder som ligger i forlængelse af  

 holdets emneområder påbegyndes og drøftes med læreren på grundlag af et vist  

 fagligt overblik, og lærerens muligheder for at vejlede den studerende øges  

 betydeligt.
 Opgaven kan skrives af studerende på tilvalgshold i biologi.
Forarbejde og arbejdsprocesser Efter valget af området begynder det egentlige arbejde som afsluttes med  

 opgaveskrivning i opgaveugen.
Arbejdsprocesserne bygger på et samspil mellem  

 den studerende og læreren, således at den studerende under inddragelse af  

 læreren forsøger at afgrænse emneområdet og finde relevant litteratur  

 og/eller eksperimentelle muligheder til belysning af det.
Ofte vil den studerende allerede når området vælges, have nogle  

 forestillinger om i hvilket omfang opgaven skal bygge på læsestof eller på  

 eksperimentelle aktiviteter i laboratoriet eller felten.
Under alle  

 omstændigheder indebærer arbejdet med området at den studerende skal inddrage  

 læreren som rådgiver og i øvrigt - skaffe sig overblik over området -  

 fremskaffe relevante materialer gennem biblioteker, spørgeskemaer,  

 undersøgelser/forsøg i felten eller laboratoriet til belysning af området -  

 afgrænse området så det bliver overkommeligt at overskue - tage notater i  

 forbindelse med læsning (med præcise kildehenvisninger til det væsentligste)  

 eller udførte forsøg/undersøgelser i laboratoriet eller felten - opstille en  

 oversigt over hvad der skal beskrives og forklares nærmere i opgaven.
Ovennævnte elementer udgør ikke en prioriteret eller kronologisk  

 rækkefølge.
Det afhænger meget af det valgte emneområde og af opgavens  

 eventuelle indhold af praktisk arbejde i felten eller laboratoriet hvordan  

 rækkefølgen eller vægtningen af elementerne bliver i den enkelte studerendes  

 arbejdsproces.
I faget biologi er der gode erfaringer med at inddrage de studerendes egne  

 undersøgelser/forsøg i laboratoriet eller felten i større eller mindre omfang  

 i opgaverne.
Det er derfor væsentligt, dels at de studerende vejledes i disse  

 muligheder, dels at dataindsamlingen foretages i god tid forud for selve  

 opgaveugen.
Den studerende skal have tid til at overveje og søge rådgivning  

 vedrørende - apparaters funktion, virkemåde og eventuelle konstruktion - valg  

 af undersøgelsesområde (biotop, forsøgsorganismer etc.) - aflæsningsfejl,  

 usikkerhed, forsøgsantal o.l.
 Egentlige eksperimentelle aktiviteter i selve opgaveugen skal begrænses  

 til et absolut minimum, hvis ikke de helt kan undgås.
Det er hensigtsmæssigt hvis de studerende under arbejdet med det valgte  

 område afleverer en skriftlig oversigt over det indsamlede materiale, samt en  

 kort redegørelse for de tanker den pågældende har gjort sig om afgrænsning,  

 litteratur, problemstillinger, eventuelle forsøg/undersøgelser og  

 disposition.
Herved tvinger den studerende sig selv til at overveje  

 arbejdsprocessens elementer, og det giver gode muligheder for at benytte  

 læreren som vejleder.
Opgavens formulering Opgaven formuleres endeligt af læreren.
Den studerende må således ikke på  

 forhånd kende titlen på opgaven eller dennes indhold, men opgaven skal dreje  

 sig om væsentlige forhold inden for det valgte emneområde og må ikke komme  

 som en overraskelse for den studerende.
De problemstillinger opgaven kræver behandlet, skal være klart afgrænsede  

 inden for centrale dele af emneområdet.
Både af hensyn til den studerendes  

 arbejde med opgaven og af hensyn til censureringen er det vigtigt at opgaven  

 ikke bliver for bred eller generel, men at opgavens formulering præciserer  

 hvad det er den studerende skal skrive om.
Det kan derfor i de fleste  

 tilfælde være fordelagtigt at opgavens ordlyd er opdelt i underpunkter der  

 dels præciserer kravene og dels tjener som hjælp for struktureringen af  

 besvarelsen.
Det skal dog samtidigt sikres at den studerende har en rimelig  

 frihed til struktureringen, og at den studerende kan arbejde på flere  

 erkendelsesniveauer.
 Opgaveformuleringen skal være mundret og i overensstemmelse med de typer  

 spørgsmål som den studerende kender fra den daglige undervisning.
 I de tilfælde hvor opgaven inddrager den studerendes egne forsøg eller  

 undersøgelser, kan både de faglige og de metodiske elementer inddrages,  

 herunder arbejdsprocessen.
Der kan godt indgå et krav om at der skal inddrages ukendt materiale i  

 besvarelsen, fx en artikel, som så vedlægges opgaven.
I disse tilfælde må  

 vejlederen sikre sig at kopien til den studerende og censor er let læselig,  

 og at materialets omfang ikke er for stort, samt at sværhedsgraden er rimelig  

 både fagligt og sprogligt.
En lang række områder eller faglige elementer inden for biologien kan af  

 hf-studerende næppe problematiseres eller underkastes en egentlig kritisk  

 vurdering.
Det udelukker naturligvis ikke at der kan stilles opgaver inden  

 for disse, men blot - at reproduktion fra håndbøger og lærebøger i et vist  

 omfang må accepteres, herunder reproduktion fra lærebøger der henvender sig  

 til hf-studerende, og - at opgavens formulering struktureres således at den  

 studerende foruden reproduktion også får mulighed for at vise at hun/han kan  

 analysere, vurdere eller syntetisere.
Under alle omstændigheder er det vigtigt at vejledningen af de studerende  

 omfatter krav om anvendelse både af litteraturoversigt og af præcis angivelse  

 af kilder i besvarelsen, så det tydeligt fremgår hvilket materiale de enkelte  

 afsnit i denne bygger på.
Hvis citater anvendes, skal dette også angives.
I  

 visse tilfælde kan det være fordelagtigt direkte at citere konkrete  

 definitioner, teorier eller modeller som derefter uddybes med den studerendes  

 egne ord.
 Til konkretisering af retningslinierne for opgavens formulering skal der i  

 det følgende gives et eksempel på en velegnet og et eksempel på en mindre  

 heldig opgaveformulering.
I det velegnede eksempel havde den studerende valgt  

 »luftforurening« som emneområde.
Området blev undervejs indsnævret  

 til primært at omhandle syreregn med særlig vægt på svovldioxid, og den  

 studerende læste uddrag af miljøministeriets omfattende forsuringsrapport  

 bl.a. vedrørende mulige sammenhænge mellem sur regn, svovldioxid og  

 »skovdød«.
Sammen med nogle medstuderende foretog den studerende en  

 feltundersøgelse med lichener som luftforureningsindikatorer.
Trods områdets  

 indsnævring ville det være for omfattende hvis opgavens formulering krævede  

 alle delemner behandlet indgående, men følgende formulering var velegnet: a.  

 Giv en kort oversigt over forsuringens vigtigste årsager og konsekvenser. b.  

 Beskriv, hvordan lichener (laver) kan anvendes som  

 luftforureningsindikatorer, og redegør herunder for din egen undersøgelse  

 over lichenforekomster i Københavnsområdet. c.
Vurder dels din egen  

 undersøgelses resultater, dels mere generelt licheners anvendelighed som  

 luftforureningsindikator.
I det mindre heldige eksempel havde den studerende  

 valgt området »kræft«, men var ikke særlig ivrig efter at søge råd  

 og vejledning hos læreren, som imidlertid for at konkretisere den studerendes  

 arbejde foreslog denne at udføre en Ames test.
Det gjorde den studerende  

 også, men fik ikke særligt entydige resultater.
For at give den studerende  

 flest mulige frihedsgrader og med baggrund i en vis usikkerhed hos læreren  

 over for den studerendes styrker og svagheder, formuleredes følgende opgave:  

 a.
Forklar hvad kræft er, og redegør for mulige årsager til fremkomst af  

 kræft. b.
Beskriv forskellige metoder til behandling af kræft. c.
Beskriv og  

 vurder forskellige metoder til påvisning af mulige kræftfremkaldende  

 faktorer.
Kom herunder ind på dine egne undersøgelser med Ames test.
Selv om opgavens formulering rummer gode eksempler på præcisering af  

 opgaven, bliver den samlet for omfattende.
Den studerende tvinges indirekte  

 til enten at brede sig over mange sider og delemner uden rigtigt at komme i  

 dybden med noget af det eller til at springe relevante delemner over.
På  

 denne baggrund vanskeliggøres både den studerendes arbejde og censureringen.  

 Med fordel kunne opgavens formulering alene have koncentreret sig om mulige  

 årsager til kræft og metoder til påvisning af (mulige) kræftfremkaldende  

 faktorer med særlig vægt på vurdering af Ames test og den studerendes egne  

 resultater med denne test.
Opgaverne skal formuleres således at den gode, veldokumenterede besvarelse  

 kan foretages på 15-20 maskinskrevne sider.
Denne ramme må præciseres over  

 for de studerende, så de bliver klar over at det hverken forventes eller  

 nødvendigvis er hensigtsmæssigt at der skrives mere end ca. 20 maskinskrevne  

 sider.
Besvarelsens udformning Det er en vanskelig proces at disponere og formulere et skriftligt arbejde  

 af det omfang som den større skriftlige opgave har.
I det følgende opstilles  

 en række forslag både til strukturering og til formulering.
Forslagene bygger  

 på gængse principper for udformningen af naturvidenskabelige artikler, men er  

 også dækkende for litterære opgaver.
De bør overvejes og som oftest indgå i  

 disponeringen af den større skriftlige opgaves besvarelse.
 1. Indholdsfortegnelse.
 Fortegnelsen bør forsynes med hoved- og delafsnits overskrift og sidetal.
 2. Indledning.
 Emnet og de problemstillinger som man ud fra den stillede opgave ønsker at  

 behandle i besvarelsen, præsenteres kort og præcist i indledningen. (ved  

 problemstilling menes de spørgsmål som man under arbejdet med opgaven har  

 søgt at besvare). Endvidere kan der i indledningen indgå relevant teoristof,  

 og der henvises til tidligere arbejder om samme eller tilgrænsende emner.  

 Endelig kan indledningen tjene til at gøre læseren klart hvordan forfatteren  

 opfatter emnet, og hvilke sammenhænge hun/han ser i den måde besvarelsen er  

 disponeret på.
 3. Problemformulering.
 I visse tilfælde kan det være fordelagtigt at trække  

 hovedproblemstillinger ud i et særskilt afsnit eller at fremhæve dem i  

 indledningen (se ovenfor).
 4. Metode(r).
 Der redegøres her for den måde opgaven gribes an på, og der gives  

 eventuelt en begrundelse for ikke at vælge andre, nærliggende fremgangsmåder.
 I opgaver baseret på den studerendes egne forsøg/undersøgelser gøres der  

 rede for den eksperimentelle procedure, målemetoder, apparatur, eventuelle  

 forsøgsorganismer m.m. samt eventuelle formler til beregning.
 5. Resultater.
Data (måleresultater m.m.) opstilles i tabeller, diagrammer, kurver eller  

 lignende.
Disse tabeller og figurer forsynes med fortløbende numre og korte,  

 præciserende tabel- og figurtekster.
Kun de resultater som senere diskuteres,  

 indgår i resultatafsnittet, mens eventuelle rådata, spørgeskemaer og lignende  

 med fordel samles i bilag.
Disse bilag bør også nummereres og forsynes med en  

 kort præciserende tabeltekst, figurtekst eller lignende.
 6. Analyse og diskussion.
Relevante informationer uddrages og sammenstilles og egne resultater  

 fortolkes.
Oplysninger og resultater behandles kritisk, og egne resultater  

 sammenlignes om muligt med resultater fra litteraturen.
Forskelle og ligheder  

 fremdrages, og der argumenteres for, hvorvidt de i problemformuleringen  

 (eller indledningen) opstillede antagelser støttes eller modsiges.
 7. Konklusion og sammendrag (afslutning).
Besvarelsens hovedpunkter og -resultater sammenfattes så det fremgår at  

 der er søgt svar på spørgsmålene i problemformuleringen/indledningen og  

 dermed opgavens formulering.
Afsnittet kan endvidere indeholde en vurdering  

 af i hvilket omfang den forløbne arbejdsproces har været hensigtsmæssig.
 8. Materialeliste - kildehenvisninger.
Listen skal indeholde en fortegnelse over de materialer/titler hvortil der  

 entydigt er henvist i selve besvarelsens tekst enten med konkrete titler  

 eller med værkets nummer i listen.
Det er ikke tilstrækkeligt blot at lave en  

 liste over de materialer der har været til rådighed.
 9. Bilag.
Det kan være en god ide at skrive besvarelsen sådan at den kan læses og  

 forstås af en person som ikke kender meget til det emne der skrives om.
Det  

 betyder bl.a. at de begreber, modeller m.v., der bruges i besvarelsen, skal  

 defineres og forklares, og at man skal skrive i et sprog som umiddelbart er  

 til at forstå.
Passager der citeres direkte, skal angives i citationstegn og  

 med angivelse af kilde.
Bedømmelse af besvarelsen Besvarelsen skal bedømmes som en helhed, idet der generelt lægges vægt på  

 den studerendes evne til at sætte sig ind i et stofområde og på den  

 studerendes formidling af den opnåede indsigt.
Det skal fremhæves at  

 metodefremstilling og -drøftelse i relation til den studerendes egne  

 undersøgelser/forsøg godt kan vurderes meget højt, selv om de konkrete  

 undersøgelses-/forsøgsresultater er ufuldstændige.
I helhedsvurderingen  

 indgår lærerens og censors bedømmelse af - om alle afsnit er væsentlige og  

 nødvendige for opgavens besvarelse, - om besvarelsen er overskuelig og  

 sammenhængende, - om problemstillinger og -formuleringer er klare og  

 relevante for emnet og den stillede opgave, herunder problemernes afgrænsning  

 med hensyn til bredde og dybde inden for opgaven, - om kilder og resultater  

 er anvendt og fortolket kritisk, præcist og tilstrækkeligt, - om fremstilling  

 af egne resultater er overskuelig og præcis, - om fremstillingen gør det  

 muligt at skelne mellem citater, referater, beskrivelser, vurderinger og  

 konklusioner, - om konklusioner og sammendrag er logiske og dækkende i  

 forhold til relevante kilder, egne resultater og opstillede problemstillinger  

 inden for de rammer opgavens formulering giver, - om kildehenvisninger i  

 teksten er præcise, og om materiale-/ litteraturlisten er dækkende.
 Helhedsvurderingen skal foretages i relation til det faglige niveau som i  

 øvrigt karakteriserer tilvalgsundervisningen i biologi ved højere  

 forberedelseseksamen.
 P.d.v.
