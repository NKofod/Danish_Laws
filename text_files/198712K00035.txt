Nr LSF 35 Forslag til Lov om negativ indkomstskat Fremsat af Glistrup (FP) Dohrmann (FP) Annette Just (FP) Pia Kjærsgaard  

 (FP) den 27. oktober 1987 § 1. Til og med firemånedersdagen efter udløbet af et underskudsindkomstår kan den skattepligtige ved erklæring over for ligningsmyndighederne kræve, at underskuddet i stedet for at blive fradraget i andre års indkomst bliver konverteret til et kontant udbetalingsbeløb på 53 pct. af underskudsbeløbet.
Afgives sådan erklæring senere, tages erklæringen alene til følge, hvis den ledsages af en gebyrindbetaling på 3.000 kr.
§ 2. Hvis en senere forskudsregistrering eller slutligning udviser højere skatteindkomst end den, på hvilken § 1-udbetaling er sket, tilbagebetaler den skattepligtige inden 14 dage det for meget modtagne beløb med tillæg af rente 16 pct. p.a.
§ 3. Loven gælder ikke for den, som for den pågældende indkomstperiode i væsentligt omfang tillige er indkomstskattepligtig til fremmed land.
 § 4. Loven gælder for negativ indkomst fra og med indkomståret 1987.
BEMÆRKNINGER TIL LOVFORSLAGET Baggrunden for nærværende lovforslag er præcis den samme som beskrevet i motiverne til det af de samme forslagsstillere fremsatte lovforslag om tilbageførelse af underskud (L 36 af 27.
 oktober 1987).
Forslaget går ud på at give den skattepligtige en tredje mulighed ud over adgangen til at fremføre underskuddet (i henhold til personskattelov nr. 151 af 19. marts 1986, § 13 og andre tilsvarende bestemmelser) og udover den tilbageførselsadgang, som foreslås i den nævnte L 36 fremsat den 27. oktober 1987.
Selvom de to lovforslag har samme baggrund bevirker vedtagelse af det ene af forslagene ikke nødvendigvis, at også det andet forslag skal vedtages.
Parallel med negativ indkomstskat er den permanente og nu gennem mange år vel indarbejdede ordning om kontant udbetaling til momspligtige, hvis indgående moms for en afgiftsperiode har været større end den udgående moms.
I et mere begrænset omfang har vi for indkomstårene 1981 og 1982 haft en ordning med negativ indkomstskat (lov nr. 63 af 10. marts 1982, som ændret ved lov nr. 53 af 9. februar 1983).
Den lov angik kun renteudgift i landbrugserhvervet m.v.
Det beroede på et fejlsyn.
Indkomstskatten er nemlig ubrugelig til at løse enkeltgruppers sociale eller erhvervsmæssige problemer.
Miskmask undgås kun, når indkomstskatteloven er ens for alle og giver håndværkere, butikshandlende, lønmodtagere og alle andre samme stilling som landmænd.
Lovgivning må omfatte alle indkomstarter og ikke begrænses til renteområdet.
Ej heller er der fornuft i at udelukke nogle skattepligtige som for eksempel juridiske personer.
Med hensyn til den nu foreslåede ordnings enkeltheder bemærkes, at det af forenklingshensyn er fundet rigtigst overalt i landet at anvende refusionssatsen 53 pct.
Beløbet afholdes af statskassen.
Det findes ikke fornuftigt, at tilbagebetalingen især skal gå ud over kommuner og amter, der i særlig grad er ramt af borgernes svigtende indtjening.
Et typetilfælde på lovens anvendelse er, at en landmand med kalenderårsregnskab straks efter forslagets vedtagelse går hen på sit kommunekontor og sandsynliggør, at han i 1987 vil få negativ skattepligtig indkomst på 200.000 kroner.
Som skrankeekspedition ændres hans forskudsregistrering, og han går hjem med en af kommunen udstedt check på 106.000 kr.
Hvis han har sommerregnskab, må han vente til efter årsskiftet 1987-88, hvis det er en dårlig 1987-høst, som er miserens årsag.
Hans indtjening efter f.eks. 1. juli 1987 kommer jo først under forskudsskattebetaling fra og med 1. januar 1988.
