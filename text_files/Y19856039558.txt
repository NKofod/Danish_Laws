 Udtalt, at en delegation af takstfastsættelse til private borgere uden  

 lovhjemmel vil være forbundet med retssikkerhedsmæssige betænkeligheder, når  

 lovgivningen har bestemt, at kommunalbestyrelsen skal fastsætte takster for  

 en kommunal ydelse - herunder taksten for optagelse i en skolefritidsordning.
 Der kan i en skolefritidsordning under ingen omstændigheder accepteres  

 en fri takstfastsættelse, men der må være både en overgrænse, således at  

 betalingen ikke kan fastsættes (væsentligt) højere end den sædvanlige  

 forældrebetaling for fritidshjem, og en undergrænse, idet ordningen skal være  

 fuldt betryggende for børnene.
 Disse grænser, som må gælde for kommunalbestyrelsens egen fastsættelse  

 af takster, må i hvert fald også præciseres af kommunalbestyrelsen i  

 forbindelse med en eventuel delegation.
Selv om der i forbindelse med delegationen fastsættes både en over- og  

 en undergrænse, finder indenrigsministeriet det tvivlsomt, om en delegation  

 er lovlig.
Da der er tale om en forsøgsordning, vil ministeriet dog ikke  

 modsætte sig, at ordningen fortsætter i forsøgsperioden, såfremt  

 forældrebestyrelsens kompetence begrænses som anført af en over- og en  

 undergrænse.
Betalingen må endvidere fastsættes i overensstemmelse med  

 almindelige kommunalretlige principper, herunder princippet om ligelig  

 behandling af borgerne.
 Uanset bemyndigelserne til forældrebestyrelsen må  

 skolefritidsordningen fortsat anses for en kommunal foranstaltning, og budget  

 og regnskab for ordningen skal derfor udarbejdes efter de gældende regler i  

 det kommunale budget- og regnskabssystem, medmindre der opnås dispensation  

 fra indenrigsministeriet.
 Vedrørende Sæby kommunes skolefritidsordning.
 I skrivelse af 23. september 1984 har undervisningsministeriet,  

 direktoratet for folkeskolen og seminarier m.v., orienteret  

 indenrigsministeriet om sin skrivelse af samme dato til Sæby byråd med  

 bemærkninger til byrådets ansøgning af 29. juni 1984 (j.nr. 516) om  

 dispensation fra folkeskoleloven til etablering af en skolefritidsordning i  

 kommunen.
 Det oplyses i skrivelsen, at direktoratet ikke har taget stilling til, om  

 kommunalretlige regler er til hinder for den pågældende skolefritidsordning,  

 og at man derfor har sendt kopi af skrivelsen til indenrigsministeriet,  

 således at indenrigsministeriet kan tage stilling til dette spørgsmål.
 I denne anledning skal indenrigsministeriet udtale følgende:
 1. Principielle synspunkter vedrørende lovligheden af delegation.
Som det fremgår af folkeskoledirektoratets skrivelse, er det i  

 folkeskolelovens § 42, stk. 2, fastsat, at kommunen skal opkræve betaling af  

 forældre til børn i skolefritidsordningen.
I cirkulære nr. 84 af 22. juni  

 1984 om ændring af lov om folkeskolen er det i afsnit II anført, at  

 størrelsen af forældrebetalingen fastsættes af kommunalbestyrelsen.
 Det anføres i folkeskoledirektoratets skrivelse, at der ikke i  

 folkeskoleloven eller skolestyrelsesloven ses at være noget til hinder for,  

 at kommunalbestyrelsen bemyndiger en kreds af forældre til på  

 kommunalbestyrelsens vegne og på dens ansvar at fastsætte og opkræve  

 forældrebetaling og varetage de økonomiske forhold vedrørende  

 skolefritidsordningen.
Efter indenrigsministeriets opfattelse kræver en bemyndigelse/delgation  

 til private borgere udtrykkelig lovhjemmel, hvis der er tale om overdragelse  

 af en forvaltningskompetence, som er tillagt kommunalbestyrelsen i loven.
Der  

 er i sådanne tilfælde ofte tale om overdragelse af myndighedsudøvelse, som  

 begrebsmæssigt sker og har retsvirkning i forhold til borgerne.
Som typiske  

 eksempler på kommunal myndighedsudøvelse kan nævnes forbud, påbud og  

 tilladelser til borgerne (retlig regulering af borgernes forhold), opkrævning  

 af skatter og afgifter samt pengeoverførsler.
På disse områder finder  

 indenrigsministeriet, at delegation til private uden lovhjemmel vil være  

 forbundet med betydelige retssikkerhedsmæssige betænkeligheder.
Disse  

 betænkeligheder gør sig ikke gældende med samme styrke, hvis der er tale om  

 delegation inden for den frivillige kommunale servicevirksomhed, f.eks.  

 overladelse af beføjelser, der er forbundet ved driften af en institution  

 eller et anlæg (svømmehaller, idrætsanlæg m.v.).
 Der kan nærmere henvises til betænkning nr. 798/1977 om kommunalt  

 nærdemokrati, side 120-127 om brugerdemokrati.
 Når lovgivningen har bestemt, at kommunalbestyrelsen skal fastsætte  

 takster for en kommunal ydelse, må denne takstfastsættelse efter  

 indenrigsministeriets opfattelse også henregnes til kommunal  

 myndighedsudøvelse, hvor en delegation uden lovhjemmel vil være forbundet med  

 retssikkerhedsmæssige betænkeligheder.
 Folkeskolelovens § 42, stk. 2, har som ovenfor nævnt bestemt, at  

 kommunalbestyrelsen er det kompetente organ til at opkræve og fastsætte  

 størrrelsen af forældreudbetalingen for skolefritidsordninger.
 Indenrigsministeriet finder det derfor betænkeligt, at kommunalbestyrelsen  

 frit skulle kunne delegere sin kompetence til at fastsætte takster for  

 skolefritidsordningen til en privat bestyrelse.
Indenrigsministeriet finder i øvrigt, at skolefritidsordningerne har meget  

 stor lighed med de børnepasningsordninger, som kommunerne har pligt til at  

 etablere i henhold til den sociale lovgivning.
Det fremgår da også af  

 bemærkningerne til lovforslaget om ændring af folkeskoleloven, at  

 skolefritidsordningerne er tænkt som et alternativ hertil.
Indenrigsministeriet skal i denne forbindelse henvise til bistandslovens §  

 138 b, der giver socialministeriet hjemmel til at etablere forsøgsvirksomhed  

 på daginstitutionsområdet.
Det bestemmes udtrykkeligt i § 138 b, stk. 2, at  

 forældrebetalingen ved sådanne forsøgsordninger ikke kan fastsættes højere  

 end den sædvanlige forældrebetaling for tilsvarende pædagogiske tilbud for  

 samme aldersgruppe i kommunen.
 Folketingets uddannelsesudvalg henstillede i sin betænkning over  

 lovforslaget om ændring af folkeskoleloven, at betalingen for ophold i en  

 skolefritidsordning ikke overstiger betalingen på fritidshjem, og forudsatte,  

 at undervisningsministeriet i et cirkulære gør kommunerne opmærksom herpå.  

 Henstillingen genfindes da også i undervisningsministeriets cirkulære af 22.  

 juni 1984 om skolefritidsordninger.
 Efter indenrigsministeriets opfattelse, som i høj grad støttes af  

 folketingets tilkendegivelser både på det sociale område og  

 folkeskoleområdet, kan der i en skolefritidsordning under ingen  

 omstændigheder accepteres en fri takstfastsættelse, men der må være en  

 overgrænse, således at betalingen ikke kan fastsættes (væsentligt) højere end  

 den sædvanlige forældrebetaling for fritidshjem.
Der må imidlertid også være en undergrænse, idet det i cirkulæret af 22.  

 juni 1984 - ligeledes efter henstilling fra folketingets uddannelsesudvalg -  

 er forudsat, at skolefritidsordninger etableres på en måde, der er fuldt  

 betryggende for børnene, og det anbefales i den forbindelse, at der sikres en  

 rimelig god standard både for så vidt angår bemanding og de ansattes  

 kvalifikationer.
Disse grænser, som må gælde for kommunalbestyrelsens egen  

 fastsættelse af forældrebetalingen, må i hvert fald også præciseres af  

 kommunalbestyrelsen i forbindelse med en eventuel delegation.
Selv om der i forbindelse med delegation fastsættes både en over- og en  

 undergrænse, finder indenrigsministeriet det imidlertid tvivlsomt, om en  

 delegation er lovlig.
Ministeriet vil derfor anbefale, at spørgsmålet tages  

 op i forbindelse med den revision af loven, der skal finde sted i  

 folketingsåret 1986/87, således at der kan etableres en udtrykkelig  

 lovhjemmel for at overlade fastsættelsen af forældrebetalingen til en  

 forældrevalgt bestyrelse eller lignende, såfremt undervisningsministeriet  

 ønsker en sådan mulighed.
Indenrigsministeriet vil sætte pris på at blive  

 inddraget i udformningen af eventuelle lovregler herom, idet ministeriet som  

 nævnt finder, at der må være visse indholdsmæssige grænser for  

 delegationsbeslutningen.
Endvidere må det være en forudsætning, at det organ,  

 der delegeres til, vælges ved almindelige valg blandt alle forældre til børn  

 i skolefritidsordningen.
 2. Vurdering af skolefritidsordningen i Sæby kommune.
Indenrigsministeriet må ud fra det anførte nære betænkelighed ved den  

 ordning, der er givet tilladelse til at etablere i Sæby kommune.
Man vil dog  

 ikke modsætte sig, at ordningen fortsætter i forsøgsperioden, såfremt  

 forældrebestyrelsens kompetence til at fastsætte betalingen begrænses som  

 ovenfor anført af en over- og undergrænse.
Da der i henhold til folkeskolelovens § 42, stk. 2, skal opkræves betaling  

 af forældre til børn i skolefritidsordningen, kan det ikke bestemmes, at  

 fritidsordningen er gratis for alle forældre.
Ved undervisningsministeriets  

 cirkulære af 22. juni 1984 er det anført, at der ikke er noget til hinder  

 for, at kommunen, hvis den ønsker det, kan tilbyde hel eller delvis friplads  

 under hensyn til forældrenes økonomiske forhold.
Hertil skal bemærkes, at betalingen efter indenrigsministeriets opfattelse  

 må fastsættes i overensstemmelse med almindelige kommunalretlige principper,  

 herunder princippet om ligelig behandling af borgerne.
I det omfang  

 kommunalbestyrelsen i forsøgsperioden ønsker at bryde med dette princip ved  

 f.eks. at yde friplads eller søskendemoderation under hensyn til forældrenes  

 økonomiske forhold, vil ministeriet anbefale, at retningslinierne herfor i  

 konsekvens af lighedsprincippet udformes under hensyntagen til de  

 retningslinier, som gælder i henhold til den sociale lovgivning med hensyn  

 til fripladser og søskendemoderation på institutioner under  

 socialministeriets område.
Det fremgår af sagen, at forældrebestyrelsen skal være ansvarlig for alle  

 økonomiske forhold vedrørende skolefritidsordningen.
Byrådet vil yde tilskud  

 til bestyrelsen, dels i form af et kontant tilskud pr. barn, dels ved  

 vederlagsfrit at stille lokaler, lys, varme, rengøring m.v. til rådighed.  

 Bestyrelsen skal udarbejde budget og regnskab, der hvert år godkendes af  

 byrådet.
Uanset bemyndigelserne til forældrebestyrelsen, må skolefritidsordningen  

 ud fra de givne oplysninger efter indenrigsministeriets opfattelse fortsat  

 anses for en kommunal foranstaltning.
Budget og regnskab for  

 skolefritidsordningen skal derfor udarbejdes efter de gældende regler i  

 budget- og regnskabssystem for kommuner og amtskommuner .
 Indenrigsministeriet har dog mulighed for at dispensere fra budget- og  

 regnskabsreglerne, hvis kommunen ønsker at fravige den sædvanlige budget- og  

 regnskabsmæssige placering af skolefritidsordningen og i stedet yde et  

 driftstilskud (bloktilskud), der sammen med forældrebetalingen skal udgøre  

 institutionens budget.
Indenrigsministeriet har tidligere godkendt lignende forsøgsordninger  

 inden for det sociale institutionsområde og vil derfor i givet fald se  

 positivt på en ansøgning om dispensation, i hvert fald som en forsøgsordning.  

 Ministeriet vil i forbindelse med sin stillingtagen til en dispensation kunne  

 vejlede om, hvorledes kontering m.v. herefter skal foretages.
Det vil være en  

 forudsætning, at regnskaberne revideres på sædvanlig vis.
 3.
 Herudover giver folkeskoledirektoratets skrivelse ikke  

 indenrigsministeriet anledning til bemærkninger.
 Den sene besvarelse beklages.
P.
M.
V.
 E.B.
