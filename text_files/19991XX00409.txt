Skriftlig fremsættelse (30. marts 2000) Trafikministeren (Jacob Buksti):
 Herved tillader jeg mig for Folketinget at  

 fremsætte:
 Forslag til lov om ændring af  

 færdselsloven. (Bødefastsættelse).
(Lovforslag nr.
L 262).
 Lovforslaget er et led i udmøntningen af aftalen om  

 politiet (Initiativer i en ny flerårsaftale for politiet), som blev  

 indgået af regeringen, SF, CD, V og K som led i  

 finanslovforhandlingerne.
Lovforslaget indeholder en nyordning og forenkling af  

 bødefastsættelsen på færdselslovens område.  

 Den foreslåede ordning vil medføre forhøjelse af de  

 mindre bøder, således at en bøde minimum vil være  

 500 kr., en reduktion i antallet af mulige bødestørrelser  

 (bødepositioner), indførelse af en ordning, hvorefter  

 bøder  for flere samtidige overtrædelser sammenlægges uden  

 reduktion (absolut kumulation) samt  ændring af praksis med hensyn til  

 bødestørrelsen i gentagelsestilfælde.
I konkrete  

 tilfælde vil kravet om absolut kumulation kunne fraviges.
Endelig indeholder forslaget en bestemmelse om, at der kan  

 udmåles lavere bøder dog ikke under 300 kr. til personer med  

 særlig lav indtægt.
Bestemmelsen svarer til nugældende  

 praksis, hvorefter der udmåles en lavere bøde til f.eks.  

 pensionister og unge.
 Forslaget udspringer af Rigsadvokatens redegørelse  

 om en nyordning og forenkling af bødefastsættelsen for  

 færdselslovens område af 9. februar 2000.
 Lovforslaget har været i høring, og  

 høringssvarene vil med et høringsnotat blive fremsendt til  

 Trafikudvalget inden 1. behandlingen af lovforslaget.
 Idet jeg i øvrigt henviser til lovforslagets  

 tilhørende bemærkninger, tillader jeg mig at anbefale forslaget  

 til Tingets hurtige og velvillige behandling.
