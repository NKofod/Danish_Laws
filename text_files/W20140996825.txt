Ligebehandlingsnævnets afgørelse om køn - forskellige priser - medhold Det var i strid med ligestillingsloven, at et diskotek havde forskellige entrépriser for mænd og kvinder.
Diskoteket havde en entrépris på 70 kr. for mænd, mens kvinder kom gratis ind.
Nævnet fandt, at klager havde været udsat for en krænkelse, der kunne begrunde en godtgørelse og klager blev tilkendt 2.500 kr.
 Klagen drejer sig om forskelsbehandling på grund af køn i forbindelse med, at en natklub krævede 70 kr. i éntre fra de mandlige gæster, mens de kvindelige gæster kom gratis ind.
Ligebehandlingsnævnets afgørelse Det var i strid med ligestillingsloven, at indklagede havde forskellige entrépriser for kvinder og mænd.
 Indklagede skal inden 14 dage betale godtgørelse til klager på 2.500 kr. med procesrenter fra den 18. april 2011, hvor klagen er modtaget i Ligebehandlingsnævnet.
Sagsfremstilling En mand måtte den 24. marts 2011 betale 70 kr. for indgangen til en natklub, mens kvinder kom gratis ind.
Parternes bemærkninger Klager mener, at han er blevet udsat for forskelsbehandling på grund af køn, fordi diskoteket opkrævede forskellige indgangspriser for kvinder og mænd.
 Klager henviser til, at de var to piger og fire drenge, der ville ind på natklubben den 24. marts 2011. Drengene blev afkrævet 70 kr. for at komme ind, men det var gratis for pigerne.
Klager gjorde værtinden opmærksom på, at indgangspriserne var kønsdiskriminerende, men det ville hun ikke tage stilling til.
Klager kunne ikke få dokumentation for, at pigerne kunne komme gratis ind.
Klager kunne heller ikke få en kvittering for, at han havde betalt for indgangen, men han har vidner på, at han betalte.
 Klager ønsker godtgørelse på ikke under 2.500 kr.
 Indklagede oplyser, at der var tale om en misforståelse mellem arrangøren og "huset", og at det var meningen, at alle skulle have fået gratis entré mellem kl. 23-24.
Fejlen er nu blevet rettet.
Indklagede har fremsendt kopi af en flyer, hvoraf fremgår, at der er generel gratis entré mellem kl. 23-24.
Ligebehandlingsnævnets afgørelse Det fremgår af lov om ligestilling af kvinder og mænd (ligestillingsloven), at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle personer, som leverer varer og tjenesteydelser, der er tilgængelige for offentligheden.
 Der foreligger direkte forskelsbehandling, når en person på grund af køn behandles ringere, end en anden bliver, er blevet eller ville blive behandlet i en tilsvarende situation.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
Ligebehandlingsnævnet finder, at indklagede har udsat klager for direkte forskelsbehandling ved at opkræve forskellige entrépriser for mænd og kvinder.
Indklagede har derfor overtrådt ligestillingsloven.
Godtgørelse Det fremgår af Rådets direktiv 2004/113/EF, artikel 14 om sanktion, at: "Medlemsstaterne fastsætter de sanktioner, der skal anvendes ved overtrædelse af de nationale bestemmelser, der er vedtaget i henhold til dette direktiv, og træffer de nødvendige foranstaltninger for at sikre, at sanktionerne bliver anvendt.
De iværksatte sanktioner, der kan omfatte udbetaling af erstatning til ofret, skal være effektive, stå i rimeligt forhold til overtrædelsen og have afskrækkende virkning." Ligebehandlingsnævnet finder, at der i en situation som den foreliggende, hvor klageren var mødt op hos indklagede og blev afkrævet en højere entrépris end sine kvindelige ledsagere, foreligger en krænkelse, som berettiger klager til en godtgørelse.
Dette er også nødvendigt af hensyn til effektiv overholdelse af reglerne om ligestilling af kvinder og mænd.
 Nævnet tilkender derfor klager en godtgørelse, der fastsættes til 2.500 kr.
Indklagede skal herefter betale 2.500 kr. til klager med procesrenter fra den 18. april 2011, hvor sagen blev indbragt for Ligebehandlingsnævnet.
Beløbet skal betales inden 14 dage.
