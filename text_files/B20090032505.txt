Bekendtgørelse om forbud mod import og salg af varer, der indeholder dimethylfumarat (DMF)1) I medfør af § 30, § 45, stk. 1, § 59, stk. 4, og § 60 i lov om kemiske stoffer og produkter, jf. lovbekendtgørelse nr. 1755 af 22. december 2006, som ændret ved lov nr. 97 af 10. februar 2009, fastsættes:
 § 1. Denne bekendtgørelse omfatter import og salg af varer, der indeholder DMF.
 Stk. 2. I denne bekendtgørelse forstås ved:
 1) DMF: Det kemiske stof dimethylfumarat med IUPAC-navnet dimethyl-(E)-butendioat, CAS-nr. 624-49-7 og EINECS-nr. 210-849-0.
2) Vare: Ethvert produkt, som også i forbindelse med levering af en tjenesteydelse, er bestemt for forbrugerne, eller som under rimeligt forudsigelige betingelser kan forventes anvendt af forbrugerne, selv om det ikke er bestemt for dem, og som stilles til rådighed som led i en handelsvirksomhed, hvad enten det er nyt, brugt eller istandsat.
Denne definition finder dog ikke anvendelse på brugte produkter, som har karakter af antikviteter, eller som forud for deres brug skal repareres eller sættes i stand, hvis leverandøren klart underretter den person, til hvem levering sker, herom.
 3) Vare der indeholder DMF: Enhver vare eller del af en vare, for hvilket det gælder, at:
a) forekomst af DMF er deklareret, f.eks. på en eller flere poser, eller b) koncentrationen af DMF i den pågældende vare eller del af en vare er højere end 0,1 mg/kg.
 § 2. Import og salg af varer eller dele af varer, der indeholder DMF, er forbudt.
 § 3. Tilsyn og kontrol med overholdelse af reglerne i denne bekendtgørelse udøves af Miljøstyrelsen, jf. lovens regler herom.
 § 4. Medmindre højere straf er forskyldt efter den øvrige lovgivning, straffes med bøde den, der overtræder forbuddet i § 2.
Stk. 2. Straffen kan stige til fængsel indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt skade på menneskers liv eller sundhed eller fremkaldt fare derfor, eller 2) opnået eller tilsigtet en økonomisk fordel, herunder ved besparelser, for den pågældende selv eller andre.
 § 5. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 6. Bekendtgørelsen træder i kraft den 1. maj 2009.
Miljøministeriet, den 28. april 2009 Troels Lund Poulsen / Claus Torp 1) Bekendtgørelsen gennemfører Kommissionens beslutning 2009/251/EF af 17. marts 2009 om et krav til medlemsstaterne om at sørge for, at produkter indeholdende biocidet dimethylfumarat ikke bringes i omsætning eller gøres tilgængelige på markedet (EU-Tidende 2009 nr.
L74, side 32), foretaget i henhold til artikel 13 i direktiv 2001/95/EF.
