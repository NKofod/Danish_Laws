Ved skatteberegningen for en tilflytter pr. 1. august, der var  

 begrænset skattepligtig før denne dato, og som havde positiv indkomst som  

 begrænset skattepligtig, men negativ indkomst som fuldt skattepligtig, skulle  

 den negative indkomst modregnes i den positive indkomst før omregning til  

 helårsindkomst af indkomsten for perioden med begrænset skattepligt.
Der  

 kunne ikke tilkomme personfradrag, da der ikke i de begrænset skattepligtige  

 indkomster indgik de i kildeskattelovens § 37, stk. 7, nævnte indkomstarter.
 Direktør A klagede over, at de stedlige skattemyndigheder ved  

 skatteberegningen for indkomståret 1981 havde ansat en helårsindkomst på  

 128.578 kr.
Det var oplyst, at klageren for perioden fra den 1. januar til den 31.  

 juli 1981 havde været begrænset skattepligtig.
Han var flyttet tilbage til  

 Danmark den 1. august 1981 og fuldt skattepligtig for perioden fra den 1.  

 august til den 31. december 1981.
Klageren havde opgjort sin skattepligtige indkomst for indkomståret 1981  

 ved at opgøre en beregnet helårsindkomst på 263.801 kr. for perioden som  

 begrænset skattepligtig, og en beregnet helårsindkomst på -187.369 kr. for  

 resten af året, i alt en skattepligtig indkomst herefter på 76.432 kr.
Der  

 var i den beregnede helårsindkomst på 263.801 kr. indregnet en engangsindtægt  

 på 248.900 kr.
Ved den ansatte skatteberegning, som blev foretaget efter  

 anvisning fra Statsskattedirektoratet, var der modregnet underskud fra den  

 fulde skattepligtsperiode fra den 1. august til den 31. december 1981, i  

 positiv indkomst i den begrænsede skattepligtsperiode fra den 1. januar til  

 den 31. juli, forinden indkomsten i sidstnævnte periode omregnes til  

 helårsindkomst.
Der fremkom herved en omregnet helårsindkomst på -120.322  

 kr., hvortil kom engangsindtægten på 248.900 kr., eller i alt en  

 skattepligtig indkomst på 128.578 kr.
Til støtte for den foretagne ansættelse og skatteberegning havde  

 Statsskattedirektoratet henvist til afgørelsen i Landsskatterettens  

 Meddelelser 1983.58, der fastslog, at underskud fra en periode med begrænset  

 skattepligt skal modregnes i overskud fra en anden periode i samme kalenderår  

 med fuld skattepligt.
Det var herved direktoratets opfattelse, at underskud  

 fra en skattepligtsperiode kunne modregnes i en anden skattepligtsperiodes  

 overskud uden hensyntagen til, af hvilke komponenter det pågældende underskud  

 var sammensat.
 Klagerens revisor anførte, at modsat den i den nævnte  

 landsskatteretsafgørelse foreliggende situation, var skattepligtsperioderne i  

 klagerens tilfælde af forskellig længde, ligesom der var positiv indkomst i  

 perioden med begrænset skattepligt og negativ indkomst i den fulde  

 skattepligtsperiode, hvilket også var det modsatte af de faktiske forhold i  

 den anførte landsskatteretskendelse.
 Ved den selvangivne skatteberegning var hver skattepligtsperiodes indkomst  

 omregnet til helårsindkomst på grundlag af hver periodes faktiske længde,  

 hvilket var i overensstemmelse med reglerne i kildeskattelovens § 22 og § 35.
 Den ansatte beregning anvendte længden af den faktiske skattepligtsperiode  

 som omregningsfaktor, hvilket ville give vilkårlige resultater afhængig af,  

 hvornår tilbageflytning var sket, hvilket klagerens revisor ikke fandt  

 rimeligt.
 Det var endelig anført, at der ved klagerens fraflytning til udlandet i  

 1979 var anvendt samme metode som den selvangivne skatteberegning i  

 forbindelse med tilbageflytningen, og denne fremgangsmåde havde  

 skattemyndighederne ikke tidligere gjort indsigelse imod.
 Der blev nedlagt påstand om, at den selvangivne beregning blev taget til  

 følge, og at klageren var berettiget til personfradrag.
Statsskattedirektoratet gjorde under sagen gældende, at det i en situation  

 som den foreliggende, hvor der ingen positiv indkomst var i perioden med fuld  

 skattepligt, var perioden med begrænset skattepligt, for hvilken der skulle  

 foretages skatteberegning.
Den selvangivne skatteberegning forudsatte, at  

 skatteberegningen i hele kalenderåret skulle foretages under et.
Dette var  

 ikke i overensstemmelse med bestemmelsen i ligningslovens § 35, stk. 3, der  

 forudsatte, at indkomstperioden kunne være kortere end et kalenderår, og der  

 skulle derfor i sådanne tilfælde foretages omregning til helårsindkomst.
Det  

 var alene indtægterne og udgifter i den periode, hvori der bestod begrænset  

 skattepligt, der skulle omregnes under hensyn til periodens længde.
Der  

 opstod herved det spørgsmål, om underskud for perioden med fuld skattepligt -  

 som kunne fradrages i indkomsten for den førstnævnte periode - skulle  

 behandles som engangsudgift eller som en løbende udgift, der skulle omregnes  

 under hensyntagen til skattepligtsperiodens længde.
 Dette spørgsmål var der taget stilling til i den af Landsskatteretten  

 afsagte kendelse, 1983.58, hvori det statueredes, at underskud i en periode  

 af indkomståret skulle fradrages i en indkomstperiode med positiv indkomst,  

 før omregning til helårsindkomst fandt sted.
 I nærværende sag var der negativ indkomst i den fulde skattepligtsperiode  

 og positiv indkomst i den begrænsede periode - modsat forholdet i  

 landsskatteretsafgørelsen - men dette gjorde efter Statsskattedirektoratets  

 opfattelse ingen forskel.
 Med hensyn til personfradrag kunne der efter reglerne ikke indrømmes  

 sådant fradrag i perioden med negativ indkomst, og da der ikke i den  

 skattepligtige indkomst for perioden med begrænset skattepligt indgik de i  

 kildeskattelovens § 37, stk. 7, nævnte indkomstarter, kunne klageren ikke  

 anses for berettiget til personfradrag.
 Landsskatteretten kunne tiltræde det af Statsskattedirektoratet anførte,  

 hvorefter det var skatten i den periode, hvori der var positiv indkomst, i  

 dette tilfælde den begrænsede skattepligtsperiode fra den 1. januar til den  

 31. juli 1981, der skulle beregnes.
 Retten kunne videre tiltræde, at underskud fra den fulde  

 skattepligtsperiode blev modregnet før omregning til helårsindkomst, således  

 som det var statueret i Landsskatterettens kendelse 1983.58. Det fandtes  

 herved uden betydning, hvorvidt der var tale om underskud i den begrænsede  

 eller den fulde skattepligtsperiode.
 Retten tiltrådte endvidere, at klageren ikke tilkom personfradrag med den  

 af Statsskattedirektoratet anførte begrundelse herfor.
 Den ansatte skatteberegning blev herefter i det hele stadfæstet.
 LV 1986, A 1.6.2.
