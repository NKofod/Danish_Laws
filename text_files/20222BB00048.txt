Fremsat den 2. marts 2023 af Peter Skaarup (DD), Susie Jessen (DD) og Inger Støjberg (DD) Forslag til folketingsbeslutning om at indføre forbud mod brug af hovedtørklæde for piger i grundskolen Folketinget pålægger regeringen inden udgangen af 2023 at fremsætte et lovforslag, der indfører forbud mod at bære hovedtørklæde i grundskolen.
Bemærkninger til forslaget Den daværende socialdemokratiske regering nedsatte i starten 2022 Kommissionen for den glemte kvindekamp.
Kommissionen skal komme med anbefalinger til, hvordan vi i Danmark kan sikre, at kvinder med minoritetsbaggrund kan nyde samme rettigheder og frihed som andre danske kvinder, og har særlig til formål at undersøge, hvordan man undgår social kontrol af piger og kvinder i indvandrermiljøer (»Kommissorium«, Kommissionen for den glemte kvindekamp).
 Kommissionen skal afslutte sit arbejde i begyndelsen af 2023, hvor den kommer med sine endelige anbefalinger.
 I starten af august 2022 fremlagde kommissionen sine ni første anbefalinger, hvoraf en var at indføre et forbud mod brug af hovedtørklæde i grundskolen.
I den forbindelse udtalte kommissionens formand,  Christina Krzyrosiak Hansen (S), bl.a.: »Vores fokus er at sikre, at pigerne, der ikke har de samme frihedsrettigheder som alle os andre, får dem.
Noget, der fylder meget, er spørgsmålet om tørklædet og piger, der får det på i en meget tidlig alder.
Hvis man er i tvivl om, hvorvidt det her er et problem eller ej, synes jeg, man skal tage ud på en skole i Danmark og tale med nogle af de piger, det handler om.« (»Kommission anbefaler at forbyde tørklæder i skolen, dr.dk, den 24. august 2022«).
Negativ social kontrol I Danmark har vi store problemer med social kontrol i visse indvandrermiljøer.
Desværre er det sådan i dag, at mange unge kvinder og piger ikke selv kan træffe et valg om, hvordan de vil gå klædt.
Forslagsstillerne mener ikke, at vi skal acceptere social kontrol af piger.
Det er uacceptabelt, når forældre tvinger deres børn til at gå med tørklæde mod deres vilje.
Alle børn i Danmark skal have samme muligheder.
Vi skal sikre, at pigerne, der ikke har de samme frihedsrettigheder som alle andre i Danmark, får dem.
Derfor foreslår forslagsstillerne at indføre et forbud mod at bære hovedtørklæde for piger, der går i grundskolen, fordi vi ikke skal acceptere social kontrol af piger i Danmark.
Forbuddet skal gælde for alle i grundskolen.
 For forslagsstillerne handler hovedtørklædet ikke om religionsfrihed, men om kvindeundertrykkelse og ligestilling.
I Danmark bestemmer man selv, hvordan man går klædt.
Vi skal ikke acceptere, at unge piger bliver pålagt at gå med tørklæde og derfor bliver holdt uden for fællesskabet og bliver undertrykt.
 Med forslaget ønsker forslagsstillerne at tage et opgør med social kontrol, der sikrer, at man beskytter unge piger mod at blive påtvunget et tørklæde.
Skriftlig fremsættelse Peter Skaarup (DD):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at indføre forbud mod brug af hovedtørklæde for piger i grundskolen.
(Beslutningsforslag nr.
B 48) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
