 Ankestyrelsen fandt, at en skade overgået en tillidsmand under arbejde  

 med læsning og arkivering af samarbejdsudvalgsrapporter m.v., måtte anses for  

 at skyldes arbejdet eller de forhold, hvorunder dette foregår, jf.  

 arbejdsskadeforsikringslovens § 9, nr. 1.
 REDEGØRELSE FOR SAGEN:
Tillidsmand T slog sine briller mod et skab, da hun under  

 tillidsmandsarbejde på virksomheden bøjede sig ned for at åbne et skab.
T var  

 på dette tidspunkt indstemplet på tillidsmandsarbejde, fordi hun bl.a. skulle  

 læse samarbejdsudvalgsrapporter m.v. og sætte disse papirer på plads.
 AFGØRELSEN, DER KLAGES OVER:
 Sikringsstyrelsen afviste at anerkende tilfældet som arbejdsskade.
 Sikringsstyrelsen begrundede sin afgørelse med, at skaden ikke kunne  

 betragtes som en arbejdsskade, idet denne ikke var forårsaget af arbejdet  

 eller de forhold, hvorunder dette foregik, jf.
 arbejdsskadeforsikringslovens § 9, nr. 1. Sikringsstyrelsen havde herved  

 lagt vægt på, at fagforeningsarbejdet ikke kunne betragtes som arbejde udført  

 for virksomheden.
 KLAGEN TIL ANKESTYRELSEN:
 Sikringsstyrelsens afgørelse blev anket af T's fagforening, der gjorde  

 gældende, at tillidsarbejde var arbejde, arbejdsgiveren udbetalte løn for  

 ligesom for andet arbejde.
 Tillidsrepræsentantarbejdet var en del af T's sædvanlige arbejde.  

 Brillerne blev beskadiget som følge af dette arbejde og under de forhold,  

 hvorunder det foregik.
Fagforeningen henviste endvidere til sagens principielle betydning for tillidsrepræsentanter.
 SUPPLERENDE OPLYSNINGER EFTER ANKEN:
 Det oplystes efterfølgende, at virksomheden havde indgået en lokalaftale  

 med medarbejderne om aflønning bl.a. i forbindelse med tillidsmandsarbejde.  

 T's arbejde på skadetidspunktet var omfattet af aftalen.
 Det oplystes endvidere, at Sikringsstyrelsen senere i et svar til LO havde  

 udtalt som sin opfattelse, at tillidsmanden under udførelse af sine hverv som  

 valgt tillidsmand på virksomheden er omfattet af virksomhedens lovpligtige  

 arbejdsskadeforsikring, såfremt hvervet i den konkrete situation udøves på  

 virksomhedens område og direkte vedrører forhold mellem  

 virksomhed/virksomhedsledelse på den ene side og medarbejder/medarbejdere på  

 den anden side.
 Det fremgik også af Sikringsstyrelsens svar, at tillidsmandsarbejde som  

 beskrevet i den foreliggende sag måtte anses for omfattet heraf.
 LOVGRUNDLAG:
 Arbejdsskadeforsikringslovens § 9, nr. 1.
 ANKESTYRELSENS AFGØRELSE:
 Efter de foreliggende oplysninger finder Ankestyrelsen, at skaden skyldtes  

 arbejdet eller de forhold, hvorunder dette foregår, jf.
 arbejdsskadeforsikringslovens § 9, nr. 1. Tilfældet er derfor omfattet af  

 arbejdsskadeforsikringsloven.
 Ankestyrelsen ændrer således Sikringsstyrelsens afgørelse.
