Fremsat den 1. marts 2016 af Kenneth Kristensen Berth (DF), Kristian Thulesen Dahl (DF), Mikkel Dencker (DF), Karina Due (DF), Søren Espersen (DF), Claus Kvist Hansen (DF), Marlene Harpsøe (DF), Peter Kofod Poulsen (DF), Peter Skaarup (DF) og Hans Kristian Skibby (DF) Forslag til folketingsbeslutning om EUs støtte til tyrekalveopdræt Folketinget opfordrer regeringen til at arbejde for, at EU's indirekte økonomiske støtte til opdræt af tyrekalve med henblik på deltagelse i tyrefægtning bringes til ophør.
Bemærkninger til forslaget Almindelige bemærkninger Formålet med indeværende forslag er at få regeringen til at arbejde for at få EU til at stoppe den økonomiske støtte til opdræt af tyrekalve med henblik på deltagelse i tyrefægtning.
Hvert år bruger EU omkring en mia. kr. på at støtte opdræt af tyrekalve til tyrefægtningsarenaer rundtomkring i Spanien.
Tyrene opdrættes i landbruget, og landbruget modtager hektarstøtte fra EU.
Dermed kan man sige, at EU i hvert fald indirekte støtter opdræt af tyrekalve til tyrefægtning.
Organisationen World Animal Protection arbejder bl.a. for at få standset tyrefægtning.
De skriver på deres hjemmeside, at mindst 40.000 tyre dør hvert eneste år i tyrefægtningsarenaer i Europa.
Og i 2013 vedtog man en lov i Spanien, der ophøjede tyrefægtning til kulturarv.
Det betyder, at tyrefægtning som aktivitet beskyttes og kan modtage national økonomisk støtte. (»EU støtter dyremishandling med milliarder«, World Animal Protection Danmark, den 7. juli 2014).
Europa-Parlamentet har flere gange behandlet emnet.
Den 28. oktober 2015 vedtog et flertal i parlamentet et ændringsforslag til 2016-budgettet, som gik ud på, at EU's landbrugsstøtte ikke skulle gå til støtte af tyrefægtning i Spanien.
Forslaget skulle dog godkendes af Ministerrådet, hvilket ikke er sket.
Den spanske delstat Catalonien forbød tyrefægtning i 2011. De Kanariske Øer har ligeledes forbudt tyrefægtning. (»EU cuts subsidies that support Spanish bullfighting«, Telegraph.co.uk, den 28. oktober 2015)  ).
Forslagsstillerne mener, at resten af Spanien burde følge i Catalonien og De Kanariske Øers fodspor og forbyde tyrefægtning.
EU burde i det mindste afholde sig fra at støtte denne forfærdelige form for dyremishandling.
Det er både umoralsk og dyreetisk totalt uforsvarligt, at man opdrætter dyr med det ene formål langsomt at slå dyret ihjel for at underholde mennesker.
Ofte lider dyrene endda en pinefuld død i tyrefægterarenaerne.
Skriftlig fremsættelse Kenneth Kristensen Berth (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om EUs støtte til tyrekalveopdræt.
(Beslutningsforslag nr.
B 81) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
