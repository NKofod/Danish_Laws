 Udtalt at græsarealer ikke er omfattet af den renholdelsespligt, der  

 påhviler grundejerne langs offentlige veje.
 I skrivelse af 20. december 1978 har De ønsket oplyst, hvorvidt  

 grundejerne i medfør af »Lov om vintervedligeholdelse og renholdelse af  

 veje« og »Regulativ om vintervedligeholdelse og renholdelse af veje  

 i A-kommune« er pligtige at foretage klipning af græsrabatter ud for  

 deres ejendomme.
 I benægtende fald har De ønsket oplyst, om forpligtelsen kan pålægges  

 grundejerne ved tinglysning af en deklaration, forinden salg finder sted.
I den anledning skal man oplyse, at slåning af de omhandlede græsarealer  

 ikke omfattes af den renholdelsespligt, der i henhold til § 13 i lov om  

 vintervedligeholdelse og renholdelse af veje påhviler grundejerne.
Slåningen  

 må betragtes som en del af vejens vedligeholdelse og påhviler derfor  

 vejbestyrelsen, jf. vejlovens § 10.
 Man skal endvidere oplyse, at det er ministeriets opfattelse, at en sådan  

 forpligtelse, der i henhold til lovgivningen påhviler vejbestyrelsen, ikke  

 ved tinglyst deklaration vil kunne pålægges grundejerne.
 Man skal dog henlede opmærksomheden på, at kommunalbestyrelsen - såfremt  

 de pågældende veje klassificeres som private fællesveje - efter overenskomst  

 med grundejerne vil kunne påtage sig vedligeholdelse af vejene mod et beløb,  

 fastsat af kommunalbestyrelsen, jf. privatvejslovens § 61, stk. 3. Som led i  

 en sådan ordning vil det være muligt at aftale, at græsslåning på rabatterne  

 ved ejendommene foretages af grundejerne.
