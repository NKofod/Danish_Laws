Fremsat den 5. marts 2021 af Karsten Hønge (SF), Jacob Mark (SF) og Carl Valentin (SF) Forslag til folketingsbeslutning om ændret skattefradrag for kontingenter til fagforeninger Folketinget pålægger regeringen inden udgangen af 2021 at fremsætte lovforslag, der ændrer reglerne for skattefradrag for kontingenter til fagforeninger.
Med forslaget skal der indføres et krav for opnåelse af skattefradrag for fagforeningskontingenter, så der alene kan opnås skattefradrag for kontingenter til fagforeninger, der har indgået overenskomst for minimum 25 pct. af deres medlemmer eller er medlem af en hovedorganisation, hvorunder der samlet er indgået overenskomst for minimum 25 pct. af medlemmerne.
Med lovforslaget skal der endvidere indføres øget fradragsret for kontingenter til fagforeninger, der har indgået overenskomst for minimum 25 pct. af deres medlemmer, eller som er medlem af en hovedorganisation, hvorunder der samlet er indgået overenskomst for minimum 25 pct. af medlemmerne.
Bemærkninger til forslaget Beslutningsforslaget er en delvis genfremsættelse af beslutningsforslag nr.
B 62, folketingsåret 2018-2019. Der henvises til www.folketingstidende.dk, Folketingstidende 2018-19, tillæg A, B 62 som fremsat, tillæg B, betænkning over B 62, og tillæg F, møde 59, kl. 10:06, og møde 88 kl. 10:18.
Det er det bærende princip for den danske arbejdsmarkedsmodel, at der er kollektive overenskomster, og at arbejdsmarkedets parter bærer ansvaret.
Formålet med beslutningsforslaget er at styrke den danske model.
Det er ikke alle fagforeninger, som udfører en samfundsmæssig funktion og tager ansvar for deres medlemmer eller melder sig ind i fællesskabet af hovedorganisationer.
Såfremt stadig flere vælger fagforeninger, der står uden for det overenskomstbærende fællesskab, svækkes fundamentet under den danske aftalemodel med kollektive overenskomster.
Siden beslutningsforslag nr.
B 62 blev fremsat har FAOS udgivet en rapport, som analyserer danske fagforeningers medlemsudvikling 2000-2018 (»Lønmodtageres faglige organisering 2000-2018«, FAOS, februar2021). Analysen viser, at den samlede arbejdstagerorganisering har været faldende i perioden, og at de overenskomstbærende fagforeninger samtidig taber terræn i forhold til de alternative fagforeninger, som kun i ringe grad tegner overenskomster.
Analysen undersøger gennem to forskellige metoder graden af organisering, og det konkluderes ved begge metoder, at graden af organisering og tilslutning til overenskomstbærende fagforeninger er faldende.
Ved metoden baseret på registerdata, som ifølge FAOS giver det mest præcise billede af den faglige organisering på det danske arbejdsmarked, konkluderes det, at organisationsgraden blandt ledige og beskæftigede lønmodtagere er faldet fra 73,0 pct. i 2000 til godt 64,3 pct. i 2018, og at andelen af beskæftigede lønmodtagere og ledige, som er medlemmer af en traditionel, overenskomstbærende fagforening, er faldet fra 69,1 pct. i 2000 til 53,2 pct. i 2018.
Der er dermed tale om en meget uhensigtsmæssig udvikling i trygheden omkring og legitimiteten af den danske model, hvis styrke beror på høje organisationsgrader på både arbejdsgiver- og arbejdstagerside, og at der tegnes overenskomster.
Som det ligeledes påpeges i rapporten, har graden af organisering også stor betydning for overenskomsternes håndhævelse, idet arbejdsgivere og arbejdstagere, som selv er medlemmer af de forhandlende organisationer, er mere bevidste om overenskomsternes indhold og deltager i deres konkrete udmøntning på arbejdspladserne.
Der er således et utvetydigt behov for at styrke fundamentet under den danske model.
Skriftlig fremsættelse Karsten Hønge (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændret skattefradrag for kontingenter til fagforeninger.
(Beslutningsforslag nr.
B 208) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
