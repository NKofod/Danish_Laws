Skriftlig fremsættelse (5. marts 2021) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om en aktiv beskæftigelsesindsats og lov om aktiv socialpolitik (Ret til uddannelse for personer, der har arbejdet i minkerhvervet eller følgeerhverv, inden for en pulje i 2021) (Lovforslag nr.
L 186) Lovforslaget udmønter en del af Aftale om erstatning mv. til minkavlerne og følgeerhverv berørt af COVID-19, som regeringen, indgik med Venstre, Radikale Venstre, Socialistisk Folkeparti og Liberal Alliance den 25. januar 2021. Lovforslaget udmønter den del af aftalens initiativ i pkt. 7, som omhandler omstilling for medarbejdere/ledige.
 På baggrund af aftalen foreslås det, at der etableres en midlertidig puljeordning i lov om en aktiv beskæftigelsesindsats, hvor ledige, der er omfattet af en af lovens målgrupper, og som har arbejdet inden for minkerhvervet eller følgeerhverv, får ret til tilbud om uddannelse inden for en pulje i perioden fra og med den 23. marts 2021 til og med den 31. december 2021.
 Målgruppen for ret til uddannelse vil være dagpengemodtagere, kontanthjælps- og uddannelseshjælpsmodtagere, overgangsydelsesmodtagere (uden for introduktionsprogrammet), sygedagpengemodtagere og personer i jobafklaringsforløb, som ikke er i et ansættelsesforhold eller driver selvstændig virksomhed, personer i ressourceforløb, ledighedsydelsesmodtagere, revalidender, førtidspensionister, selvforsørgende ledige samt unge under 18 år med behov for en uddannelses- og beskæftigelsesfremmende indsats.
Det foreslås, at personen skal have arbejdet i minkerhvervet eller følgeerhverv i hele eller dele af perioden fra og med den 1. januar 2020 til og med den 22. marts 2021. Personen skal på tro og love skal erklære, at personen har arbejdet i et af disse erhverv på et tidspunkt i perioden.
Der er således ikke krav til, hvor lang tid personen skal have arbejdet i minkerhvervet eller et følgeerhverv.
Det foreslås videre, at personerne i målgruppen får ret til tilbud om uddannelse inden for puljen.
Retten til tilbud om uddannelse omfatter både offentlige og private uddannelser, herunder dele af uddannelser, uddannelser rettet mod den grønne omstilling samt partsafklarede og skræddersyede opkvalificeringsforløb - uden noget prisloft.
Personens ret til tilbud om uddannelse er begrænset af puljen.
 Det foreslås, at tilbud skal være bevilget senest den 31. december 2021 og skal påbegyndes inden den 1. april 2022.
Det foreslås yderligere, at tilbuddet er frivilligt for personen, og personen under tilbuddet er fritaget fra pligten til at være aktivt jobsøgende og stå til rådighed for henvist arbejde og fra pligten til at deltage i andre tilbud, herunder tilbud som allerede er påbegyndt.
Personer skal deltage i det almindelige kontaktforløb med jobcenteret, dvs. samtaler, som dog kan foregå telefonisk, digitalt eller pr. brev.
 Det foreslås endeligt, at de almindelige regler om befordringsgodtgørelse og hjælpemidler m.v. finde anvendelse for tilbuddene om uddannelse.
 Det vurderes, at ændringerne vil medføre offentlige merudgifter på 50,0 mio. kr. i 2021.
 Det foreslås, at loven træder i kraft den 23. marts 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
