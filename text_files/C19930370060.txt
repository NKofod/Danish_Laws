Indledning Renovationsarbejde er omfattet af arbejdsmiljølovgivningen.
Et hovedkrav i  

 denne er arbejdsmiljølovens § 38, der fastsætter, at arbejdet skal  

 planlægges, tilrettelægges og udføres således, at det er sikkerheds- og  

 sundhedsmæssigt fuldt forsvarligt.
Ved renovationsarbejde udgør fysiske belastninger og påvirkninger fra  

 stoffer og materialer en særlig helbredsforringende risiko, som skal tages i  

 betragtning, når denne bestemmelse skal efterleves.
I den forbindelse har  

 desuden følgende regler betydning:
 - § 17 i bekendtgørelse nr. 1182 af 18. december 1992 om arbejdets  

 udførelse, der fastsætter, at unødige fysiske belastninger, uhensigtsmæssige  

 arbejdsstillinger og/eller bevægelser skal undgås, og at belastningen under  

 arbejdet derfor skal være så lille, som det er rimeligt under hensyntagen til  

 den tekniske udvikling.
 - § 10 i samme bekendtgørelse, hvorefter det ved udførelsen af arbejdet  

 skal sikres, at egnede og effektive hjælpemidler såsom løfteanordninger og  

 transportmidler m.v. er tilgængelige i det omfang, det er nødvendigt, for at  

 arbejdet kan udføres sikkerheds- og sundhedsmæssigt fuldt forsvarligt.
 - Bekendtgørelse nr. 1164 af 16. december 1992 om manuel håndtering af  

 byrder, der indeholder de nærmere regler for arbejde med manuelle løft,  

 bæring m.v. af byrder.
 - § 16 i bekendtgørelse om arbejdets udførelse, der fastsætter, at unødig  

 påvirkning fra stoffer og materialer skal undgås, og at påvirkningen under  

 arbejdet derfor skal nedbringes så meget, som det er rimeligt under  

 hensyntagen til den tekniske udvikling.
 - § 13 nr. 4 i samme bekendtgørelse, hvorefter det ved udførelsen af  

 arbejdet skal sikres, at der træffes effektive foranstaltninger for at  

 beskytte de ansatte, hvor arbejdsprocessen eller de forhold, hvorunder  

 arbejdet foregår, rummer mulighed for sygdomssmitte.
 - Bekendtgørelse nr. 1163 af 16. december 1992 om faste arbejdssteders  

 indretning.
 - Bekendtgørelse nr. 290 af 5. maj 1993 om skiftende arbejdssteders  

 indretning.
Anvisningen giver retningslinier for, hvorledes disse regler i  

 almindelighed kan opfyldes for renovationsarbejde.
Renovationsarbejde skal  

 udføres i overensstemmelse med anvisningen eller på anden ligeså forsvarlig  

 måde.
Hvor konkrete omstændigheder gør det nødvendigt, kan Arbejdstilsynet  

 dog stille yderligere krav.
1. Område 1.1 Anvisningen gælder for enhver form for manuel håndtering af dagrenovation  

 og affald, herunder genanvendelige materialer, der håndteres i beholder  

 (herunder sække, kassetter m.v.) efter de samme metoder.
 Omfattet af anvisningen er således bl.a. indsamling af madaffald fra  

 storkøkkener og visse indsamlingsordninger for affald fra erhverv.
 Derimod er for eksempel afhentning af kemikalieaffald, storskrald,  

 bygningsaffald og haveaffald ikke omfattet af anvisningen, medmindre dette  

 indsamles i beholdere efter samme metode som dagrenovationen.
1.2 Anvisningen beskriver de faktorer, der har betydning for den fysiske  

 belastning ved manuel håndtering af dagrenovation, og beskriver, hvorledes  

 arbejdsforholdene skal indrettes under hensyn hertil, for at arbejdet  

 almindeligvis kan udføres uden fare for sikkerhed eller sundhed.
1.3 Desuden omhandler anvisningen den særlige risiko for sygdomssmitte og  

 påvirkning fra sundhedsskadelige stoffer fra den organiske del af affaldet  

 (rester af animalsk og vegetabilsk oprindelse, ofte kaldet den grønne  

 fraktion), og hvorledes denne risiko kan formindskes eller imødegås.
1.4 Anvisningen henvender sig således til alle, der i forbindelse med  

 planlægning, tilrettelæggelse og udførelse af renovationsarbejde har pligter  

 efter lov om arbejdsmiljø. Det er navnlig renovationsfirmaer, leverandører af  

 materiel og hjælpemidler m.v. samt projekterende og rådgivere, jf. pkt.  

 2.1-2.3.
2. Forpligtede/ansvarlige 2.1 Renovationsfirmaet, vognmanden m.v., som afhenter dagrenovationen, har  

 efter arbejdsmiljølovens § 15 som arbejdsgiver pligt til at sørge for, at de  

 ansatte har sikkerheds- og sundhedsmæssigt forsvarlige arbejdsforhold.
Det  

 påhviler herunder arbejdsgiveren at sørge for, at arbejdet tilrettelægges og  

 udføres på forsvarlig måde og under overholdelse af arbejdsmiljølovgivningens  

 bestemmelser.
Det er derfor nødvendigt, at firmaet kender forholdene,  

 hvorunder arbejdet skal udføres, og planlægger arbejdet under hensyn hertil.  

 Det forudsætter et samarbejde med kommunens tekniske forvaltning, navnlig da  

 der er forhold som af hensyn til sikkerhed og sundhed nødvendiggør særlige  

 foranstaltninger, som firmaet ikke på egen hånd kan gennemføre, fx:
- Omlægning af transportveje og standpladser - Placering af affald ved fortov eller vej - Særlig tilrettelæggelse af arbejde.
 Virksomhedens sikkerhedsorganisation skal deltage i planlægningen.
2.2 Leverandøren af materiel og hjælpemidler til håndteringen har efter  

 arbejdsmiljølovens § 30 pligt til at sørge for, at disse ting er indrettet,  

 så de kan anvendes uden at være farlige for sikkerhed og sundhed, herunder  

 uden at medføre unødige belastninger.
Nærmere retningslinier herom findes i  

 At-cirkulæreskrivelse 10/1990, der indeholder en vejledning til  

 Arbejdstilsynets kredse til brug for den konkrete vejledning til kommuner og  

 leverandører i forbindelse med nyanskaffelser af renovationssystemer m.v.
 Vejledningen har medvirket til en produktudvikling af en del materiel, men  

 der er dog endnu ikke på alle områder materiel, der lever op til  

 Arbejdstilsynets vejledning.
2.3 Ifølge bekendtgørelse nr. 501 af 5. oktober 1978 om projekterendes og  

 rådgiveres pligter m.v. efter lov om arbejdsmiljø skal den, der leverer et  

 projekt til bl.a. en arbejdsgang, arbejdsproces eller -metode, i projektet  

 tage hensyn til sikkerhed og sundhed og sikre, at reglerne i  

 arbejdsmiljølovgivningen kan overholdes i forbindelse med projektets  

 gennemførelse.
 Et projekt er efter bekendtgørelsen de planer, angivelser m.m., der er det  

 direkte grundlag for fremstilling af et produkt eller for udførelse af et  

 arbejde.
 Efter § 21 i Miljøstyrelsens bekendtgørelse nr. 131 af 21. marts 1993  

 fastsætter kommunalbestyrelsen i et regulativ de nærmere regler om  

 indsamlingsordningers omfang, herunder beholdertyper, antal beholdere,  

 anbringelse af beholdere, anvendelse, fyldning, renholdelse og tømning af  

 beholdere samt om sortering af affald.
 I det omfang regulativets bestemmelser er direkte bestemmende for,  

 hvorledes dagrenovationen skal afhentes og fjernes, skal dets angivelser  

 herom sikre, at arbejdet kan tilrettelægges og udføres i overensstemmelse med  

 arbejdsmiljølovgivningen, herunder denne anvisning.
Ved projektering af byggeri skal den projekterende sikre, at der i  

 projektet er taget hensyn til sikkerhed og sundhed også ved driften af  

 ejendommen.
Hertil hører, at der er sikret forsvarlige bygningsmæssige  

 forhold med henblik på, at affald kan opsamles og afhentes uden fare for de  

 beskæftigedes sikkerhed og sundhed.
2.4 Arbejdslederen har efter arbejdsmiljølovens § 26 pligt til at medvirke  

 til, at arbejdsforholdene inden for det arbejdsområde, som denne leder, er  

 sikkerheds- og sundhedsmæssigt fuldt forsvarlige.
Bliver arbejdslederen  

 bekendt med fejl og mangler, som kan medføre fare for ulykker eller sygdom,  

 skal han afværge faren.
Hvis faren ikke kan afværges ved indgriben på stedet,  

 skal arbejdslederen gøre arbejdsgiveren bekendt med forholdet.
2.5 De ansatte har efter arbejdsmiljølovens § 28 pligt til at medvirke til, at  

 arbejdsforholdene sikkerheds- og sundhedsmæssigt er fuldt forsvarlige inden  

 for deres arbejdsområde.
De ansatte skal derfor medvirke til, at de  

 foranstaltninger, der træffes for at fremme sikkerhed og sundhed, virker  

 efter deres hensigt.
Dette indebærer, at de ansatte skal anvende de tekniske  

 hjælpemidler og personlige værnemidler, der stilles til rådighed.
Bliver de  

 ansatte inden for deres arbejdsområde opmærksom på fejl og mangler, som kan  

 forringe sikkerheden og sundheden, og som de ikke selv kan rette, skal de  

 meddele dette til et medlem af sikkerhedsgruppen, arbejdslederen eller  

 arbejdsgiveren.
2.6 Efter arbejdsmiljølovens § 2, stk. 3 gælder de væsentligste bestemmelser,  

 der omtales i anvisningen også for arbejde, der ikke udføres for en  

 arbejdsgiver.
Anvisningen gælder derfor også ved renovationsarbejde, der  

 udføres af andre end ansatte fx arbejdsgiveren selv eller selvstændige uden  

 ansatte.
3. Arbejdets planlægning og udførelse 3.1 Efter bekendtgørelsen om manuel håndtering skal håndteringen af  

 dagrenovation udføres sikkerheds- og sundhedsmæssigt forsvarligt, og manuel  

 håndtering, der kan indebære risiko for sikkerhed og sundhed, skal undgås ved  

 hensigtsmæssig planlægning og tilrettelæggelse af arbejdet, herunder  

 anvendelse af tekniske hjælpemidler.
 Navnlig følgende forhold har betydning ved renovationsarbejde og skal  

 tages i betragtning ved planlægning og valg af foranstaltninger:  

 beholdertype, vægt, afhentningsstedets placering og indretning,  

 transportvejen og de tekniske hjælpemidlers beskaffenhed.
3.2 Det er vigtigt, at der ved valg af renovationssystem er foretaget en  

 arbejdsmiljømæssig vurdering af de enkelte led i systemet samt en  

 helhedsvurdering af det samlede system, således at beholdertype, det tekniske  

 hjælpemiddel og renovationsbil passer sammen i arbejdsmiljømæssig henseende.  

 Nærmere retningslinier for sådan vurdering findes i At-cirkulæreskrivelse  

 10/1990.
3.3 Afhentningsstedet 3.3.1 På afhentningsstedet skal beholder, stativ og lignende være placeret  

 således, at håndtering kan ske i en hensigtsmæssig arbejdsstilling og med  

 hensigtsmæssige arbejdsbevægelser og belastninger.
 Beholder, stativ og lignende skal derfor stå plant, stabilt og  

 hensigtsmæssigt for afhentning af affald på standplads.
 Samtidig skal materiellet være placeret, så det er muligt frit og i  

 oprejst stilling at komme helt hen til det.
 Endvidere skal materiellet være placeret i en sådan højde og på en sådan  

 måde, at håndtering kan ske i en hensigtsmæssig oprejst kropsstilling, og  

 således at gribefunktionen kan ske med begge hænder og tæt på kroppen.
 Anvendes der et teknisk hjælpemiddel til håndteringen fx en sækkevogn  

 eller en kærre skal beholderen være placeret således, at det tekniske  

 hjælpemiddel kan komme helt hen til den.
3.3.2 I etageejendomme med skakt eller tilsvarende systemer skal det sikres, at  

 affald ikke kan falde uden for opsamlingssystemet, og at dette er rummeligt  

 nok, så det ikke overfyldes.
Opbevaringsrummet skal være let at rengøre på en  

 måde, så forurening ikke spredes.
Rummet skal være forsynet med mekanisk  

 rumventilation.
Højtryksspuling bør undgås.
Hvis det i enkelte tilfælde er  

 nødvendigt, skal det ske med fuldt beskyttelsesudstyr.
3.3.3 Beholder m.v. skal opstilles på et sted, der er hensigtsmæssigt for  

 afhentning.
 Ved projektering af nye ejendomme skal der tages hensyn hertil, så  

 beholder m.v. enten placeres i samme niveau som renovationsbil, eller således  

 at den nemt kan transporteres ved hjælp af et teknisk hjælpemiddel beregnet  

 hertil.
 3.4 Transport til renovationsbil og valg af materiel.
3.4.1 Belastningen ved manuel håndtering af dagrenovation er generelt af en  

 sådan karakter, at der skal anvendes tekniske hjælpemidler, når beholderen  

 afhentes, bringes og tømmes til renovationsbil, således at den manuelle  

 håndtering med løft og bæring minimeres.
 Brugen af tekniske hjælpemidler kan endvidere være nødvendig for at undgå  

 risiko for stik og skæreskader og for at undgå kontakt med affaldet, herunder  

 støv og aerosolpåvirkning.
3.4.2 Hvis forholdene i enkelttilfælde er af en sådan karakter, at det ikke er  

 muligt at anvende et teknisk hjælpemiddel, skal løft og bæring ske på en  

 sådan måde, at belastningen herved ikke er sundhedsskadelig.
 At-meddelelse nr. 4.05.2 om vurdering af løft giver oplysning om,  

 hvorledes belastninger ved løft og bæring vurderes.
 De faktorer, der er bestemmende for belastningen ved løft og bæring af  

 beholder, er navnlig arbejdsstillingen, byrdens vægt, form og øvrige  

 beskaffenhed, afhentningsstedets placering og transportvejens beskaffenhed.  

 Disse faktorer skal afpasses, så arbejdet kan ske forsvarligt.
 Brugen af tekniske hjælpemidler kan undlades i forbindelse med særlige  

 renovationssystemer, der indebærer så begrænset vægt af den enkelte beholder,  

 at den manuelle håndtering ikke indebærer risiko for sundhedsskader.
 Ved vurderingen heraf skal alle faktorer, der er bestemmende for  

 belastningen ved bæring, tages i betragtning.
 I alle tilfælde, hvor brugen af tekniske hjælpemidler undlades, skal det  

 sikres, at der er taget højde for risikoen for stikskader og kontakt med  

 affaldet.
3.4.3 Når der anvendes tekniske hjælpemidler, skal det sikres, at personen, der  

 trækker eller skubber, ikke belastes sundhedsskadeligt.
Der skal derfor tages  

 hensyn til de faktorer, der er bestemmende herfor.
Det er navnlig  

 transportvejens beskaffenhed, beholderens vægt, form og de tekniske  

 hjælpemidlers beskaffenhed.
 Disse faktorer bør derfor afstemmes i forhold til hinanden, således at den  

 kraft, der er nødvendig for at skubbe/trække det tekniske  

 hjælpemiddel/beholder i gang, ikke er større end 400 N (cNewton) og den  

 kraft, der kræves under kørsel, ikke overstige, 200 N (Newton).
 Det er en forudsætning, at transporten udføres i gode arbejdsstillinger og  

 med en passende frekvens over en arbejdsdag.
3.4.4 Ved valg af teknisk hjælpemiddel (fx egnet sækkevogn eller kærre) skal der  

 tages hensyn til, hvilken type beholder der skal transporteres, samt hvilken  

 renovationsbil der anvendes.
3.4.5 Materiel, herunder sække til renovationssystemer, må ikke give anledning  

 til skadelige hudpåvirkninger eller lignende.
I de tilfælde hvor dette ikke  

 er muligt, skal det sikres, at de ansatte ikke kommer i kontakt med  

 materiellet.
3.4.6 Hvor der er risiko for at komme i kontakt med affaldet, fx ved bæring af  

 sække, jf. 3.4.2, skal der anvendes arbejdsbeklædning og personlige  

 værnemidler i form af handsker.
 Hvor der er risiko for tåskader, fx ved håndtering af faste beholdere og  

 sække med glas, skal der anvendes værnefodtøj.
3.5 Transportvejene generelt 3.5.1 Mellem beholderens opstillingssted og renovationsbil skal adgangsvejen,  

 transportvejen og forholdene i øvrigt være af en sådan karakter, at transport  

 kan ske uden risiko for ulykker eller sundhedsskadelige belastninger.  

 Transport- og adgangsveje skal derfor:
a.
Være plane, jævne og med kørefast underlag, som fx fliser, asfalt eller  

 komprimeret grus, dog afhængig af materiellets art.
b.
Så vidt muligt være vandrette.
c.
Være så brede og høje, at der sikres fri passage.
Døre, låger o.l. skal  

 kunne fastholdes i åben stilling.
 Anslagslister, tærskler og trin forsynes med faste skråkiler/ramper o.l.,  

 så passage med kørende materiel lettes.
d.
Være velbelyste.
e.
Være rene og vedligeholdte.
f.
Være ryddet for sne og ikke være glatte.
3.6 Stigninger i transportvejen 3.6.1 Den fysiske belastning øges med stigningens hældning og længde, hvorfor  

 disse forhold skal begrænses.
3.6.2 Træk/skubkræfterne øges ved forekomst af stigninger i transportvejen.
 Ved håndtering af kørende materiel op ad stigninger vil træk/skubkræfterne  

 på 200 og 400 N, ved en samlet vægt på ca. 40 kg, typisk være overskredet ved  

 stigninger over 1:4, dog afhængig af materiellets og underlagets  

 beskaffenhed.
3.6.3 Ved stigninger større end 1:10 skal der for at sikre fodfæstet anlægges  

 trin til at gå på og dobbeltramper til at køre på, samt om nødvendigt repos,  

 jf. bilag I til anvisningen.
 Trin m.v. kan dog udelades på stigninger op til 1:7 under forudsætning af,  

 at længden af stigningen sker på en strækning under 5 m.
3.6.4 Ved enhver stigning, herunder trappeforløb, større end 1:4 skal transport  

 af affald normalt ske med specielt udformede løfte/hejse hjælpemidler.
3.6.5 Hvis der i enkelttilfælde transporteres mindre affaldsmængder på større  

 stigning, skal adgangs- og transportvej være udformet som i bilag I pkt. a,  

 c, d og pkt. 3.5.1. a, c, d, e, f.
 Grænserne for skub/træk (jf. pkt. 3.4.3.) skal overholdes og unødige  

 fysiske belastninger undgås gennem valg af ergonomisk forsvarligt  

 transportmateriel og reduktion af vægten.
3.6.6 Transport af beholder, der ikke passer til kørearealet, fx på grund af  

 hjulafstanden, skal ske med egnede tekniske hjælpemidler.
3.7 Særlige forhold 3.7.1 Hvor affaldet ikke kan afhentes som beskrevet foran, enten på grund af  

 underlagets beskaffenhed eller på grund af stigningens karakter eller lav  

 frihøjde i transportvejen m.v., kan afhentning kun finde sted, hvis  

 afhentningsstedet er placeret tættest muligt på udgang fra grund, dog maks. 5  

 m herfra.
Pkt. 3.5.1. d, e, og f skal dog altid være overholdt.
3.7.2 Hvor afhentningsstedet af tekniske eller bygningsmæssige årsager  

 (eksempelvis fredede ejendomme, etageejendomme med vanskelig adgang til  

 afhentningssted via trapper og snævre gange) m.v. ikke kan placeres højst 5 m  

 fra udgang fra grund, vil følgende løsninger kunne sikre en forsvarlig måde  

 at afhente beholderen på:
- beholderen stilles ud til fortov eller vej.
Med hensyn til tilladelse  

 til at anbringe beholdere ved eller på vej henvises til lovgivningen  

 vedrørende offentlige/private veje - brug af specielt egnede mekaniske løfte-, hejse- og transportmidler fx  

 elevator, trappelift.
- affaldsøer, skraldehuse i gårdniveau - etablering af forsvarlig transportvej via naboejendom.
3.7.3 Hvis ingen af disse foranstaltninger kan etableres, må der efter et  

 konkret skøn i disse tilfælde træffes særlige foranstaltninger, fx ved at  

 arbejdet tilrettelægges på en særlig måde, ved at affaldsmængden pr. enhed  

 nedsættes, eller ved at der indgås særlige aftaler mellem vognmand og  

 kommune, jf. pkt. 2.1. i anvisningen.
4. Indsamling af den organiske del af affaldet 4.1 Den organiske del af affaldet udgør en særlig risiko for sundhedsskadelige  

 påvirkninger, herunder mulighed for sygdomssmitte på grund af  

 mikroorganismer, dvs. bakterier, svampe, deres produkter og affaldsstoffer,  

 herunder endotoksiner.
Mikroorganismerne vokser særdeles godt i den våde fraktion af  

 husholdningsaffaldet, hvor der er plante- og kødrester.
Små mængder organiske  

 materialer giver under fugtige betingelser og temperaturer på 20-30 grader C  

 rig mulighed for vækst af mikroorganismer.
 Mikroorganismer m.v. spredes meget let og sidder fast på hænder, i håret,  

 på sko og tøj.
 Mikroorganismerne m.v. kan endvidere på grund af den ringe størrelse nå  

 helt ned i lungerne og forårsage luftvejsproblemer/sygdomme som astma,  

 toksisk alveolitis (influenzalignende sygdom), allergisk alveolitis (kronisk  

 lungesygdom), hoste og bronkitis.
 Derudover kan mikroorganismer m.v. forårsage mave-tarmsymptomer (kvalme,  

 diarre og eventuelt opkastninger). Hudproblemer (eksem) kan fremkaldes ved  

 lang tids påvirkning med høje niveauer af endotoksiner og støv med svampe og  

 bakterier.
4.2 Planlægning 4.2.1 Planlægning og tilrettelæggelse af arbejdet med håndtering og transport af  

 den organiske del af affaldet skal først og fremmest tage sigte på at  

 begrænse spredningen af aerosoler (partikler i luften) og mikroorganismer  

 mest muligt og at nedbringe påvirkningerne herfra mest muligt.
 Indsamlings- og arbejdsmetoder skal tilrettelægges under hensyn hertil.
4.2.2 Tømningshyppigheden skal indrettes efter affaldets karakter,  

 indsamlingsmateriel og den temperatur, det opbevares under.
4.3 Arbejdets udførelse 4.3.1 Ved transport af beholdere skal disse holdes lukket.
Hvis det er  

 nødvendigt at foretage visuel inspektion af affaldet, må inspektion af  

 beholder kun ske på afhentningsstedet.
4.3.2 Manuel omhældning skal undgås.
Hvis det i enkelte tilfælde ikke kan  

 undgås, skal der anvendes åndedrætsværn.
4.3.3 Ved tømning i vogn skal det sikres, at arbejdet sker på en sådan måde, at  

 kontakt med affald og/eller udsættelse for aerosoler fra affald undgås.
Dette  

 kan fx ske ved anvendelse af biler med lukkede systemer, høj indlæsning eller  

 tilsvarende effektive metoder.
4.3.4 Renovationsbil og materiel, fx spande, skal holdes rene.
4.4 Personlige værnemidler 4.4.1 Ansatte, der udfører håndtering af den organiske del af affaldet, skal  

 altid have særligt arbejdstøj og have åndedrætsværn i form af helmaske med  

 P3-filter stillet til rådighed, jf. bekendtgørelse om personlige værnemidler.
4.4.2 Hvor der på trods af de foretagne foranstaltninger fortsat er risiko for  

 sundhedsskadelig påvirkning af luftvejene, fx ved omhældning eller rengøring,  

 skal der anvendes egnet åndedrætsværn, som minimum helmaske med P3-filter.
4.5 Velfærdsforanstaltninger 4.5.1 Ansatte beskæftiget ved renovationsarbejde skal have  

 velfærdsforanstaltninger i medfør af bekendtgørelse om skiftende  

 arbejdssteder.
4.5.2 Arbejde med indsamling af organisk affald har generelt en sådan karakter  

 at Arbejdstilsynet efter § 10, stk. 2, i bekendtgørelsen vil kræve følgende  

 faciliteter for ansatte beskæftiget hermed:
- adgang til omklædning - tørring af arbejdstøj, hvis arbejdet medfører, at arbejdstøjet bliver  

 vådt - brusebad samt omklædning med adskilt opbevaring af gangtøj og  

 arbejdstøj.
 Faciliteterne skal være til rådighed på et af arbejdsgiveren etableret  

 samlingssted, udgangssted eller lignende.
4.5.3 De ansatte skal altid under arbejdet have mulighed for at rengøre sig i  

 nødvendigt omfang.
 Der skal derfor i fornødent omfang medbringes vand, sæbe og  

 engangshåndklæder på renovationsbilen.
 De ansatte skal have mulighed for at vaske hænder inden spisning, rygning  

 m.v.
4.5.4 Arbejdsgiveren skal gøre de ansatte bekendt med nødvendigheden af en god  

 personlig hygiejne.
 Dette indebærer:
 - vask af hænder før spisning, rygning m.v.
 - at de ansatte undlader at spise, i på eller i nærheden af  

 renovationsbilen.
4.5.5 De ansatte må ikke spise i, på eller i nærheden af renovationsbilen.
4.5.6 De ansatte skal medvirke til at ovennævnte foranstaltninger virker efter  

 deres hensigt.
Bilag 1 Stigninger i transportveje Arbejdstilsynet vil kunne acceptere stigninger i eksisterende  

 transportveje, hvis disse er mellem 1:10 og 1:4, og følgende er opfyldt:
 Vedrørende transportvejens beskaffenhed for nybyggeri skal der ved  

 projektering af byggeriet dog tages hensyn til anvisningens pkt. 2.3, 3.3.3  

 og den generelle bestemmelse i pkt. 3.5.1.
 Nedenfor er angivet eksempler på udformning af ramper.
