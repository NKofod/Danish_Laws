Skriftlig fremsættelse (11. december  

 2002) Fødevareministeren Herved tillader jeg mig for Folketinget at  

 fremsætte:
Forslag til folketingsbeslutning om Danmarks  

 ratifikation af den internationale traktat om plantegenetiske ressourcer for  

 fødevarer og jordbrug (Beslutningsforslag nr.
B 50).
 Ved dette forslag søges Folketingets samtykke  

 indhentet til, at Danmark kan ratificere den internationale traktat om  

 plantegenetiske ressourcer for fødevarer og jordbrug.
 Traktatens formål er at få bevaret de  

 plantegenetiske ressourcer, der anvendes eller vil kunne anvendes til  

 fødevarer og jordbrug.
 Formålet er desuden at gøre disse  

 plantegenetiske ressourcer tilgængelige for alle de lande, der  

 tilslutter sig traktaten, igennem et multilateralt system.
 Med traktaten indføres også, at de fordele,  

 brugerne får ved at udnytte de plantegenetiske ressourcer, skal deles  

 med de lande, der leverer ressourcerne.
 Traktaten indeholder endvidere en anerkendelse af begrebet  

 "Farmers Rights" (jordbrugernes rettigheder). Begrebet  

 omfatter en anerkendelse af landmænds historiske bidrag i forbindelse  

 med udvikling og bevaring af plantegenetiske ressourcer, herunder at  

 landmændenes bidrag også gøres gældende ved deling  

 af de nyttevirkninger, som måtte opstå ved videreforædling.
Traktatens omfang er på flere måder  

 begrænset.
Principielt relateres traktaten til alle plantegenetiske  

 ressourcer for fødevarer og landbrug, men traktatens multilaterale  

 system omfatter kun 64 angivne planteslægter/slægtsgrupper.  

 Endvidere må materiale, der modtages fra systemet, ikke bruges til  

 kemiske, farmaceutiske og/eller andre industriel  

 non-food/feed-anvendelse.
Traktaten fastlægger juridisk bindende rammer for  

 bevaring og bæredygtig udnyttelse af plantegenetiske ressourcer for  

 fødevarer og jordbrug.
Det er traktatens styrende organ, som  

 forestår selve udmøntningen af traktaten, efter at traktaten er  

 trådt i kraft.
 Idet jeg i øvrigt henviser til forslagets  

 bemærkninger, anbefales det til Folketingets velvillige behandling.
