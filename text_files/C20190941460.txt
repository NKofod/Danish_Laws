Vejledning om ansøgning om støtte fra ansøgningspuljen til flere pædagoger og pædagogiske assistenter til institutioner med mange 0-2-årige sårbare og udsatte børn Ansøgningsfrist den 5. juli 2019 kl. 12.00.
INDHOLDSFORTEGNELSE 1 Indledning 2 Ansøgningspuljens formål 3 Ansøgerkreds 4 Målgruppe 5 Forventede resultater 6 Projektperiode 7 Fordelingsnøgle 8 Tildelingskriterier og vurdering 9 Tilskudsberettigede udgifter 10 Ikke tilskudsberettigede udgifter 11 Udbetaling af tilskud 12 Ansøgningsfrist og -procedure 13 Statsstøtte 1 Indledning Med finanslovsaftalen for 2019 afsættes 42,7 mio. kr. i 2019, og 239,0 mio. kr. årligt i årene 2020-2022 til flere pædagoger og pædagogiske assistenter til institutioner med mange 0-2-årige sårbare og udsatte børn.
 Ansøgningspuljen er en del af aftalen om 1.000-dages programmet.
Ansøgningspuljen er målrettet daginstitutioner.
Kommunerne kan på vegne af kommunale institutioner, selvejende og udliciterede institutioner, privatinstitutioner og puljeordninger søge om tilskud til ansættelse af flere pædagoger og pædagogiske assistenter i institutioner med mange børn i udsatte positioner.
Midlerne i ansøgningspuljen fordeles på baggrund af en fordelingsnøgle blandt de kommuner, som lever op til tildelingskriterierne.
Ved opnåelse af tilskud tildeles daginstitutionen midler proportionelt med enhedens størrelse målt på antal 0-2-årige helårsbørn.
Kommuner som tildeles midler, vil få tildelt et beløb pr. år, som udbetales i rater.
Tilsagnet om midlerne afsat i 2020, 2021 og 2022 er betinget, hvilket betyder, at der tages forbehold for Folketingets tilslutning til at videreføre bevillingen på kommende års finanslov.
Socialstyrelsen vil for hvert år i projektperioden bekræfte det årlige tilskudsbeløb for tilskudsmodtagere såfremt finansloven vedtages med det forventede beløb.
2 Ansøgningspuljens formål Ansøgningspuljens formål er, at yde støtte til at styrke kvaliteten i daginstitutionernes indsats for sårbare og udsatte børn i de første 1.000 dage gennem ansættelse af flere pædagoger og pædagogiske assistenter i daginstitutioner.
3 Ansøgerkreds Ansøgningspuljens ansøgerkreds er kommuner, som søger på vegne af kommunale institutioner, selvejende og udliciterede institutioner, privatinstitutioner og puljeordninger.
 Der kan ikke søges tilskud på vegne af daginstitutioner, der har fået tilskud fra ansøgningspuljen til flere pædagoger til institutioner med mange børn i udsatte positioner i 2018.
Kommunerne har adgang til at trække de oplysninger, som er nødvendige for at identificere, hvilke daginstitutioner, der er omfattet af ansøgningspuljens målgruppe.
Selvejende og udliciterede institutioner, privatinstitutioner og puljeordninger har ikke en tilsvarende adgang.
Ansøgende kommuner er derfor forpligtet til at gøre selvejende og udliciterede institutioner, privatinstitutioner og puljeordninger, der lever op til ansøgningspuljens krav, opmærksom på, at de lever op til puljens krav.
Kommunen er forpligtet til at ansøge på vegne af de selvejende og udliciterede institutioner, privatinstitutioner og puljeordninger, der tilkendegiver ønske om deltagelse.
De forpligtelser, der påhviler kommunen i forhold til rapportering, regnskab og revision, påhviler også selvejende og udliciterede institutioner, privatinstitutioner og puljeordninger, som kommunerne ansøger på vegne af.
 Hvis en daginstitution består af flere enheder (se definition under målgruppe), er det den enkelte enhed, som kommunen ansøger på vegne af.
Hver kommune skal indsende én samlet ansøgning, der redegør for antal sårbare og udsatte 0-2-årige børn i den enkelte daginstitution/enhed, og det samlede antal 0-2-årige helårsbørn i den enkelte daginstitution/enhed.
Det uddybes nærmere nedenfor, hvordan daginstitutioner med mange sårbare og udsatte 0-2-årige børn defineres.
4 Målgruppe Ansøgningspuljens målgruppe er daginstitutioner med mange 0-2-årige sårbare og udsatte børn.
 I overensstemmelse med dagtilbudsloven er følgende typer af daginstitutioner omfattet af puljens målgruppe:
 Kommunale daginstitutioner (§ 19, stk. 2)  Selvejende daginstitutioner (§ 19, stk. 3)  Udliciterede daginstitutioner (§ 19, stk. 4)  Privatinstitutioner (§ 19, stk. 5)  Puljeordninger (Etableret efter tidligere regler for dagtilbud, jf. også § 101 og § 102) Daginstitutioner/enheder med mange 0-2-årige sårbare og udsatte børn defineres som institutioner, hvor minimum 25 procent af de 0-2 årige børn i institutionen eller enheden har forældre, der får 1) mindst 80 procent økonomisk fripladstilskud efter dagtilbudslovens § 43, stk. 1, nr. 2 og/eller 2) socialpædagogisk fripladstilskud efter dagtilbudslovens § 43, stk. 1, nr. 4. Se nærmere om detaljerne for opgørelse af andel fripladstilskud i kapitel 8 ad 2).
Hvis en daginstitution består af flere enheder, søger kommunen på vegne af den enkelte enhed og ikke den samlede institution.
En daginstitution med flere enheder er som hovedregel kendetegnet ved, at daginstitutionen har flere enheder, der er fysisk adskilt fra hinanden på en måde, så børn og personale ikke i det daglige kan bevæge sig fra en enhed til de andre enheder i daginstitutionen.
Samtidigt er der et samarbejde i den enkelte fysisk afgrænsede enhed omkring den daglige opgavevaretagelse, der er afgrænset til den pågældende enheds børnegruppe og personalegruppe.
Det er hensigten med ansøgningspuljen, at midlerne skal gå til at ansætte flere pædagoger og pædagogiske assistenter i institutioner, hvor der er mange sårbare og udsatte børn i alderen 0-2 år, og dermed ikke institutioner, hvor en stor andel af forældrene eksempelvis er på SU, og som derfor har en lav indkomst.
Inden ansøgning bør kommunen derfor sikre sig at vurdere for hver daginstitution i målgruppen, om der reelt er mange børn i udsatte positioner i daginstitutionen.
5 Forventede resultater Det forventes, at læring og trivsel fremmes for 0-2-årige sårbare og udsatte børn 6 Projektperiode Midlerne anvendes i perioden oktober 2019 til september 2022.
7 Fordelingsnøgle Kommunen kan søge på vegne af alle daginstitutioner med 0-2-årige børn, der lever op til kravet om at minimum 25 pct. af de 0-2 årige børn har forældre, der får 1) mindst 80 pct. økonomisk fripladstilskud efter dagtilbudslovens § 43, stk. 1, nr. 2 og/eller 2) socialpædagogisk fripladstilskud efter dagtilbudslovens § 43, stk. 1, nr. 4.
Tilskud fordeles via en fordelingsnøgle der anvendes blandt de kommuner, som lever op til tildelingskriterierne for ansøgningspuljen.
Tildelingskriterierne uddybes i afsnit 8 nedenfor.
Fordelingsnøglen indeholder nedenstående to trin:
1) Ved tildelingen vil kommunerne blive rangeret med afsæt i Økonomi- og Indenrigsministeriets socioøkonomiske indeks.
Kommuner der rangeres øverst på indekset  og som dermed defineres som de mest udsatte kommuner  tildeles midler først og så fremdeles til puljemidlerne er udmøntet.
Rangeringen er vedlagt som bilag.
2) For hver kommune kan der maksimalt tildeles midler til 20 af kommunens daginstitutioner, som opfylder kravet om at minimum 25 pct. af de 0-2 årige børn har forældre, der får 1) mindst 80 pct. økonomisk fripladstilskud efter dagtilbudslovens § 43, stk. 1, nr. 2 og/eller 2) socialpædagogisk fripladstilskud efter dagtilbudslovens § 43, stk. 1, nr. 4. Midlerne tildeles i disse tilfælde til de 20 institutioner med de højeste andele af 0-2-årige udsatte og sårbare børn. (dvs. de 20 institutioner med den højeste procentsats udsatte og sårbare 0-2-årige beregnet ud fra de indsendte oplysninger). En institution tildeles puljemidler svarende til institutionens antal 0-2-årige helårsbørn.
Puljemidler pr. barn svarer ca. til udmøntningen af puljen til flere pædagoger som blev afsat med Aftale om Stærke Dagtilbud  i alt kr. 46.344 kr. pr. helårsbarn.
 Såfremt puljemidlerne i første omgang ikke udmøntes fuldt via ovenstående to trin, tildeles de overskydende midler ved at gentage trin 1 og 2, men nu uden en øvre grænse for, hvor mange daginstitutioner pr. kommune, der kan få del i midlerne, så længe de opfylder tildelingskriterierne.
Såfremt puljemidlerne stadig ikke udmøntes fuldt via ovenstående fremgangmåde, fordeles de resterende midler til de daginstitutioner, der opfylder tildelingskriterierne og som således allerede har modtaget midler.
De resterende midler tildeles institutionerne forholdsmæssigt ud fra institutionernes antal 0-2-årige helårsbørn.
8 Tildelingskriterier og vurdering Ansøgningen vurderes på baggrund af, om tildelingskriterierne er opfyldt.
De enkelte vurderingsområder uddybes nedenfor efter den skematiske oversigt.
Tabel 1: Vurdering og tildelingskriterier Midlerne vil blive fordelt på baggrund af en fordelingsnøgle blandt de ansøgere, der lever op til ovenstående kriterier.
Beskrivelsen af fordelingsnøglen fremgår af kapitel 9.
 Når ansøgningsskemaet udfyldes, skal ansøger beskrive nedenstående:
 Ad 1) Ansøgerkreds og målgruppe.
 Det vil blive vurderet, om ansøgerkreds og målgruppe for ansøgningen ligger inden for ansøgningspuljens ansøgerkreds og målgruppe.
 Kommunen skal i forbindelse med ansøgningen:
 1) Bekræfte, at kommunen har gjort selvejende daginstitutioner, privatinstitutioner, puljeordninger og udliciterede daginstitutioner, der lever op til ansøgningspuljens krav, opmærksom på at de lever op til puljens krav.
 2) Bekræfte, at kommunen har ansøgt på vegne af de selvejende daginstitutioner, privatinstitutioner, puljeordninger og udliciterede daginstitutioner, der tilkendegiver accept af deltagelse.
 Hver kommune skal indsende én samlet ansøgning.
Ansøgerkredsen skal angives, når ansøgningsskemaet udfyldes.
Målgruppen vurderes som en del af vurderingen af de organisatoriske krav nedenfor.
Ad 2) Organisatoriske krav Krav om dokumentation Kommunen skal i forbindelse med ansøgningen vedlægge dokumentation for, at der søges på vegne af daginstitutioner, der lever op til ovenstående.
Dokumentationen skal udarbejdes i excelarket Institutionsoplysninger som er vedlagt som en del af ansøgningsmaterialet.
Der skal ikke medsendes CPR-numre eller yderligere dokumentation end, hvad der anmodes om i excelarket.
Kommunen er ansvarlig for at sikre, at de angivne oplysninger er korrekte.
 Kommunen skal ved ansøgning angive følgende i excelarket for hver institution, der søges på vegne af:
1) Det samlede antal 0-2-årige helårsbørn i den pågældende daginstitution eller enhed for 2018. Det er det faktiske, realiserede børnetal for aldersgruppen af 0-2-årige for 2018, der skal angives i ansøgningen.
Der skal benyttes opgørelsesmetoden, der benyttes i de kommunale budgetindberetninger.
Opgørelsen skal derfor ske som antal helårsbørn.
Der skal således ikke anvendes det budgetlagte børnetal.
Ved tvivl om den konkrete udregningsmetode af antal 0-2-årige helårsbørn kan man lægge det realiserede børnetal for aldersgruppen af 0-2-årige for hver af årets måneder sammen og derpå dividere med 12. Derved korrigeres for sæsonudsving samt udvidelser/nedlæggelser i løbet af året.
Børnetallet for aldersgruppen af 0-2-årige for hver af årets måneder kan opgøres den sidste dag i den pågældende måned.
Alle 0-2-årige børn der bliver passet i institutionen skal tælles med. 0-2-årige børn fra andre kommuner skal også tælles med, og det er kommunens ansvar at indhente oplysninger om fripladstilskud fra barnets bopælskommune.
Deltidsbørn omregnes ligeledes til helårsbørn som almindelig procentregning.
Eksempelvis vil en 25 timers plads tælle som en halv plads i den samlede opgørelse af helårsbørn, under forudsætning af at en fuldtidsplads er 50 timer og at barnet har gået i institutionen hele året.
2) Antallet af 0-2 årige børn, hvis forældre får 1) mindst 80 procent økonomisk fripladstilskud efter dagtilbudslovens § 43, stk. 1, nr. 2 og/eller 2) socialpædagogisk fripladstilskud efter dagtilbudslovens § 43, stk. 1, nr. 4. De to typer af fripladstilskud er sidestillede.
Ansøger skal derfor angive antallet af 0-2 årige børn for begge typer af fripladstilskud, såfremt begge typer af fripladstilskud er repræsenteret i institutionen/enheden.
Der er ikke krav om, at begge typer af fripladstilskud skal være repræsenteret i institutionen/enheden for at opnå tilskud fra puljen.
Børn, hvis forældre får mindst 80 procent økonomisk fripladstilskud samt socialpædagogisk fripladstilskud må kun tælle med én gang i opgørelsen af antal udsatte børn.
Dvs. barnet må ikke fremgå i både kolonne G og H i det obligatoriske bilag Institutionsoplysninger.
 Fripladstilskud opgøres som et nedslag 1. september 2018 (opgjort efter evt. genberegning af fripladsen).
Et eventuelt tilskud gives på baggrund af opgørelsen af antal udsatte 0-2-årige børn og det samlede antal 0-2-årige helårsbørn, som indsendes ved ansøgning ud fra ovenstående fremgangsmåde.
Kommunerne skal ikke gentage opgørelsen i projektperioden og tilskuddet bortfalder ikke på baggrund af ændring i sammensætningen af børn i løbet af projektperioden.
Krav om anvendelse af midler På baggrund af ansøgningen vil det blive vurderet, hvorvidt anvendelsen af midlerne vil ske i overensstemmelse med puljens krav.
 For hver institution skal kommunen i forbindelse med ansøgningen angive:
 1) Institutionens navn, adresse, institutionstype, cvr-nummer og p-nummer.
2) At midlerne anvendes til flere uddannede pædagoger eller pædagogiske assistenter.
Såfremt der søges om midler til ansættelse af pædagogmedhjælpere i daginstitutionen skal kommunen gøre ét af følgende:
 a) Dokumentere at daginstitutionen, som kommunen søger midler til eller på vegne af, i forvejen har en andel uddannede pædagoger og pædagogiske assistenter på 75 pct. eller derover.
 b) Beskrive og sandsynliggøre, at der er særlige praktiske eller organisatoriske omstændigheder, som vanskeliggør ansættelsen af flere uddannede pædagoger eller pædagogiske assistenter, herunder rekrutteringsudfordringer, hvilket betyder, at institutionen ønsker at ansætte pædagogmedhjælpere for midlerne fra ansøgningspuljen.
Kommunen skal i ansøgningsskemaet forpligte sig til, at midlerne kommer oveni det vedtagne årlige budget.
Det er dermed hensigten, at der er tale om en reel opnormering af personale i den pågældende daginstitution/enhed.
 Kommunen skal endvidere angive i ansøgningsskemaet, at kommunen er klar over, at der ikke kan opkræves forældrebetaling af udgifterne til den styrkede indsats, der finansieres fra ansøgningspuljen.
9 Tilskudsberettigede udgifter Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
1. Lønudgifter til ansættelse af pædagoger eller pædagogiske assistenter inkl. pension.
Der stilles ikke krav om, at midlerne anvendes til nyansættelser, således må eksisterende personale gerne sættes op i tid for puljemidlerne.
 2. Lønudgifter til ansættelse af pædagogmedhjælpere inkl. bidrag til pension, hvis særlige omstændigheder sandsynliggøres jf. § 7, nr. 3.
 3. Afledte udgifter tilknyttet det ekstra pædagogiske personale, herunder udgifter til forsikring, lønadministration, personalejuridisk bistand og eventuelle personaleafhængige bidrag til syge- og barselsfond.
4. Udgifter til revision Lønniveauet må ikke være højere end det, der er aftalt i overenskomster for tilsvarende arbejde på området.
10 Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1. Materielanskaffelser for over 50.000 kr. pr. projektår.
 2. Anskaffelse af fast ejendom.
 3. Anlægsudgifter, herunder ombygning og renovering.
 4. Dækning af underskud.
 5. Tilskud til enkeltpersoners underhold.
 6. Aktiviteter, der fuldt ud er finansieret fra anden side.
 7. Generelle uddannelses- og kursusaktiviteter.
 8. Aktiviteter for personer uden lovligt ophold i Danmark.
 9. Udgifter til projekter forankret i udlandet samt Grønland og Færøerne.
 10. Udgifter til transport.
 11. Udgifter til aktiviteter.
 12. Udgifter til formidling.
 13. Udgifter til lokaler.
11 Udbetaling af tilskud Ved tilsagn om tilskud skal kommunen eftersende en kort redegørelse over de forventede ansættelser for puljemidlerne.
Redegørelsen skal indeholde en angivelse af antal nyansættelser og antal opnormeringer af eksisterende personale, herunder en angivelse af uddannelsesniveauet.
Skabelon kan findes på ansøgningspuljens side på Tilskudsportalen.
Når redegørelsen er modtaget og godkendt vil Socialstyrelsen opstarte ratevise udbetalinger.
Udbetalingerne vil ske bagudrettet månedsvis i 2019 og bagudrettet kvartalsvis fra 2020.
Kommunerne skal således ikke udarbejde budget for anvendelsen af midlerne.
Det er hensigten med ansøgningspuljen, at institutionerne anvender de tildelte midler jævnt fordelt over den samlede projektperiode, så der bliver tale om en generel opnormering af det pædagogiske personale i hele perioden.
12 Ansøgningsfrist og -procedure Ansøgningsfristen er den 5. juli 2019 kl. 12.00. Efter dette tidspunkt kan ansøgninger ikke længere fremsendes.
 Det forventes, at ansøgerne får svar på ansøgningen i september 2019.
 Spørgsmål om administration af ansøgningspuljen kan stilles til Camilla Bæth i Socialstyrelsen via tilskudsforvaltning@socialstyrelsen.dk.
 Tekniske spørgsmål om Tilskudsportalen kan sendes til portal@socialstyrelsen.dk.
Ansøgningsskemaet skal udfyldes elektronisk via Tilskudsportalen.
For yderligere information om brug af Tilskudsportalen se under vejledninger på Tilskudsportalens forside.
Når Socialstyrelsen har modtaget ansøgningen vil dette fremgå af status under Min tilskudssag.
Bilag til ansøgningen Der foretages en vurdering af projektet ud fra oplysningerne i ansøgningen.
Bilag til ansøgningen indgår alene i vurderingen, såfremt det fremgår af ansøgningsvejledningen, at ansøger skal eller kan indsende specifikke bilag. Øvrige bilag, som fremsendes, vil således ikke indgå i sagsbehandlingen.
 Utilstrækkelige oplysninger i ansøgningen eller anden manglende medvirken kan føre til, at sagen afgøres på det foreliggende grundlag.
Tekniske problemer i forbindelse med indsendelse af ansøgning Hvis der opleves it-tekniske problemer i forbindelse med indsendelse af ansøgning til puljen, skal Tilskudsforvaltning kontaktes via telefon eller via mail (portal@socialstyrelsen.dk) inden ansøgningsfristens udløb samt kunne fremvise dokumentation for det it-tekniske problem, for at ansøgningen kan komme i betragtning.
 I særlige tilfælde, hvor Tilskudsforvaltning kontaktes efter fristens udløb med it-tekniske problemer, skal ansøger indsende dokumentation for, at ansøgningen er forsøgt indsendt rettidigt inden ansøgningsfristens udløb samt dokumentation for, at ansøger har haft it-tekniske problemer (som minimum i form af et screen dump af fejlmeddelelsen med synlig dato og klokkeslæt). Henvendelser, som modtages senere end 48 timer efter ansøgningsfristen, vil ikke komme i betragtning.
NemID Ansøgere med CVR-nummer skal ved oprettelse og indsendelse af ansøgninger anvende en NemID med arbejdersignatur tilknyttet det relevante CVR-nummer.
Den tilskudsansvarlige, såvel som den medarbejder, der opretter ansøgningen, skal have en NemID medarbejdersignatur.
Ansøgere, som ikke er CVR-registrerede ved ansøgningstidspunktet, kan søge ved hjælp af en NemID signatur tilknyttet deres CPR nummer, men der vil ved eventuel udbetaling af midler skulle skiftes til et CVR-nummer.
Personer, som er fritaget fra tilslutning til digital post, behøver ikke at søge gennem Tilskudsportalen.
13 Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at tilskud fra en ansøgningspulje kan være uforenelig med EU-retten, hvis støtten gives til et projekt, der indeholder en økonomisk aktivitet, f.eks. i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om projekter, der lever op til ansøgningspuljens tildelingskriterier og indstilles til støtte, er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsministeriets hjemmeside: http://em.dk/arbejdsomraader/erhvervsregulering-og-internationale-forhold.
