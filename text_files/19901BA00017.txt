Nr BSF 17 Forslag til folketingsbeslutning om privat institutionsdrift Fremsat af Kofod-Svendsen (KRF) Lysholm Christensen (KRF) Glønborg (KRF)  

 Inger Stilling Pedersen (KRF) den 8. november 1990 Folketinget opfordrer regeringen til at ændre lovgivningen, således at:
1. der kan oprettes og drives selvejende institutioner, uden at der  

 forinden indgås overenskomst med en amtskommune eller en kommune.
Der skal  

 fastsættes regler for drift og offentligt tilsyn og for, hvornår en urentabel  

 institution skal lukke, 2. en borger har ret til inden for visse grænser at få sit ophold på en  

 selvvalgt selvejende eller offentlig institution betalt efter bistandslovens  

 regler om betaling for ophold på den pågældende institutionsform/-type.
Bemærkninger til forslaget Almindelige bemærkninger Ifølge bistandsloven ligger pligten til at sørge for, at der er de  

 nødvendige sociale institutioner, hos amtskommuner og kommuner.
Denne  

 forpligtelse kan opfyldes ved, at amtskommuner og kommuner selv opretter og  

 driver de institutionstyper, de hver især efter bistandsloven er pålagt,  

 eller ved, at de indgår overenskomst med private, selvejende institutioner.  

 Lovgrundlaget i bistandsloven for at drive institutioner, herunder selvejende  

 institutioner, er følgende, jf. lovbekendtgørelse nr. 637 af 27. september  

 1989, som ændret senest ved lov nr. 425 af 13. juni 1990: § 60 (dagcentre og  

 ældreklubber), § 69, stk. 2 (daginstitutioner for børn), § 74, stk. 2  

 (daghjem/nathjem og dagcentre), § 80 (plejehjem og beskyttede boliger), § 91,  

 stk. 2 (revalideringsinstitutioner m.v.), § 95 a, stk. 2 (særlige  

 daginstitutioner for børn og unge med vidtgående fysiske eller psykiske  

 handicap), § 96, stk. 2 (døgninstitutioner for børn og unge), § 101, stk. 1  

 (svangre- og mødrehjem), § 105, stk. 2 (forsorgshjem m.v.) og § 112, stk. 3  

 (institutioner for personer med vidtgående fysiske eller psykiske handicap og  

 særlige plejehjem (voksne)).
Langt de fleste institutioner var oprindelig oprettet som private  

 institutioner.
Det gælder bl.a. for dag- og døgninstitutioner for børn og  

 unge, institutioner for voksne med vidtgående handicap og institutioner for  

 ældre.
 Antallet af private institutioner er imidlertid drastisk faldende.
Efter forslagsstillernes opfattelse er de private institutioner i mange  

 situationer bedre og billigere end de offentlige.
Frem for alt er det  

 vigtigt, at muligheden for at vælge en institution med en bestemt holdning  

 bevares.
En forbedret mulighed for at oprette og drive selvejende institutioner vil  

 give en større konkurrence mellem de offentlige og private institutioner og  

 kan medføre en øget omkostningsbevidsthed hos amtskommuner og kommuner, og en  

 øget decentralisering, som igen øger ansvarsfølelsen hos såvel personale som  

 bruger.
Den øgede konkurrence mellem institutionerne vil betyde, at nogle  

 institutioner bliver urentable.
Der skal derfor fastsættes regler for lukning  

 af en urentabel privat institution.
Bemærkninger til forslagets enkelte bestemmelser Ad 1.
Efter bistandslovens ikrafttræden eksisterer muligheden for at oprette og  

 drive private institutioner uden overenskomst med en amtskommune eller  

 kommune ikke længere.
Dog gælder der for plejehjem og beskyttede boliger  

 nogle overgangsregler, som betyder, at et plejehjem i visse situationer kan  

 drives uden at være selvejende og uden at have overenskomst, jf. pkt. 70 i  

 Socialstyrelsens vejledning nr. 2 af 18. august 1988 (hvis de er oprettet før  

 1. april 1964).
Efter de gældende regler er overenskomst med en kommune eller amtskommune  

 en betingelse for, at det offentlige kan formidle optagelse af personer i en  

 selvejende institution.
Ved overenskomsten sikres bl.a., at institutionen er  

 til rådighed for det offentlige mod betaling af de dermed forbundne udgifter  

 til institutionens drift.
Mange kommuner undlader af forståelige økonomiske grunde at indgå  

 overenskomst med private institutioner, hvis de selv har kapacitet til at  

 klare efterspørgslen efter institutionspladser.
Det sker til skade for de  

 mennesker, der af den ene eller den anden grund ønsker at benytte en bestemt  

 institution.
 Efter forslagsstillernes opfattelse bør private have mulighed for at  

 oprette og drive institutioner af enhver art, uden at der skal indgås  

 overenskomst med kommune eller amtskommune, inden institutionen begynder sin  

 drift.
 Private institutioner skal være selvejende.
Selv om der efter forslaget ikke skal oprettes driftsoverenskomst med  

 kommuner eller amtskommuner, skal der sikres professionel drift af de  

 selvejende institutioner.
Det skal ske gennem fastsættelse af regler  

 vedrørende pris for ophold, vedrørende værelsesforhold, så institutionerne  

 bevarer en vis standard og vedrørende personalenormering og -uddannelse;  

 bl.a. bør der stilles krav om, at institutionens leder har en relevant faglig  

 uddannelse.
Institutionens årsregnskab skal påtegnes af en statsautoriseret  

 revisor.
Kommunen/amtskommunen skal gennem tilsyn sikre, at disse regler  

 overholdes.
 Ad 2.
For at sikre den reelle valgfrihed for borgerne skal kommuner og  

 amtskommuner have pligt til at yde den samme betaling for ophold i en  

 selvvalgt privat eller offentlig institution såvel i som uden for kommunen,  

 hvis ønsket om ophold på den pågældende institution er berettiget.
Berettiget  

 er ønsket f.eks., hvis en ældre borger ønsker ophold på et plejehjem i den  

 kommune, hvor vedkommendes børn bor, eller ønsker at komme på en institution  

 med en bestemt holdning.
For at undgå, at kommunens eller amtskommunens udgifter til betaling for  

 ophold på institutioner ikke stiger væsentligt på grund af forslagets  

 gennemførelse, skal det af lovforslaget fremgå, at kommunen eller  

 amtskommunen kun skal være forpligtet til at betale et vist maksimum, som  

 f.eks. kan beregnes på baggrund af den gennemsnitlige udgift for ophold på  

 den pågældende institutionsform på landsplan eller i den pågældende kommune  

 eller som udregnes med baggrund i Indenrigsministeriets nøgletal for kommunen  

 på de forskellige institutioner.
Udgifter herudover skal borgeren selv dække.
