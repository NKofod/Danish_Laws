Tillægsbetænkning afgivet af  

 Skatteudvalget den 17. marts 1999 Tillægsbetænkning over Forslag til lov om ændring af  

 ligningsloven (Skattefrihed for arbejdsgiverbetalte ydelser til  

 alkoholafvænning m.v.) Udvalget har, efter at lovforslaget ved 2. behandling blev  

 henvist til fornyet udvalgsbehandling, behandlet dette i nogle møder  

 og har herunder stillet spørgsmål til skatteministeren, som  

 denne har besvaret skriftligt.
 Endvidere har udvalget modtaget en skriftlig henvendelse fra Maja Nissen,  

 Rønde.
 Herefter indstiller et flertal (udvalget med  

 undtagelse af Enhedslistens medlem) lovforslaget til vedtagelse i den  

 affattelse, hvori det foreligger efter 2. behandling.
 Et mindretal (Enhedslistens medlem af udvalget)  

 indstiller lovforslaget til forkastelse.
Et mindretal inden for flertallet (Venstres, Det Konservative Folkepartis  

 og Dansk Folkepartis medlemmer af udvalget) noterer sig, at skatteministeren  

 under udvalgsbehandlingen af lovforslaget har understreget, at det efter  

 ministerens opfattelse er en afgørende forudsætning for  

 skattefriheden for ydelser til alkoholafvænning, at alle medarbejdere i  

 en virksomhed skal have mulighed for at modtage tilbud fra arbejdsgiveren om  

 betalt behandling til alkoholafvænning.
Skatteministeren har  

 således bl.a. afvist, at betingelsen for skattefrihed i lovforslaget  

 vil være opfyldt, hvis ydelserne til alkoholafvænning på  

 lige fod med andre personalegoder indgår i en generel personalepolitik,  

 og hvis der i denne generelle personalepolitik, som gælder for alle  

 virksomhedens medarbejdere, er formuleret regler om, at personalegoderne er  

 betinget af f.eks. et vist minimum af anciennitet og/eller ugentlige  

 arbejdstimer.
Mindretallet bemærker, at det kunne have været  

 hensigtsmæssigt, hvis loven havde indeholdt regler om et beskedent krav  

 til medarbejdernes anciennitet eller arbejdstid, eller at der havde  

 været mulighed for at formulere et sådant beskedent krav i  

 virksomhedens generelle personalepolitik, således at arbejdsgiveren  

 ikke var forpligtet til at lade tilbudet om betalt alkoholafvænning  

 gælde for ansatte med f.eks. meget løs tilknytning til  

 virksomheden eller meget få ugentlige arbejdstimer.
Med det indhold,  

 loven har, jf. bl.a. skatteministerens bemærkninger ovenfor, kan der  

 være en risiko for, at virksomheder vælger ikke at anvende  

 mulighederne for at tilbyde alkoholafvænning til medarbejdere.
Dermed  

 risikeres det, at det bagvedliggende sigte - om at virksomhederne i  

 højere grad skal tage et socialt ansvar for virksomhedens medarbejdere  

 - ikke bliver fuldt ud opfyldt.
 Mindretallet opfordrer skatteministeren til om et år at orientere  

 udvalget om lovens anvendelse, herunder om omfanget af de arbejdsgiverbetalte  

 ydelser til alkoholafvænning.
Et andet mindretal inden for flertallet (Fremskridtspartiets medlem af  

 udvalget) bemærker, at Fremskridtspartiet er af den opfattelse, at  

 arbejdsgivere skal have mulighed for skattefrit at betale for medarbejderes  

 behandling uanset lidelsen.
Derfor har Fremskridtspartiet i denne samling  

 fremsat beslutningsforslag om afskaffelse af beskatning for  

 arbejdsgiverbetalte behandlinger af medarbejdere (B 29), hvis  

 bemærkninger der henvises til i denne anledning.
Fremskridtspartiet er desuden af den opfattelse, at nærværende  

 forslag nok er en politisk aftale, men reelt er søgt ødelagt af  

 skatteministeren med kravet om, at alle medarbejdere   uanset  

 ansættelsesforhold og tid - skal være omfattet af en  

 virksomhedspolitik vedrørende betaling for alkoholafvænning.
I  

 praksis vil en række virksomheder fravælge dette tilbud,  

 når det også skal gælde for midlertidigt ansatte,  

 juleafløsere og andre uden fast tilknytning til virksomheden.
Det er  

 antagelig en bevidst handling fra skatteministeren, der jo  

 grundlæggende er modstander af forslaget.
Skatteministeren kan om et  

 par år fremlægge dokumentation og påvise, at ordningen slet  

 ikke benyttes, og dermed bremse udviklingen mod, at arbejdsgivere  

 påtager sig et socialt ansvar, og at medarbejderne ikke bliver  

 brandbeskattet for dette engagement.
Det er værd at beskrive denne  

 forventning allerede nu, eftersom Folketinget og offentligheden måske  

 ikke er opmærksom på denne sammenhæng om et par år,  

 når ordningen måtte søges stoppet.
Fremskridtspartiet mener, at kun medarbejdere med fast tilknytning til en  

 virksomhed skal være omfattet af ordningen.
Det er nemt at  

 afgrænse.
I funktionærloven er der en 3 måneders  

 prøvetid, i arbejdsmarkedsreglerne er der bestemmelser om,  

 hvornår man er berettiget til sygedagpenge osv.
Der er nok af  

 henvisningsmuligheder, hvis viljen er til stede.
Men det er den ikke hos  

 skatteministeren, og derfor vedtages nu en lov, der ikke er optimal.
Fremskridtspartiet indstiller dog forslaget til vedtagelse, således  

 at forslaget kan bruges som afsæt til yderligere åbning af  

 arbejdsgiveres mulighed for at betale for lønmodtageres  

 sygdomsbehandling uden skattesmæk.
Når først  

 alkoholafvænning er godkendt, må det næste jo være  

 andre typer misbrugsbehandling, derefter betaling for følger ved  

 arbejdsskader og derefter forebyggende behandling for at undgå  

 arbejdsskader.
Danmark er et salamiland! Alt skal gå efter  

 salamimetoden, skive for skive   også denne sag.
Det er lidt  

 umenneskeligt, eftersom mange mennesker kunne få et bedre liv, hvis  

 arbejdsgiverne måtte betale for deres behandling.
De må så  

 fortsat i en årrække være henvist til et nummer i den  

 socialdemokratiske venteliste til det offentlige behandlingssystem.
