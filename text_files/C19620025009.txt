(Til samtlige kommunalbestyrelser og  

 politimestre.) I henhold til lov nr. 118 af 3. maj 1961 om midler til bekæmpelse af  

 plantesygdomme, ukrudt og visse skadedyr samt om midler til regulering af  

 plantevækst er kontrollen med rotteudryddelsesmidler blevet overført til  

 bekæmpelsesmiddellovgivningens område, hvilket bl.a. har bevirket, at  

 modtagelse, udlevering og opbevaring af rotteudryddelsesmidler skal ske i  

 overensstemmelse med denne lovgivnings regler, samt at disse midler skal  

 klassificeres af landbrugsministeriets giftnævn.
I henhold til giftnævnets  

 afgørelse er præparater indeholdende coumarinderivater (Warfarin o. lign.) nu  

 blevet overført til bekæmpelsesmiddellovens fareklasse B, hvilket bl.a.  

 medfører, at sådanne præparater i henhold til bestemmelsen i § 27, stk. 1 c  

 og stk. 2, i landbrugsministeriets bekendtgørelse nr. 289 af 25. september  

 1961 om midler til bekæmpelse af plantesygdomme, ukrudt og visse skadedyr  

 samt om midler til regulering af plantevækst kun må sælges af  

 erhvervsdrivende og organisationer, der har fået politiets tilladelse til  

 forhandling af midler i fareklasse B, og tilladelsen er betinget af, at  

 ansøgeren har et egnet giftskab (giftrum).
I adskillige kommuner foretages rotteudryddelsen ved kommunens egen  

 foranstaltning af kommunalt ansatte giftudlæggere, som - efter endt eftersyn  

 af en ejendom - hidtil ofte har udleveret husejeren eller dennes repræsentant  

 f. eks. et warfarinpræparat til supplerende udlægninger.
Efter den nævnte  

 bestemmelse i § 27 i bekendtgørelsen af 25. september 1961, jfr.  

 bekendtgørelsens § 9, stk. 1, må en sådan udlevering imidlertid kun finde  

 sted, hvis giftudlæggeren har fået politiets tilladelse til forhandling af  

 midler i fareklasse B.
 Da indenrigsministeriet på grundlag af erklæringer fra ministeriets  

 konsulenter i rottesager må finde, at udleveringen af rotteudryddelsesmidler  

 til supplerende udlægninger er en nødvendig forudsætning for opnåelsen af en  

 effektiv rottebekæmpelse, har landbrugsministeriet efter  

 indenrigsministeriets anmodning for at lette arbejdet med rotteudryddelsen  

 bemyndiget indenrigsministeriet til på landbrugsministeriets vegne at meddele  

 de kommuner, der lader foretage rotteudryddelsen ved egen foranstaltning,  

 dispensation fra de nævnte bestemmelser i § 27, stk. 1 c og stk. 2, i  

 bekendtgørelse nr. 289 af 25. september 1961.
 Under henvisning til det således anførte meddeler indenrigsministeriet  

 herved på landbrugsministeriets vegne de kommuner, der lader foretage  

 rotteudryddelsen ved egen foranstaltning, dispensation fra bestemmelserne i §  

 27, stk. 1 c og stk. 2, i bekendtgørelse nr. 289 af 25. september 1961,  

 således at de omhandlede kommuner gennem de kommunalt ansatte giftudlæggere  

 er berettiget til at udlevere rotteudryddelsesmidler i fareklasse B, der  

 indeholder et coumarinderivat (Warfarin o. lign.) til en ejendoms ejer eller  

 dennes repræsentant uden forud indhentet tilladelse af politiet og uanset,  

 hvorvidt giftudlæggeren har et egnet giftskab (giftrum). Det er dog en  

 betingelse herfor, at udleveringen kun sker til brug ved supplerende  

 udlægninger, at de omhandlede rotteudryddelsesmidler kun udleveres i den  

 originale pakning, som er mærket »Fareklasse B«, og som er forsynet  

 med advarselstekst og brugsanvisning, at der kun udleveres så meget af  

 præparatet, som er nødvendigt til foretagelse af supplerende udlægninger i  

 tiden mellem giftudlæggerens eftersyn, og at modtageren udtrykkelig gøres  

 opmærksom på, at han i overensstemmelse med de nærmere regler i § 31 i  

 landbrugsministeriets nævnte bekendtgørelse af 25. september 1961 ved  

 opbevaring og anvendelse af midlerne skal udvise fornøden forsigtighed og  

 agtpågivenhed, således at de ikke direkte eller indirekte kan forvolde skade  

 på mennesker eller husdyr.
 Indenrigsministeriet, den 30. oktober  

 1962.
 P.M.V.
 E.B.
 Blom-Hanssen.
