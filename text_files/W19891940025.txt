 K modtog støtte efter bistandslovens § 42 til gennemførelse af en  

 læreruddannelse, der blev afsluttet i juni 1979.
 Der var ikke mulighed for at eftergive den endnu ikke tilbagebetalte  

 del af to uddannelseslån, til henholdsvis Socialstyrelsen og B kommune, for  

 hvilken der i september 1982 var underskrevet gældsbrev og som K siden havde  

 afdraget med 16.800 kr.
 Ankestyrelsen henviste i sin afgørelse til bistandslovens § 42, stk.
 7 (og før 1. juli 1987 pkt. 9 i Socialministeriets cirkulære af 30.
 marts 1976 med senere ændringer), hvorefter lånet bortfalder, hvis  

 låntageren i en periode af 3 år (efter 1.1.81 5 år) ikke har haft økonomisk  

 mulighed for at tilbagebetale lånet. (* 1) Uddannelseslån, der var ydet af A  

 kommune, og hvor kravet om tilbagebetaling først var rejst i november 1984  

 fandtes derimod ikke - ud fra et risikohensyn -at kunne kræves tilbagebetalt.
 REDEGØRELSE FOR SAGEN:
 En nu 39-årig kvinde K modtog støtte efter bistandslovens § 42 til  

 gennemførelse af en læreruddannelse, der blev afsluttet i juni 1979.
 K underskrev den 30. september 1977 lånedokument vedrørende den  

 uddannelseshjælp, som hun modtog fra A kommune.
 Det fremgik bl.a. heraf, at halvdelen af den hjælp, K modtog fra kommunen,  

 blev ydet som lån, der ville være at tilbagebetale på den måde kommunen måtte  

 bestemme, hvorom der umiddelbart efter uddannelsens afslutning ville  

 fremkomme nærmere meddelelse.
 Samtidig forpligtede K sig til på forlangende efter uddannelsens  

 afslutning at udstede gældsbevis til kommunen.
 Den samlede tilbagebetalingspligtige hjælp udgjorde ialt 52.187,60 kr.
Heraf skyldte K 7.898,80 kr. til B kommune.
K underskrev den 9. september  

 1982 gældsbrev vedrørende tilbagebetaling af beløbet med 800 kr. pr. måned.
K skyldte 19.710,08 kr. til Socialstyrelsen.
K underskrev den 9. september  

 1982 gældsbrev vedrørende tilbagebetaling af beløbet med 800 kr. pr. måned.
K skyldte 24.578 kr. til A kommune.
Der er ikke underskrevet gældsbrev til  

 A kommune.
 Pr. 31. december 1986 udgjorde de endnu ikke tilbagebetalte lån ialt  

 35.386,88 kr., nemlig 24.578 kr. til A kommune og 10.888,88 kr. til  

 Socialstyrelsen og B kommune.
 Der forelå til vurdering af K's betalingsevne en af K i januar 1987  

 indsendt opgørelse over indtægter/udgifter.
 På baggrund af disse oplysninger, sammenholdt med skatteoplysninger for  

 1986 og en beregning efter bistandslovens § 37, skønnede forvaltningen, at K  

 kunne tilbagebetale 500 kr. pr. måned.
K så sig ikke i stand til at betale afdrag på gælden.
Hun anmodede om  

 eftergivelse af den resterende gæld.
 AFGØRELSEN, DER KLAGES OVER:
 A kommune meddelte afslag på anmodningen om eftergivelse af ydet  

 uddannelseslån med den begrundelse, at K ikke opfyldte betingelserne derfor i  

 Socialministeriets bekendtgørelse nr. 432 af 19. juni 1987 om  

 uddannelseshjælp efter bistandslovens § 42.
Herudover fandt A kommune på baggrund af oplysningerne om K's økonomiske forhold i januar 1987, at hun havde evne til at tilbagebetale 500 kr. månedligt af låneandelen af den hjælp, hun havde modtaget efter bistandslovens § 42.
 Endelig fandt A kommune, at K's tilbagebetalingsevne i november 1987 måtte  

 vurderes påny ved henvendelse til socialforvaltningen.
 KLAGEN TIL ANKESTYRELSEN:
 Sagen blev anket af K, der for så vidt angik gældsbrevet til A kommune  

 anførte, at hun ikke havde været bekendt med gældsbrevet til A kommune før  

 hendes seneste besøg på socialforvaltningen i 1986.
 K redegjorde endvidere for sine økonomiske forhold.
 Supplerende oplysninger efter indankningen:
 A kommune oplyste overfor Ankestyrelsen, at lånet til kommunen først  

 endelig var blevet opgjort i november 1984, hvorefter K blev anmodet om at  

 underskrive gældsbrev på beløbet.
 Dette ønskede K imidlertid ikke.
 Socialforvaltningen oplyste endvidere i december 1988, at der ikke forelå  

 ny betalingsordning, da K havde undladt at møde på kontoret til to aftalte  

 tider.
 LOVGRUNDLAG:
 Bistandslovens § 42.
 Socialministeriets cirkulære af 30. marts 1976 om hjælp efter  

 bistandslovens § 42, som ændret ved cirkulære af 17. oktober 1980. § 4 i  

 Socialministeriets bekendtgørelse nr. 432 af 19. juni 1987 om  

 uddannelseshjælp efter bistandslovens § 42.
 Socialministeriets vejledning af 26. juni 1987 om hjælp efter  

 bistandslovens § 42, pkt. 51-54.
 ANKESTYRELSENS AFGØRELSE:
Ankestyrelsen fandt, at uddannelseslånene fra henholdsvis Socialstyrelsen og B kommune, som K i september 1982 havde underskrevet  

 gældsbreve for, og som K siden havde afdraget med 16.800 kr., fortsat bestod,  

 og at der ikke var mulighed for at eftergive den endnu ikke tilbagebetalte  

 del af disse lån.
Begrundelsen var, at lånet ifølge bistandslovens § 42, stk. 7 (og før 1.  

 juli 1987 pkt. 9 i Socialministeriets cirkulære af 30. marts 1976 med senere  

 ændringer) kun bortfalder, hvis låntageren i en periode af 3 år (og efter 1.  

 januar 1981 5 år) ikke har haft økonomisk mulighed for at tilbagebetale på  

 lånet.
Dette var ikke godtgjort i K's tilfælde, jf. at K siden december 1982  

 havde afdraget på lånet.
 Ankestyrelsen fandt derimod, at uddannelseslånet, som var ydet af A  

 kommune fra september 1977, ikke kunne kræves tilbagebetalt.
 Begrundelsen var, at krav om tilbagebetaling heraf først var rejst mere  

 end 5 år efter uddannelsens afslutning og mere end 2 år efter at kommunen  

 foranledigede gældsbreve underskrevet for uddannelseslånene fra  

 Socialstyrelsen og B kommune uden ved den lejlighed at tage forbehold om  

 lånet fra A kommune, hvorfor risikohensyn tilsagde, at kravet ikke længere  

 kunne gøres gældende over for K.
 På denne baggrund hjemviste Ankestyrelsen sagen til A kommune til  

 fastsættelse af ny betalingsordning.
(* 1) Om forældelse af tilbagebetalingskrav.
Se tillige SM 0-44-85,  

 0-34-86, 0-89-86, 0-1-88 og 0-72-88. Afgørelsen indebærer en ændring af  

 praksis, idet det ved afgørelsen nu er fastslået, at bistandslovens § 27,  

 stk. 3, ikke finder anvendelse på tilbagebetaling af hjælp efter lovens § 42  

 dvs. at det afgørende for bortfald af tilbagebetalingskrav er, at der ikke  

 har været nogen tilbagebetalingsevne i en periode af 3 år (efter 1.1.81 5  

 år). Som følge heraf vil følgende SM - Sociale Meddelelser blive optaget på  

 en kommende kassationsliste: 0-61-87 og 0-56-88.
