 Spørgsmålet om, hvilke dokumenter, der kunne benyttes under en  

 verserende retssag henhørte under domstolene.
 I skrivelse af 11. oktober 1994 har advokat A som advokat K klaget over,  

 at Finanstilsynet ved skrivelse af 30. september 1994 (j.nr. 521-0084, F  

 13320) har tilkendegivet, at fremlæggelse af en række bilag under en retssag,  

 som klageren har anlagt mod konkursboet B Andelskassen X-by, efter tilsynets  

 opfattelse vil indebære en overtrædelse af bank- og sparekasselovens § 54,  

 stk. 2.
I.
Sagens forløb forud for klagen til erhvervsankenævnet.
Det fremgår af sagen, at advokat A, som advokat for K, der har været  

 bestyrelsesmedlem i Andelskassen, den 11. november 1993 har udtaget stævning  

 ved retten i Y-by mod B Andelskassen X-by under konkurs, med påstand om, at  

 sagsøgte tilpligtes at betale 80.000 kr. med renter.
Af stævningen fremgår,  

 at sagsøger, der forud for andelskassens konkurs havde købt nogle  

 andelsbeviser i kassen, bl.a. har gjort gældende, at købet ikke er bindende  

 for ham, idet løftet er fremkaldt under omstændigheder, hvor sagsøgte  

 svigagtigt har fortiet oplysninger om kassens dårlige økonomi og afgivet  

 urigtige oplysninger om kassens økonomi og særligt andelsbevisernes værdi og  

 om, at der ikke var risiko forbundet med erhvervelsen.
Til stævningen var  

 vedlagt bilag 1-21.
 Ved skrivelse af 16. november 1993 fremsendte kurator i B Andelskassen  

 X-by under konkurs, advokat C til stævningen til Finanstilsynet og anmodede  

 om tilsynets bemærkninger i relation til bank- og sparekasselovens § 54. Ved  

 skrivelse af 27. december 1993 besvarede Finanstilsynet henvendelsen således:  

 »...
 Det følger af bank- og sparekasselovens § 54, stk. 2, 1. pkt., at  

 bestyrelsesmedlemmer, medlemmer af lokale bestyrelser eller lignende,  

 medlemmer af repræsentantskabet i en bank eller andelskasse, revisorer og  

 granskningsmænd samt deres suppleanter, direktører og øvrige ansatte ikke  

 uberettiget må videregive eller udnytte fortrolige oplysninger, som de under  

 udøvelsen af deres hverv har fået kendskab til.
 Det er tilsynets opfattelse, at oplysninger om kundens identitet, disses  

 økonomi, pengeinstituttets ledelse samt tilsynets vurderinger af andelskassen  

 er omfattet af bank- og sparekasselovens § 54, stk. 2, 1. pkt.
 Det er endvidere tilsynets opfattelse, at den i bank- og sparekasselovens  

 § 54, stk. 2, 1. pkt., omhandlede tavshedspligt består, også efter et  

 pengeinstituts konkurs, men at et pengeinstituts konkurs bevirker, at  

 videregivelse i større omfang end før konkursen må betragtes som berettigede,  

 idet blandt andet afvikling af konkursboet vil kræve dette.
 De fremsendte bilag giver anledning til følgende bemærkninger i relation  

 til bank- og sparekasselovens § 54, stk. 2, 1. pkt.
 1. Tilsynets skrivelser af 25. marts 1991 samt 19. marts 1992 tilsendt  

 bestyrelsen og direktionen for B Andelskassen X-by er vedlagt ovennævnte  

 stævning som bilag 2 og 8.
 Skrivelserne er i et vist omfang anonymiseret, idet navne på omtalte  

 kunder er overstreget.
 Tilsynet er imidlertid af den opfattelse, at begge skrivelser indeholder  

 fortrolige oplysninger, hvilket indebærer, at så længe den i bank- og  

 sparekasselovens § 50 b, stk. 1, omhandlede tavshedspligt for ansatte i  

 tilsynet ikke er »brudt« kan de dokumenter, som disse personer har  

 udarbejdet, ikke offentliggøres.
 Videregivelse af disse skrivelser vil således indebære en overtrædelse af  

 bank- og sparekasselovens § 54, stk. 2.
 2. Udskrift af andelskassens revisionsprotokollat til årsregnskab for 1991  

 er vedlagt stævningen som bilag 3.
 Der er foretaget en del overstregninger i revisionsprotokollatet, således  

 at personer ikke umiddelbart kan identificeres, men revisionsprotokollen  

 indeholder fortsat oplysninger om revisionens vurdering af andelskassens  

 ekspertise og kapacitet, hvilke institutter andelskassen havde  

 tilgodehavender hos m.v.
 Det er på baggrund heraf tilsynets opfattelse, at videregivelse af disse  

 oplysninger vil indebære en overtrædelse af bank- og sparekasselovens § 54,  

 stk. 2.
 Endvidere må offentliggørelse vel kræve, at revisionen har tiltrådt  

 offentliggørelsen.
 3. Stævningen er bilagt bestyrelsesmødereferater som bilag 11, 12, 14, 15,  

 16, 17 og 18.
 Disse referater er også i et vist omfang anonymiserede, men det er f.eks.  

 muligt at identificere kunder.
 Herudover indeholder referaterne oplysninger om andelskassens forhold, som  

 tilsynet finder er fortrolige, herunder udtalelser fra de enkelte  

 bestyrelsesmedlemmer og direktion, samt oplysninger om hvilke  

 bestyrelsesmedlemmer der deltog i møder og lignende.
 Da bank- og sparekasselovens § 54, stk. 2, skal beskytte både  

 pengeinstituttets kunder, bestyrelsesmedlemmer, direktører m.v. mod, at der  

 sker videregivelse af oplysninger vedrørende deres kundeforhold og f.eks.  

 udtalelser som de pågældende er fremkommet med i forbindelse med deltagelse i  

 bestyrelsesarbejde, indebærer offentliggørelse af bestyrelsesmødereferaterne,  

 som de er præsenteret for tilsynet for nærværende, en overtrædelse af bank-  

 og sparekasselovens § 54, stk. 2.
 Tilsynet finder ikke, at fremlæggelse af de øvrige bilag, der er vedlagt i  

 stævningen i forbindelse med retssagen vil indebære en overtrædelse af bank-  

 og sparekasselovens § 54, stk. 2.
 Det fremgår af skrivelsen af 16. november 1993, at de omhandlede  

 dokumenter er vedlagt stævningen og at denne er fremsendt til retten, men at  

 denne ikke i øvrigt er videredistribueret.
Tilsynet antager på denne baggrund, at der ikke i det konkrete tilfælde er  

 sket en videregivelse. ...' Under henvisning til at parterne i forbindelse med en drøftelse i retten  

 var blevet enige om på ny at forelægge bilagene for Finanstilsynet, idet  

 bilagene var blevet yderligere anonymiseret, anmodede advokat C ved skrivelse  

 af 25. juli 1994 Finanstilsynet om at meddele, hvorvidt en forelæggelse af  

 bilagene i den nu foreliggende form efter Finanstilsynets opfattelse ville  

 være en overtrædelse af bank- og sparekasselovens § 54, stk. 2. Med  

 henvendelsen fulgte bilagene 2, 3, 8, 11, 12, 14-18.
 I den påklagede skrivelse af 30. september 1994 henviste Finanstilsynet  

 til og gentog til dels de generelle bemærkninger, som tilsynet allerede havde  

 fremsat i skrivelsen af 27. december 1993 og bemærkede yderligere bl.a.  

 følgende: »...
 For så vidt angår de med skrivelsen af 25. juli 1994 fremsendte bilag skal  

 tilsynet bemærke følgende:
 For så vidt angår bilag 2 og 8, indeholder disse dokumenter fortsat  

 oplysninger vedrørende tilsynets vurdering af andelskassens ledelse, drift,  

 resultater fra undersøgelsen 1992 m.v.
 På denne baggrund finder tilsynet, at videregivelse af oplysninger  

 indeholdt i skrivelserne, vil indebære overtrædelse af bank- og  

 sparekasselovens § 54, stk. 2.
 For så vidt angår bilag 3, som er udskrift af Andelskassens  

 revisionsprotokollat til årsregnskab for 1991, finder tilsynet, at der efter  

 de nu foretagne anonymiseringer, kan ske offentliggørelse af dokumentet, hvis  

 revisionen tiltræder dette.
For så vidt angår bilag 11, 12, (16), 14, 15, 17 og 18, finder tilsynet  

 fortsat, at der i disse bilag er indeholdt oplysninger, der bevirker, at  

 videregivelse af disse vil indebære en overtrædelse af bank- og  

 sparekasselovens § 54, stk. 2. ...« I klageskrivelsen af 11. oktober 1994 til erhvervsankenævnet og i en  

 supplerende skrivelse af 17. oktober 1994 har advokat A bl.a. oplyst, at han  

 for ca. 30 andre klienter ligeledes har udtaget stævning mod B Andelskassen  

 X-by under konkurs.
Advokat A har endvidere gjort gældende, at han ikke er  

 enig med Finanstilsynet i, at fremlæggelse af de nævnte bilag vil indebære en  

 overtrædelse af bank- og sparekasselovens § 54, stk. 2, idet de  

 beskyttelseshensyn, der ligger bag tavshedspligtsbestemmelserne ikke er til  

 stede i denne sag, hvor andelskassen definitivt er gået konkurs.
I den  

 forbindelse har klageren henvist til, at hensynet vil svækkes stærkt, idet  

 det af bank- og sparekasselovens § 50 b, stk. 2, nr. 2, fremgår, at  

 tavshedspligten for ansatte i Finanstilsynet ikke gælder under en civil  

 retssag, når pengeinstituttet er gået konkurs.
De oplysninger, som fremgår af  

 bilagene ville derfor kunne tilvejebringes ved afhøringer under retssagen.  

 Det vil være stridende mod retsbevidstheden, såfremt konkursboet, med det  

 formål at undertrykke vigtigt bevismateriale, skulle kunne dække sig ind  

 under tavshedspligtsbestemmelserne, der først og fremmest er givet af hensyn  

 til pengeinstituttets kunder/indskydere - de kunder, som ønsker bilagene  

 fremlagt.
Klageren har endvidere henvist til et responsum afgivet af lektor,  

 lic. jur.
Lars Hedegaard Kristensen, Århus Universitet.
Dokumentet er  

 vedhæftet kendelsen som bilag 1. Efter at være gjort bekendt med  

 Finanstilsynets redegørelse af 16. december 1994 til Erhvervsankenævnet har  

 advokat A påny bl.a. henvist til, at fortrolige oplysninger kan videregives  

 under en civil sag efter bank- og sparekasselovens § 50 b, stk. 2, nr. 2, når  

 et pengeinstitut er erklæret konkurs, såfremt oplysningerne ikke vedrører 3.  

 mand, der er involveret i et forsøg på at redde pengeinstituttet.
 I en over sagen af Erhvervsankenævnet indhentet udtalelse og redegørelse  

 af 16. december 1994 har Finanstilsynet bl.a. gentaget de generelle  

 betragtninger fra skrivelse af 27. december 1993 og 30. september 1994 og  

 tilføjet: »...
 Finanstilsynet skal yderligere anføre, at det følger af bank- og  

 sparekasselovens § 50, stk. 2, nr. 2, at Finanstilsynets personale kan  

 videregive fortrolige oplysninger under en civil retssag, når et  

 pengeinstitut er erklæret konkurs eller trådt i likvidation som følge af en  

 domstolskendelse, og såfremt oplysningerne ikke vedrører tredjemand, der er  

 involveret i forsøg på at redde pengeinstituttet.
 Den omstændighed, at der skal være anlagt en retssag, førend  

 tavshedspligten brydes for Finanstilsynets personale, indebærer efter  

 tilsynets vurdering, at heller ikke andre end det i tilsynet ansatte  

 personale, kan videregive oplysninger efter et pengeinstituts konkurs.
 Hvis det modsatte synspunkt blev antaget, ville bestemmelsen i bank- og  

 sparekasselovens § 50, stk. 2, nr. 2, ikke kunne tilgodese et  

 beskyttelseshensyn, idet oplysningerne på trods af at tilsynet skulle  

 hemmeligholde disse, frit ville kunne videregives af andre.
 For så vidt angår de i Finanstilsynets skrivelse af 30. september 1994  

 omhandlede bilag, skal Finanstilsynet anføre følgende:
 Ad bilag 2 og 8.
 Bilag 2 indeholder skrivelse af 25. marts 1991 fra Finanstilsynet til  

 bestyrelsen og direktionen for B Andelskassen X-by.
 Bilag 8 indeholder skrivelse af 19. marts 1992 fra Finanstilsynet til  

 bestyrelsen og direktionen for B Andelskassen X-by.
 Disse bilag er i den seneste fremsendte form, jf. bilag C, anonymiseret  

 fuldstændigt, for så vidt angår navne på kunder.
 Skrivelserne indeholder imidlertid oplysninger vedrørende Finanstilsynets  

 vurdering af andelskassens ledelse, drift, resultater fra tilsynets  

 undersøgelse af andelskassen 1992 m.v.
 Det er Finanstilsynets opfattelse, at disse oplysninger er omfattet af  

 begrebet »fortrolige oplysninger«, jf. bank- og sparekasselovens §  

 54, stk. 2, og at der derfor, så længe den i bank- og sparekasselovens § 50  

 b, stk. 1, omhandlede tavshedspligt for ansatte i tilsynet ikke er  

 »brudt«, ikke kan ske offentliggørelse af dokumenterne.
 Ad bilag 11, 12, 14, 15, 16, 17 og 18.
 Bilag 11 indeholder side 1-5 af bestyrelsesmødereferat af 29. maj 1992 for  

 B Andelskassen X-by.
 I den senest foreliggende udgave, jf. bilag C, indeholder referatet blandt  

 andet oplysninger om en navngiven kunde samt om hensættelser i andelskassen.
 Bilag 12 indeholder bestyrelsesmødereferat af 5. juli 1992 for B  

 Andelskassen X-by med tilhørende redegørelse og oversigt over regnskabstal i  

 periode 1990 til 30. juni 1992.
 Bilaget indeholder oplysninger om andelskassens forhold, f.eks.  

 oplysninger vedrørende generelle forhold omkring direktionens overholdelse af  

 bestyrelsens instruks.
 Bilag 14 indeholder bestyrelsesmødereferat af 20. juli 1992 for B  

 Andelskassen X-by.
 Bilaget indeholder i den senest foreliggende udgave blandt andet  

 oplysninger om og vurderinger af andelskassens drift m.v. samt ledelsen.
 Bilag 15 indeholder bestyrelsesmødereferat af 3. august 1992 for B  

 Andelskassen X-by.
 Bilaget indeholder i den senest foreliggende udgave blandt andet  

 oplysninger om, at andelskassen vil kontakte ligningsrådet vedrørende  

 kapitalpension/lavt forrentede lån, at andelskassens likviditet vil blive  

 påvirket katastrofalt, hvis der hæves 800 tkr. af en enkelt kunde, og at  

 andelskassen ikke opfylder »lovens« krav om egenkapital.
 Bilag 16 indeholder bestyrelsesmødereferat af 5. august 1992 for B  

 Andelskassen X-by.
 Bilaget indeholder oplysninger vedrørende såvel Finanstilsynets som  

 bestyrelsens vurderinger af andelskassens situation.
 Bilag 17 indeholder side 1-2 samt dokumenter bilagt bestyrelsesmødereferat  

 af 12. august 1992 for B Andelskassen X-by.
 Bilaget indeholder oplysninger vedrørende bestyrelsens drøftelser blandt  

 andet vedrørende ophævelse af køb af andelskassebeviser m.v.
 Bilag 18 indeholder bestyrelsesmødereferat af 25. august 1992 for B  

 Andelskassen X-by.
 Bilaget indeholder blandet andet Finanstilsynets referat af møde afholdt  

 den 6. august 1992, hvor der redegøres for Finanstilsynets vurdering af  

 andelskassens situation.
 På baggrund af ovennævnte er det Finanstilsynets opfattelse, at bilag  

 11-12 samt 14-18, således som de fremtræder i den senest foreliggende  

 anonymiserede form ... indeholder oplysninger, som skal karakteriseres som  

 »fortrolige oplysninger«, jf. bank- og sparekasselovens § 54, stk.  

 2.
 Det er ikke Finanstilsynets opfattelse, at der i den konkrete situation  

 foreligger omstændigheder, der bevirker, at videregivelse af ovennævnte  

 oplysninger kan karakteriseres som berettiget.
Finanstilsynet finder på denne baggrund, at videregivelse af ovennævnte  

 oplysninger vil indebære en overtrædelse af bank- og sparekasselovens § 54,  

 stk. 2.' Efter at erhvervsankenævnet på begæring fra advokat C har tilladt at  

 konkursboet indtrådte i klagesagen i medfør af § 10, stk. 1, i  

 bekendtgørelsen om Erhvervsankenævnet, har advokat C på vegne konkursboet  

 efter B Andelskassen X-by udtalt sig til støtte for Finanstilsynets  

 synspunkter.
 Ankenævnet udtaler:
Således som sagen er oplyst over for ankenævnet, lægger nævnet til grund,  

 at de nævnte bilag (bilag 2, 3, 8, 11, 12 og 14-18) hidrører fra sagsøger,  

 der har fået dokumenterne i sin besiddelse i sin egenskab af medlem af  

 bestyrelsen for B Andelskasssen X-by forud for konkursen.
Det følger  

 endvidere af det oplyste, at kurator i konkursboet, advokat C, efter samråd  

 med advokat A til brug under den civile retssag, som klageren har anlagt mod  

 konkursboet, har anmodet Finanstilsynet om at oplyse, hvorvidt dokumenterne  

 efter tilsynets opfattelse helt eller delvist må anses for fortrolige efter  

 bestemmelsen i bank- og sparekasselovens § 54, stk. 2.
 På denne baggrund bemærkes, at Finanstilsynets udtalelse senest i  

 skrivelse af 30. september 1994 efter karakteren af § 54, stk. 2, i bank- og  

 sparekasseloven, der er en straffebestemmelse, alene kan anses for vejledende  

 og derfor ikke er en afgørelse, der kan indbringes for ankenævnet.
 Afgørelsen af hvorvidt dokumenterne kan benyttes under en verserende  

 retssag henhører under domstolene efter sædvanlige herom gældende regler.
