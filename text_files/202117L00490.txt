Ændringsforslag stillet den 7. februar 2022 uden for betænkningen Ændringsforslag til 2. behandling af Forslag til lov om leje [af indenrigs- og boligministeren (Kaare Dybvad Bek)]:
Til § 32 Af Susan Kronborg (RV):
 66) Som stk. 2 indsættes:
»Stk. 2. Er lejemål, som er beliggende i ejendomme omfattet af § 7, gennemgribende forbedret, kan der ved fastsættelsen af lejen efter stk. 1 ske sammenligning med lejemål med en lejefastsættelse efter § 19, stk. 2.« [Lejefastsættelse for gennemgribende forbedrede lejemål i småejendomme] Bemærkninger Til nr. 66 Den foreslåede bestemmelse har til formål at kodificere gældende ret i en bestemmelse for på den måde at klarlægge retsstillingen for enhver bruger af lovgivningen.
 Bestemmelsen har til formål at tydeliggøre, at såfremt et lejemål i en småejendom har gennemgået en gennemgribende forbedring, vil der ved fastlæggelse af lejen for lejemålet kunne ske sammenligning med lejemål, som har en lejefastsættelse efter det foreslåede § 19, stk. 2, om gennemgribende forbedrede lejemål i storejendomme.
 Det bemærkes i den forbindelse, at stk. 1 stadig finder anvendelse, hvilket betyder, at det f.eks. stadig er et krav, at lejen for det sammenlignelige lejemål er omkostningsbestemt reguleret efterfølgende i henhold til den foreslåede § 23.
 Det er ligeledes et kriterie for sammenligningen, at der i henhold til stk. 1 er tale om lejemål af tilsvarende beliggenhed, art, størrelse, kvalitet, udstyr og vedligeholdelsesstand, og der kan derfor efter omstændighederne skeles til de kvalitative kriterier for gennemgribende forbedrede lejemål i storejendomme, jf. det foreslåede § 19, stk. 2, når det skal fastslås, hvorvidt et lejemål i en småejendom er gennemgribende forbedret i henhold til nærværende bestemmelse.
 Der er ikke med bestemmelsen tiltænkt materielle ændringer set i forhold til gældende ret.
