 Efter skattekontrollovens § 20, stk. 1 kan skatteministeren, eller den,  

 han bemyndiger dertil, tilkendegive en skatteyder, at en sag kan afgøres uden  

 retsforfølgning, hvis Ligningsrådet skønner, at overtrædelsen ikke vil  

 medføre højere straf end bøde, og skatteyderen erkender sig skyldig i  

 overtrædelsen samt erklærer sig rede til at betale en nærmere angivet bøde.  

 Skatteministerens beføjelser efter skattekontrollovens § 20 er delegeret til  

 Ligningsrådet.
 Ligningsrådet har i medfør af § 12, jf. § 28 i forretningsordenen for  

 Ligningsrådet og Statsskattedirektoratet fastsat følgende for så vidt angår  

 kompetencen i skattestraffesager.
A Ligningsrådet træffer afgørelse i følgende sager:
 1. Sager som rådet kræver forelagt.
 2. Sager vedrørende medlemmer af folkevalgte råd og  

 nævn.
 3. Sager der har været genstand for en betydelig  

 offentlig interesse.
 4. Sager som Statsskattedirektoratet skønner det  

 hensigtsmæssigt at forelægge, fordi de frembyder tvivlsomme eller  

 kontroversielle spørgsmål.
 5. Sager hvori skatteyderen ønsker personligt  

 foretræde for Ligningsrådet.
 6. Sager vedrørende opstilling af generelle  

 retningslinier for skattemyndighedernes behandling af skattestraffesager.
 7. Ansøgninger om eftergivelse eller nedsættelse af  

 bøder, tillægsskat og dødsbotillæg.
B Statsskattedirektoratet træffer - med de undtagelser der følger af afsnit  

 A - afgørelser i følgende sager:
 1. Sager vedrørende straffelovens § 289, jf.  

 skattekontrollovens § 13, stk. 1.
 2. Sager vedrørende skattekontrollovens § 13, stk. 1,  

 hvor frihedsstraf er forskyldt (eventuelt i forbindelse med overtrædelse af  

 momsloven).
 3. Sager vedrørende skattekontrollovens §§ 14, 15, 16,  

 17 og 18.
 4. Sager vedrørende rådgivere (advokater, revisorer,  

 regnskabskonsulenter m.v.).
 5. Sager hvor der i forbindelse med skatteunddragelsen  

 er anvendt falske eller forfalskede dokumenter, eller hvor skatteyderen i  

 øvrigt har overtrådt straffeloven.
 6. Sager om begæring om anke af domme.
C Amtsskatteinspektoraterne og skattedirektoraterne i Københavns og  

 Frederiksberg kommuner træffer - med de undtagelser der følger af afsnit A og  

 B - afgørelse i følgende sager:
1. Sager vedrørende skattekontrollovens § 13, stk. 1  

 for så vidt der ikke er forskyldt højere straf end bøde.
 2. Sager vedrørende skattekontrollovens § 13, stk. 2.  

 I de anførte sager kan amtsskatteinspektoraterne/ skattedirektoraterne  

 tillige anmode politiet om, at der rejses tiltale, hvis den pågældende  

 skatteyder enten tilkendegiver, at han ønsker strafspørgsmålet indbragt for  

 retten eller undlader at reagere på et fremsendt bødeforlæg.
 Cirkulæret træder i kraft den 1. september 1989. Samtidig ophæves  

 SD-cirkulære 1988-54.
