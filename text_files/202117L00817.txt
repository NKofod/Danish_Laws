Ændringsforslag stillet den 6. maj 2022 uden for betænkningen Ændringsforslag til 2. behandling af Forslag til lov om Danmarks deltagelse i det europæiske samarbejde om sikkerhed og forsvar ved at afskaffe EU-forsvarsforbeholdet [af udenrigsministeren (Jeppe Kofod)]:
Ny paragraf Af Morten Messerschmidt (DF):
 3) Efter § 1 indsættes som ny paragraf:
»§ 03. Såfremt EU's traktater på det forsvarspolitiske område måtte bliver ændret, pålægges regeringen at udskrive folkeafstemning om en eventuel dansk ratifikation.« [Afholdelse af folkeafstemning, hvis EU's traktater på det forsvarspolitiske område ændres] Ny paragraf 4) Efter § 1 indsættes som ny paragraf:
»§ 04. Nærværende lov bortfalder, såfremt EU's traktater på det forsvarspolitiske område senere måtte blive ændret, uden at det i Danmark er godkendt ved en folkeafstemning.« [Udtrædelse EUs sikkerheds- og forsvarspolitiske samarbejde, hvis traktatændringer ikke er godkendt ved folkeafstemning] Bemærkninger Til nr. 3 Med ændringsforslaget understreges, at danskerne ved folkeafstemningen ikke har givet tilsagn til fremtidige ændringer af EUs sikkerheds- og forsvarspolitiske samarbejde.
Hvis samarbejdet bliver ændret, skal en bindende folkeafstemning afholdes med hjemmel i grundlovens § 42, stk. 6, 2. pkt., hvoraf det bl.a. følger, at forslag til de i grundlovens § 19 nævnte beslutninger (dvs. beslutninger om Folketingets samtykke til visse udenrigspolitiske handlinger, herunder indgåelse af visse traktater), der måtte være i lovs form, kan undergives folkeafstemning, hvis det ved særlig lov bestemmes, at en sådan afstemning skal finde sted.
Det vil i den forbindelse således navnlig skulle vurderes, om dansk tilslutning til traktatændringen vil kræve Folketingets samtykke efter grundlovens § 19.
Til nr. 4 Med ændringsforslaget understreges, at danskerne ved folkeafstemningen ikke har givet tilsagn til fremtidige ændringer af EUs sikkerheds- og forsvarspolitiske samarbejde.
Hvis samarbejdet ændrer sig, bortfalder loven, der udmønter Danmarks deltagelse i Den Europæiske Unions samarbejde om sikkerhed og forsvar.
Det forudsættes herved, at Danmark som følge af lovens bortfald underretter de øvrige EU-medlemsstater om, at Danmark ikke længere ser sig forpligtet til at gennemføre foranstaltninger, som tidligere har været omfattet af forsvarsforbeholdet, selv om en folkeretlig forpligtelse måtte bestå.
