Skriftlig fremsættelse (26. april 2017) Økonomi- og indenrigsministeren (Simon Emil Ammitzbøll):
 Herved tillader jeg mig for Folketinget at fremsætte:
Forslag til lov om ændring af lov om private bidrag til politiske partier og offentliggørelse af politiske partiers regnskaber og lov om økonomisk støtte til politiske partier m.v. (Øget åbenhed om den private økonomiske støtte til politiske partier m.v.) (Lovforslag nr.
L 198) Lovforslagets formål er at udmønte den politiske aftale, der er indgået mellem regeringen og Socialdemokratiet på partistøtteområdet den 1. februar 2017. Formålet med den politiske aftale er at skabe mere åbenhed om den private økonomiske støtte til partier, kandidatlister og enkeltkandidater.
 Det sene fremsættelsestidspunkt skyldes, at lovforslaget er en gennemførelse af den nævnte politiske aftale af 1. februar 2017. Lovforslaget ønskes gennemført i indeværende folketingsår.
Med lovforslaget skal tilskud over beløbsgrænsen på 20.000 kr., der ydes til en regional eller kommunal kandidatliste, en regional, kommunal eller lokal partiforening eller en kredsforening samt til enkeltkandidater, der stiller op til folketingsvalg, regionsrådsvalg og kommunalbestyrelsesvalg, fremover både indberettes til og offentliggøres af regionsrådet henholdsvis kommunalbestyrelsen.
Tilskud over beløbsgrænsen på 20.000 kr. til partiernes landsorganisationer er allerede i dag omfattet af en offentliggørelsesordning.
Derudover indføres der for partier og regionale og kommunale kandidatlister et forbud mod at modtage anonyme tilskud over 20.000 kr.
Hvis et parti eller en kandidatliste således modtager et anonymt tilskud over 20.000 kr., skal tilskuddet, hvis det er muligt, returneres til tilskudsyder eller alternativt overføres til en konto hos Økonomi- og Indenrigsministeriet.
Endvidere vil beløbsgrænsen på 20.000 kr. i både partiregnskabsloven og partistøtteloven fremover blive pristalsreguleret, således at reguleringen vil følge den almindelige lønudvikling.
Beløbsgrænsen på 20.000 kr. relaterer sig til oplysningspligten om private tilskud samt til forbuddet mod anonyme tilskud.
 Endelig vil der med lovforslaget blive indført revisionspligt for partiernes landsorganisationers regnskaber, således at regnskaber fra politiske partier, der har været opstillet til seneste folketingsvalg eller Europa-Parlamentsvalg, fremover skal revideres af en revisor, som er godkendt efter revisorloven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
