Nr BSF 32 Forslag til folketingsbeslutning om genoprettelse af togforbindelsen  

 København-Gedser-Berlin Fremsat af Tommy Dinesen (SF) Margrete Auken (SF) Aage Frandsen (SF) Steen  

 Gade (SF) Jette Gottlieb (EL) den 25. oktober 1995 Folketinget pålægger regeringen, at der efter forhandling med Deutsche  

 Bundesbahn genoprettes togdrift på strækningen København-Gedser-Berlin fra  

 sommerkøreplanen 1996 efter følgende retningslinjer:
 1. Der indsættes IC3-tog på strækningen, alene med stop i de større danske  

 og tyske byer og helst endestation på Berlin Zoo i stedet for Berlin  

 Lichtenberg.
 2. Togstrækningen Nykøbing F.-Gedser og jernbanefærgen på  

 Gedser-Warnemunde/Rostock fortsætter.
3. Genoprettelsen af strækningen skal foregå i en to-årig periode,  

 hvorefter projektet tages op til revurdering.
Et eventuelt underskud i  

 perioden dækkes over finansloven.
Bemærkninger til forslaget Danmark har siden murens fald i 1989 haft en formuleret Østeuropapolitik,  

 som fastslår nødvendigheden af tætte kulturelle relationer og øget samhandel  

 med Østeuropa, Rusland og de baltiske stater.
I den sammenhæng er gode og  

 hurtige transportforbindelser selvsagt vigtige elementer.
Det er derfor  

 uforståeligt, at man har accepteret DSB's ide om at nedlægge togstrækningen  

 Nykøbing F.-Gedser og jernbanefærgen videre til Warnemunde/Rostock.
Der er  

 flere af DSB's argumenter, der ikke holder.
For det første hedder det sig, at Deutsche Bundesbahn ikke var  

 interesseret i at bevare strækningen.
Dette er senere blevet benægtet fra  

 politisk side i Tyskland, hvor folkevalgte i Rostockområdet har udtalt stor  

 forbavelse over det skete.
 Argumentationen om, at strækningen giver et klækkeligt underskud, hænger  

 delvis sammen med, at der på det sidste ikke har været reklameret for  

 strækningen, at togene på strækningen var gamle og udslidte, og at de  

 stoppede ved alle stationer undervejs, hvilket ikke gør rejsen særlig  

 attraktiv for de rejsende.
 Ligeledes er det blevet påstået, at rejsende, der ville med tog til  

 Berlin, kunne rejse over Malmo og videre til Berlin, hvilket klart viser, at  

 DSB ikke har den store interesse i at bevare togforbindelsen.
 Et stærkt argument for bevarelse af togforbindelsen er, at meget tyder på,  

 at Berlin bliver et af de helt store europæiske trafikknudepunkter i  

 fremtiden.
EU planlægger for øjeblikket at bevilge tilskud til flere  

 hurtigtogsstrækninger med udgang fra Berlin.
Strækningerne skal betjenes med  

 de såkaldte franske TGV-tog, der igennem en årrække eksempelvis har kørt  

 mellem Lyon og Paris, men som også anvendes i Eurotunnelen mellem Frankrig og  

 England, altså et gennemprøvet tog, som i løbet af nogle år forventes at  

 kunne komme op på 500 km i timen.
 Der er tale om, at EU vil støtte strækningen Berlin-Warszawa-Moskva med  

 forbindelse videre til den transsibiriske jernbane til Vladivostok, samt  

 strækningen Berlin-Katowice-Kjev, hvor der er mulighed for tog til  

 Fjernøsten.
Det er inden for trafikområdet en almindelig tommelfingerregel, at det  

 tager op til to år at oprette en rute eller strækning.
Derfor er nedlæggelsen  

 af strækningen København-Gedser-Berlin et trafikalt tilbageskridt, som det på  

 et senere tidspunkt vil være svært at genoprette, også fordi SAS, de svenske  

 jernbaner (SJ) og/eller privatbilismen hurtigt vil overtage strækningens  

 kunder.
Der er skrevet metervis af rapporter om togenes fortræffelighed og om  

 nødvendigheden af at satse på netop denne trafikform i fremtiden.
Derfor  

 forekommer nedlæggelsen af netop denne bane som endnu et eksempel på et  

 visionært produkt, der stoppes ikke af saglige, men af kortsigtede økonomiske  

 hensyn.
Ad 1 Beslutningen om nedlæggelse af strækningen har fået mange brugere af  

 forbindelsen til offentligt at kritisere DSB for beslutningen.
 Kritikken har især gået på, at DSB har gjort for lidt for at kapre  

 passagerer, bl.a. ved ikke at annoncere særlig kraftigt for benyttelse af  

 togstrækningen, som har eksisteret siden 1903, da man begyndte at overføre  

 passagervogne med de nye færger, der blev indsat i samarbejde med de  

 mecklenburgske jernbaner.
 Men der har også fra brugerne været kritik af langsommeligheden og  

 servicen på strækningen, hvorfor det er forslagsstillernes opfattelse, at der  

 bør ske den serviceforbedring, som det vil være at indsætte IC3-tog på  

 strækningen og reducere antallet af stop undervejs.
Ad 2 Med nedlæggelse af togene til Berlin har der været stillet spørgsmål om,  

 hvorvidt DSB vil fortsætte driften på strækningen mellem Nykøbing og Gedser.
Al erfaring viser, at en reduktion af trafikken på en togstrækning  

 medfører, at også færre bruger den pågældende togstrækning.
Siden 60'erne er  

 flere hundrede kilometers togstrækninger her i landet blevet nedlagt.
Det  

 viser sig altid senere umuligt at få de pågældende strækninger genoprettet,  

 fordi signaler, overkørsler og skinner stille og roligt nedbrydes, når de  

 ikke bruges og vedligeholdes løbende.
Næstved-Slagelse-banen er et udmærket eksempel herpå.
Her fremsatte SF  

 beslutningsforslag (B 67, folketingsåret 1992-93, FF sp. 5897, Tillæg A sp.  

 7453 og FF sp. 6703) om en genoprettelse, da der er en tidsmæssig besparelse  

 ved brugen af strækningen på knap en halv time.
Men baneanlægget er forfaldet  

 så meget, at DSB mener, det vil koste 300 mio. kr. at genoprette banen, som  

 lokalområderne ellers alle har peget på som et godt og økonomisk bærende  

 projekt.
 Det samme gælder færgefarten fra Gedser til Warnemunde/Rostock.
Her viser overfartstallene helt klart, at nedskæring af sejladsen på ruten  

 betyder færre passager og biler.
Det er derfor forslagsstillernes opfattelse,  

 at det er vigtigt med fortsat besejling på ruten med en jernbanefærge,  

 forstået således, at en sådan findes på sommerkøreplanen, hvis SF's forslag  

 bliver vedtaget.
Ad 3 Det har været fremme i debatten om togforbindelsen til Berlin, at den gav  

 underskud.
Udgifterne til strækningen udgør efter forlydende 21 mio. kr., og  

 der er 10 mio. kr. i indtægt.
 Forslagsstillerne foreslår, at der føres selvstændigt regnskab for  

 strækningen, og at et eventuelt underskud trækkes over finansloven.
 Baggrunden herfor er, at regeringen og de borgerlige partier har indgået  

 en tre-årig aftale om DSB, og forslagsstillernes forslag ville derfor  

 medføre, at DSB skulle finde besparelser andre steder, hvad forslagsstillerne  

 ikke finder rimeligt, når der ligger en aftale.
 Et selvstændigt regnskab vil medføre en overskuelighed om strækningens  

 eksistensgrundlag i fremtiden, hvorfor der foreslås en revurdering efter to  

 år.
 Eftersom Berlin i fremtiden skal fungere som Tysklands hovedstad og der  

 derfor ingen tvivl er om, at Berlin bliver et af de helt store  

 trafikknudepunkter i Europa, kunne en ansøgning om tilskud fra EU være en  

 mulighed, der bør undersøges.
