 I en sag, der er afgjort ved Højesterets dom af 23.8.1974, var der rejst  

 tiltale mod føreren af en personmotorvogn for overtrædelse af færdselslovens  

 § 37, stk. 2 og § 24, stk. 1 ved den 14. oktober 1973 kl. 11.45 i Agerskov i  

 Haderslev politikreds at have ført personmotorvogn fra landevej 510 ud på  

 Padborg-Toftlund landevej (nr. 501), hvor der var anbragt  

 »Fuld-Stop«-tavler (B 15), og hvor han stødte sammen med en fra  

 hans højre side kommende personmotorvogn.
Tiltalte var standset helt op ved stoplinien og havde orienteret sig både  

 til venstre og højre.
Han iagttog en vogn, der kom fra hans venstre side og  

 lod den passere.
Inden fremkørslen så han påny både til venstre og højre og  

 så ikke andre biler på landevejen, hvor oversigtsforholdene var gode.
 Da han kørte frem, stødte han sammen med den anden vogn, som han først  

 bemærkede umiddelbart før sammestødet.
 Den anden vogn havde nedsat sin hastighed inden krydset til ca. 40 km/t,  

 og der skete kun ringe materiel skade ved kollisionen.
 Ved Rødding rets dom blev tiltalte frifundet for påstanden om frakendelse.  

 Der sås ikke at foreligge omstændigheder, der kunne bevirke, at kørslen kunne  

 anses for groft uforsvarlig, idet det blev lagt til grund, at tiltalte havde  

 standset sit køretøj inden fremkørslen, og at han havde været aktiv for at se  

 efter såvel nord- som sydgående trafik på landevejen.
 Ved Vestre landsrets dom i sagen fandt flertallet, at kørslen måtte  

 karakteriseret som groft uforsvarlig: »Når henses til, at tiltalte efter  

 at have holdt stille ved stop-linien er kørt ud på den tværgående landevej  

 uden trods de særdeles gode oversigtsforhold at bemærke den fra syd kommende  

 vogn, før køretøjerne stødte sammen i vejens østlige vejbane, findes tiltalte  

 at have udvist en sådan mangel på agtpågivenhed, at hans kørsel må anses for  

 groft uforsvarlig.« Førerretten frakendtes for 6 måneder. (1 dommer  

 ville i det hele stadfæste underrettens dom).
For Højesteret gjorde forsvaret gældende, at der på samme måde som i sager  

 om tilsidesættelse af vigepligt overfor færdslen af en åbenbart mere  

 betydende vej efter færdselslovens § 37, stk. 4, burde anlægges en  

 lempeligere bedømmelse med hensyn til frakendelse end i hovedvejssager efter  

 § 37, stk. 1, når den tiltalte havde vist vilje og evne til at opfylde sin  

 vigepligt, men havde overset en trafikant på den tværgående vej.
Der  

 henvistes til Højesterets domme U 73.560, U 73.816 og U 74.53.
 Anklagemyndigheden gjorde gældende, at den anførte praksis i sager om  

 overtrædelse af færdselslovens § 37, stk. 4 ikke kunne overføres på tilfælde,  

 hvor der gælder ubetinget vigepligt efter § 37, stk. 2, selvom den tværgående  

 vej ikke er en hovedvej, og påstod landsrettens afgørelse om frakendelse  

 stadfæstet under hensyn til den ubetingede vigepligt.
 Ville Højesteret ikke drage en fuldstændig parallel mellem hovedvejssager  

 efter § 37, stk. 1 og sager om § 37, stk. 2, burde der imidlertid under alle  

 omstændigheder ske frakendelse i denne sag, hvor den tiltalte efter den  

 tværgående landevejs anlægspræg måtte forvente hurtigkørende trafik på samme  

 måde som, hvis den tværgående vej havde været udlagt som hovedvej, jfr.  

 herved om baggrunden for frakendelsespraksis i hovedvejssager bemærkningerne  

 i U 72B.110.
Ved Højesterets dom stadfæstedes landsrettens dom (1 dissens for  

 stadfæstelse af Rødding rets dom). Præmisserne lyder således: »Ved at  

 køre frem på den i landsrettens dom anførte måde har tiltalte overtrådt den  

 ham ved stoptavlen pålagte ubetingede vigepligt efter færdselslovens § 37,  

 stk. 2. Herefter og også henset til vejenes karakter findes kørslen at måtte  

 anses som groft uforsvarlig.« Ved dommen er det således fastslået, at den ovenfor nævnte praksis i sager  

 om overtrædelse af færdselslovens § 37, stk. 4 ikke kan overføres på sager om  

 overtrædelse af § 37, stk. 2, men at praksis vedrørende vigepligt overfor  

 hovedvejstrafik finder anvendelse, når der efter den tværgående vejs  

 anlægskarakter må regnes med hurtigkørende trafik af denne vej.
 Der bør herefter kun nedlægges påstand om frakendelse af førerretten i  

 sager efter § 37, stk. 2, hvor den pågældende er standset op og har set sig  

 for, i tilfælde, hvor denne forudsætning er opfyldt, eller når der i øvrigt  

 foreligger omstændigheder, som gør forholdet særligt uforsvarligt, f.eks.  

 tiliset eller uren forrude, der vanskeliggør udsynet.
 Per Lindegaard.
