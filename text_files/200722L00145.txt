Fremsat den 28. marts 2008 af undervisningsministeren (Bertel Haarder) Forslag til Lov om ændring af lov om statens voksenuddannelsesstøtte (SVU) (SVU til fagspecifikke kurser) § 1 I lov om statens voksenuddannelsesstøtte (SVU), jf. lovbekendtgørelse nr. 319 af 20. marts 2007, som ændret ved § 17 i lov nr. 1587 af 20. december 2006, foretages følgende ændringer:
 1. I § 8, stk. 1, indsættes efter nr. 1 som nyt nummer:
»2) Fagspecifikke kurser på niveau som anført i nr. 1, der udbydes som åben uddannelse.« 2. I § 8, stk. 2, nr. 4, indsættes efter »deltid«: »og fagspecifikke kurser«.
3. I § 13, stk. 1, 1. pkt., indsættes efter »arbejdsløshedsforsikring m.v.«: », jf. dog stk. 2.« 4. I § 13 indsættes efter stk. 1 som nyt stykke:
»Stk. 2. Undervisningsministeren kan fastsætte regler om, at der ved beregningen af SVU til fagspecifikke kurser, jf. § 8, stk. 1, nr. 2, og stk. 2, nr. 4, tages udgangspunkt i et mindre beløb end arbejdsløshedsdagpengenes højeste beløb, jf. § 47 i lov om arbejdsløshedsforsikring m.v.« 5. I § 13, stk. 4, der bliver stk. 5, indsættes efter »jf. stk. 1«: » og 2«.
§ 2 Loven træder i kraft den 1. juli 2008 og har virkning for ansøgninger om SVU til deltagelse i fagspecifikke kurser, der begynder efter lovens ikrafttræden.
Bemærkninger til lovforslaget Almindelige bemærkninger 1. Lovforslagets baggrund Som led i regeringens kvalitetsreform foreslås det at genindføre muligheden for statens voksenuddannelsesstøtte (SVU) til fagspecifikke kurser, der udbydes efter lov om åben uddannelse og § 5, stk. 2, i universitetsloven.
Regeringen og arbejdsmarkedets parter er enige om behovet for at styrke voksen- og efteruddannelsesindsatsen for at sikre en livslang opkvalificering af arbejdsstyrken.
Lovforslaget fremsættes som opfølgning på aftalerne mellem regeringen, KL, Danske Regioner, FTF, LO og AC om øget aktivitet på de fagspecifikke kurser for fx pædagoger, lærere, sygeplejersker, socialrådgivere, fysioterapeuter, socialpædagoger og socialformidlere som led i disse medarbejdergruppers efteruddannelse.
For at styrke medarbejdernes faglighed og mobilitet skal medarbejderne (inden for især det offentlige serviceområde) have mulighed for at gennemføre korterevarende efteruddannelsesforløb i form af fagspecifikke kurser, der er rettet mod specifikke områder i den pågældende uddannelse.
Det indgår i aftalen mellem regeringen og arbejdsmarkedets parter, at ordningen er tidsbegrænset og dækker perioden fra 2008 til 2011.
2. SVU til fagspecifikke kurser Der har tidligere været mulighed for at få SVU til fagspecifikke kurser.
Denne mulighed blev afskaffet pr. 1. januar 2003, da der var opstået et ønske om at sikre en mere målrettet anvendelse af de samlede midler til SVU, herunder bl.a. at SVU i højere grad blev prioriteret til formelt kompetencegivende uddannelsesaktiviteter.
Fagspecifikke kurser er erhvervsrettede undervisningsforløb af 1-4 ugers varighed omregnet til heltid, som uddannelsesinstitutionerne fastlægger på baggrund af de videregående kompetencegivende heltids- eller deltidsuddannelser, som institutionen er godkendt til at udbyde, og som den modtager tilskud til.
Kurserne skal bygge på elementer, som indgår i disse uddannelser.
Formålet med kurserne er faglig ajourføring og opkvalificering for personer, der tidligere har taget en kort, mellemlang eller lang videregående uddannelse.
Det kan fx være faglig ajourføring inden for lærernes linjefagsområde.
De fagspecifikke kurser afsluttes ikke med eksamen, og er således ikke formelt kompetencegivende.
Med lovforslaget er det hensigten, at der skal kunne gives SVU til fagspecifikke kurser, der udbydes af uddannelsessteder under Undervisningsministeriet og uddannelsessteder under Ministeriet for Videnskab, Teknologi og Udvikling.
For at få SVU til fagspecifikke kurser skal kurserne enten være udbudt efter bestemmelserne i lov om åben uddannelse eller efter reglerne i § 5, stk. 2, i universitetsloven.
Kurserne skal være tilrettelagt på heltid og være af mindst en uges varighed, jf. bekendtgørelsen om statens voksenuddannelsesstøtte (SVU).
3. Lovforslagets indhold Med forslaget genindføres muligheden for at give SVU til fagspecifikke kurser.
Reglerne om, hvilke uddannelser der kan gives SVU til, og med hvilket beløb, er fastlagt i loven.
Efter gældende regler udgør SVU til heltidsuddannelse et beløb, der svarer til arbejdsløshedsdagpengenes højeste beløb, jf. lov om arbejdsløshedsforsikring m.v.
Med henblik på fortsat at opretholde en sondring mellem SVU til egentligt kompetencegivende aktiviteter og til de ikke-kompetencegivende fagspecifikke kurser foreslås SVU-loven ændret, så undervisningsministeren kan fastsætte nærmere regler om, at støtten til fagspecifikke kurser kan reduceres.
Det vil sige, at der ved beregningen tages udgangspunkt i et mindre beløb end dagpengenes højeste beløb for en uge.
Det forudsættes således, at satsen for SVU til fagspecifikke kurser på videregående niveau vil blive fastlagt til 90 pct. af arbejdsløshedsdagpengenes højeste beløb ved ordningens start.
Den afsatte beløbsramme og satsen på 90 pct. indebærer, at det vil være muligt at øge aktiviteten med knapt 100 pct. i forhold til den nuværende aktivitet, og det betyder, at antallet af årselever kan øges fra ca. 435 til ca. 810 årselever i 2008 og ca. 865 årselever i 2009 og fremover.
Hvis det antages, at deltagerne anvender i gennemsnit 3 uger pr. kursus, svarer det til, at ca. 11.500 personer årligt kan deltage i fagspecifikke kurser fremover mod i dag ca. 6000 personer årligt.
Initiativet er gældende i perioden 2008-2011. Det er i begningerne forudsat, at 60 pct. af alle deltagerne på fagspecifikke kurser vil modtage SVU, som fastsættes til 90 pct. af maksimal dagpengesats.
 Der er med forslaget ikke tilsigtet at genindføre en generel mulighed for SVU til ikke kompetencegivende uddannelser.
4. Økonomiske og administrative konsekvenser for det offentlige Der afsættes en samlet beløbsramme på i alt 275 mio. kr. til finansiering af driftstaxametre og løntabsgodtgørelse (SVU) til øget aktivitet på de fagspecifikke kurser i perioden 2008-2011.
Af den samlede beløbsramme på i alt 275 mio. kr. er der afsat 61,7 mio. kr. i 2008, 65,6 mio. kr. i 2009 og 65,5 mio. kr. årligt i 2010 og 2011 til finansiering af løntabsgodtgørelse (SVU) til deltagere i fagspecifikke kurser på videregående niveau.
De resterende midler er afsat til finansiering af driftstaxametre.
Da SVU er en lovbunden ydelse, vil det være muligt for samtlige deltagere at modtage SVU, så længe de opfylder kriterierne herfor.
Overholdelsen af den samlede ramme kan derfor kun sikres ved at styre aktiviteten.
De fagspecifikke kurser er i dag belagt med aktivitetslofter.
For at sikre, at aktiviteten også fremover holder sig inden for den afsatte tilskudsramme, vil der fortsat være aktivitetslofter på de fagspecifikke kurser fra 2008 og frem, dog på et højere niveau.
I løbet af 2009 vil der blive foretaget en analyse af, hvor mange af deltagerne, der rent faktisk modtager SVU, og det vil dernæst blive vurderet, om aktivitetsskønnet skal justeres i lyset af denne analyse.
Der forventes en merudgift til styrelsens og SVU-administratorernes behandling af det øgede antal SVU-ansøgninger på op til 1,8 mio. kr., heraf 1,1 mio. kr. til lønudgifter.
Dertil kommer 0,1 mio. kr. til IT-udvikling i 2008. Udgifterne afholdes inden for Undervisningsministeriets ramme.
 Lovforslaget har ingen økonomiske og administrative konsekvenser for regioner eller kommuner.
5. Økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Lovforslaget har været i høring hos følgende myndigheder, organisationer m.v.: Akademikernes Centralorganisation (AC), A-kassernes Samvirke, Ankenævnet for Uddannelsesstøtten, Arbejdsløshedskassen for Selvstændige Erhvervsdrivende, Danske Regioner, Dansk Arbejdsgiverforening (DA), Dansk Industri (DI), Danmarks Journalisthøjskole, Datatilsynet, Erhvervsakademirådet, Funktionærernes og Tjenestemændenes Fællesråd (FTF), Kommunernes Landsforening, Landsorganisationen i Danmark (LO), Ledernes Hovedorganisation, MVU-rådet, Professionshøjskolernes Sekretariat, Rektorkollegiet (universiteter), Rigsrevisionen.
