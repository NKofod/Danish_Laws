Bekendtgørelse om håndtering af faglige udfordringer hos elever på ungdomsuddannelser i forbindelse med foranstaltninger mod covid-19 I medfør af § 2, stk. 2, § 4, stk. 1, og § 5 i lov om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19, jf. lovbekendtgørelse nr. 1374 af 23. juni 2021, fastsættes:
Forudsætninger for fravigelse af lovgivningen på Børne- og Undervisningsministeriets område § 1. Bestemmelser i lovgivningen på Børne- og Undervisningsministeriets område kan fraviges, jf. §§ 2-8, under følgende forudsætninger:
 1) Behovet for fravigelsen skyldes, at foranstaltninger mod covid-19 og nødundervisning efter lovens § 2, stk. 1, har medført, at uddannelsens, fagets eller tilbuddets formål og målene for den pågældende aktivitet samlet set vurderes bedst at kunne opnås ved en midlertidig fravigelse af de nævnte bestemmelser.
 2) Institutionen søger i en periode under fleksible rammer målrettet og prioriteret at opnå uddannelsens, fagets eller tilbuddets formål og målene for den pågældende aktivitet, herunder bindende mål, afsluttende mål og faglige mål, eller kernestof, ved at afbøde den negative betydning for elevernes, kursisternes og deltagernes undervisning og læring, herunder også den negative sociale betydning, som overgangen til og varigheden af nødundervisning efter lovens § 2, stk. 1, har haft.
Gymnasiale uddannelser § 2. I de treårige gymnasiale uddannelser kan institutionen udskyde undervisningen i et eller flere af de obligatoriske fag, der normalt skal indgå i grundforløbet, jf. § 21, stk. 2, i lov om de gymnasiale uddannelser, til studieretningsforløbet. 1. pkt. omfatter dog ikke undervisningen i matematik.
Erhvervsuddannelser § 3. Institutionen kan tilbyde eleverne på et hold på grundforløbets 2. del op til to kalenderugers supplerende skoleundervisning til holdet, hvis institutionen konkret vurderer, at eleverne på holdet skal indhente et væsentligt fagligt efterslæb, som er en følge af foranstaltninger, som er eller har været iværksat for at forebygge og afhjælpe i forbindelse med covid-19, jf. dog § 5. De enkelte elevers eventuelle deltagelse i supplerende skoleundervisning efter stk. 2 medtælles ikke i varigheden af den supplerende skoleundervisning, som institutionen kan tilbyde efter 1. pkt.
Det er en forudsætning for et tilbud efter 1. pkt., at varigheden af elevernes grundforløbs 2. del ikke forlænges ud over den 31. juli 2021.
Stk. 2. Institutionen kan efter en konkret og individuel vurdering tilbyde den enkelte elev på grundforløbets 2. del op til fire kalenderugers supplerende skoleundervisning, hvis institutionen konkret vurderer, at eleven skal indhente et væsentligt fagligt efterslæb, som følge af foranstaltninger, som er eller har været iværksat for at forebygge og afhjælpe i forbindelse med covid-19, jf. dog § 5. Elevens eventuelle deltagelse i supplerende skoleundervisning efter stk. 1 medtælles ikke i varigheden af den supplerende skoleundervisning, som institutionen kan tilbyde eleven efter 1. pkt.
Det er en forudsætning for et tilbud efter 1. pkt., at varigheden af elevens grundforløbs 2. del ikke forlænges ud over den 15. september 2021.
 § 4. Institutionen kan efter en konkret og individuel vurdering tilbyde den enkelte elev på et hovedforløb op til fem kalenderugers supplerende skoleundervisning i hovedforløbet, hvis institutionen vurderer, at eleven som følge af foranstaltninger, som er eller har været iværksat for at forebygge og afhjælpe i forbindelse med covid-19, ikke har fået tilstrækkelig praktisk undervisning i sidste skoleperiode til at kunne blive indstillet til og bestå den afsluttende prøve, jf. dog § 5. Det er en forudsætning for et tilbud efter 1. pkt., at elevens uddannelsestid ikke forlænges ud over den 15. september 2021.
 Stk. 2. Institutionen kan ud over forlængelse efter stk. 1 efter en konkret og individuel vurdering tilbyde den enkelte elev på et hovedforløb op til én kalenderuges supplerende skoleundervisning i hovedforløbet, hvis institutionen vurderer, at eleven som følge af foranstaltninger, som er eller har været iværksat for at forebygge og afhjælpe i forbindelse med covid-19, ikke har fået tilstrækkelig praktisk undervisning i skoleperioderne, jf. dog § 5. Det er en forudsætning for et tilbud efter 1. pkt., at elevens uddannelsestid afsluttes senest den 31. december 2021.
 Stk. 3. Tilbud efter stk. 2 gælder endvidere for elever i skolepraktik.
 § 5. For elever med en uddannelsesaftale er det en forudsætning for et tilbud efter §§ 3 og 4, at det faglige udvalg godkender forlængelse af elevens uddannelsestid, jf. § 59 i lov om erhvervsuddannelser, og at eleven og praktikvirksomheden aftaler en forlængelse af elevens uddannelsesaftale, jf. dog stk. 2. Det faglige udvalg kan for hver enkelt uddannelse dog beslutte, at uddannelsestiden på grundforløbet, henholdsvis hovedforløbet uden udvalgets godkendelse kan forlænges på baggrund af skolens individuelle vurdering af holdets, henholdsvis elevens behov for supplerende undervisning.
Stk. 2. Hvis elevens uddannelsesaftale ikke forlænges tilstrækkeligt, optages eleven i skolepraktik eller ekstraordinær skolepraktik i den del af perioden med den supplerende undervisning, for hvilken uddannelsesaftalen ikke er forlænget, og til og med den afsluttende prøve.
Eleven kan dog kun optages i ekstraordinær skolepraktik indtil den 15. juli 2021. Eleven påbegynder skolepraktikken eller den ekstraordinære skolepraktik dagen efter, at elevens uddannelsesaftale udløber.
§ 6. For elever uden uddannelsesaftale, som er optaget for tredje gang på grundforløbets 2. del i perioden mellem den 1. januar og til og med den 30. juni 2021, er bestemmelsen i § 5 a, stk. 4, i lov om erhvervsuddannelser, suspenderet.
Suspensionen indebærer, at eleven kan optages til grundforløbets 2. del en fjerde gang indtil den 31. december 2021.
Fodterapeutuddannelsen § 7. Institutionen kan efter en konkret og individuel vurdering tilbyde den enkelte elev på fodterapeutuddannelsen op til otte kalenderugers supplerende skoleundervisning, hvis institutionen vurderer, at eleven som følge af foranstaltninger, som er eller har været iværksat for at forebygge og afhjælpe i forbindelse med covid-19, ikke har fået tilstrækkelig praktisk undervisning i skoleperioderne.
Et tilbud efter 1. pkt. skal være afviklet senest den 31. december 2021.
Ikrafttræden § 8. Bekendtgørelsen træder i kraft den 30. juni 2021.
