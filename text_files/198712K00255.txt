Nr LSF 255 Forslag til Lov om ændring af bistandsloven (Ændring i reglerne om  

 kontanthjælp) Fremsat af Carsten Andersen (SF) Agerschou (SF) Lilli Gyldenkilde (SF)  

 Birthe Hansen (SF) Ejner Larsen (SF) Ebba Strange (SF) den 12. april 1988 I bistandsloven, jf. lovbekendtgørelse nr. 171 af 25. marts 1987, som ændret senest ved lov nr. 870 af 23. december 1987, foretages følgende ændringer:
 1. § 37, stk. 2, affattes således:
» Stk. 2. Grundydelsen udgør for enlige 90 pct. af  

 folkepensionens grundbeløb og det dobbelte for ægtepar.« 2. § 37, stk. 7, ophæves.
 3. § 42, stk. 2, affattes således:
» Stk. 2. Når der er truffet beslutning efter stk. 1.,  

 beregnes hjælpen efter reglerne i § 37. Bestemmelsen i § 37, stk. 5, finder ikke anvendelse.
Ud over grundydelse, boligtillæg og børnetillæg kan der ydes hjælp til de særlige udgifter, der er en følge af uddannelsen eller handicappet.« Bemærkninger til lovforslaget Almindelige bemærkninger Erfaringer inden for socialt arbejde peger på, at den væsentligste årsag til, at så mange hænger fast i det sociale sikkerhedsnet, er den økonomiske forarmelse, som den enkelte bringes i, når bistandshjælpen er så lav, som den er.
Det er gang på gang blevet påpeget, at bistandshjælpen ikke giver mulighed for at komme ud af fattigdommen, men snarere at bistandsmodtagere bliver viklet mere og mere ind i dens fangarme.
Der er ikke penge til fornyelse af tøj, bohave eller andre småreparationer.
Derfor er det grundlæggende for en fornyelse i socialpolitikken, at ydelserne kommer op på et niveau, som ikke virker forstærkende på fattigdomsyndromet.
Ved at fastslå, at bistandshjælpen skal følge folkepensionens grundbløb, sikres reguleringen af bistandshjælpen i forhold til leveomkostningerne.
Ved at der i loven kun fastsættes een takst, afskaffes fattighjælpsbestemmelserne, og sultebestemmelsen for unge glider ligeledes ud af bistandsloven.
Bemærkninger til lovforslagets enkelte bestemmelser Til nr. 1 Grundydelsen for kontanthjælp er flere gange ændret til skade for kontanthjælpsmodtagerne.
Da den borgerlige regering kom til, blev ikke alene kontanthjælpen fastfrosset med årlige ændringer på omkring 2 pct., men der blev indført en fattighjælpsparagraf.
Socialistisk Folkeparti foreslår genindførelse af, at kontanthjælpen fastsættes til et beløb, der svarer til 90 pct. af folkepensionens grundbeløb.
Det vil betyde en øjeblikkelig forbedring på 334 kr. pr. måned.
Det er ikke mange penge for en almindelig lønmodtager, men faktisk en 12 pct.s forhøjelse for bistandshjælpsmodtageren.
Da reglen i bistandsloven om overgang til varig hjælp efter 9 måneder blev vedtaget af Folketingets borgerlige flertal, placerede man koldt og kynisk titusinder af familier på noget, der klart ligner fattighjælp.
Det drejer sig om langt flere, end socialministeren oplyste, da lovforslaget blev behandlet i efteråret 1982. Det er bl.a. ved undersøgelsen om de fattigste i Danmark dokumenteret, hvor ødelæggende virkningen af bestemmelsen har været for de familier, det er gået ud over.
Med lovforslaget vil Folketinget rette op på denne urimelighed.
Lovforslaget vil videre stille unge mellem 18 og 23 år lige med andre voksne.
Bestemmelsen har fra sin oprindelse været en misforståelse og skal ud af sociallovgivningen.
Til nr. 2 og nr. 3 Forslagene er en konsekvens af den foreslåede ændring af § 37, stk.
 2.
