Bekendtgørelse om tilskud til ydelser forbundet med et patenteringsforløb (Patentvoucherordningen) I medfør af § 3, stk. 1, i lov nr. 1518 af 18. december 2018 om erhvervsfremme fastsættes:
Kapitel 1 Bekendtgørelsens anvendelsesområde § 1. Efter denne bekendtgørelse og inden for den på finansloven afsatte bevilling kan operatøren, Erhvervshus Nordjylland, gennem ansøgningsrunder give tilskud til små- og mellemstore virksomheders (SMV) udgifter, der er forbundet til et patenteringsforløb.
 Stk. 2. Organer inden for den offentlige forvaltning falder uden for bekendtgørelsens anvendelsesområde.
Kapitel 2 Definitioner § 2. I denne bekendtgørelse forstås ved:
1) SMV: Enhver juridisk person eller personligt ejet virksomhed med dansk CVR-nr., som beskæftiger op til 249 fuldtidsansatte og som enten har en årlig omsætning på maksimalt 50 mio.
EUR eller en årlig samlet balance på maksimalt 43 mio.
EUR.
 2) Patentvoucher: Tilsagn til at modtage tilskud til udgifter afholdt til et patenteringsforløb i overensstemmelse med denne bekendtgørelse.
 3) Certifikat: Dokument udstedt af et tværkommunalt erhvervshus som bevis på gennemført samtale med fokus på immaterielle rettigheder.
 4) Patentansøgningsgebyr: Den udgift, der betales for at indlevere en patentansøgning hos Patent- og Varemærkestyrelsen.
 5) Organer inden for den offentlige forvaltning: Statslige myndigheder og statsfinansierede selvejende institutioner, der er omfattet af § 2, stk. 1, nr. 1 og 2, i bekendtgørelse om statens regnskabsvæsen m.v., kommuner og regioner, kommunale og regionale organisationer og selskaber m.v., som er oprettet i henhold til lov om kommunernes styrelse, samt institutioner hvor statslige, regionale eller kommunale tilskud til drift udgør halvdelen eller mere og forventes vedvarende at dække halvdelen eller mere af institutionens ordinære driftsudgifter.
Kapitel 3 Tilskudsberettigede udgifter § 3. Der ydes tilskud til udgifter, som virksomheden har afholdt til ydelser i forbindelse med et patenteringsforløb opstartet efter virksomhedens modtagelse af patentvoucheren, fx udgifter til dialogsøgninger, forundersøgelser (fx freedom-to-operate og nyhedsundersøgelser), patentrådgivning, udarbejdelse af ansøgning om patent samt patentansøgningsgebyr.
 Stk. 2. Der ydes ikke tilskud til udgifter til håndhævelse af rettigheder.
 Stk. 3. Der ydes ikke tilskud til udgifter som bygger på eksisterende patenter eller eksisterende patentansøgninger indleveret til relevant myndighed.
 Stk. 4. Der ydes ikke tilskud til udgifter, som godtgøres virksomheden på anden vis, herunder ved andre offentlige refusioner, tilskud m.v.
Kapitel 4 Betingelser for at modtage tilskud § 4. Virksomheden kan ansøge om en patentvoucher, når følgende betingelser er opfyldt:
 1) Virksomheden er en SMV, jf. § 2, stk. 1, nr. 1.
 2) Virksomheden er registreret som aktiv i Det Centrale Virksomhedsregister (CVR).
 3) Virksomheden har modtaget et Certifikat, jf. § 2, stk. 1, nr. 3, udstedt af et tværkommunalt erhvervshus.
 Stk. 2. Virksomheden må ikke være under konkursbehandling på tidspunktet for tildeling af patentvoucheren.
 § 5. Tilskudsmodtager skal overholde principperne om sund finansforvaltning og sparsommelighed.
 Stk. 2. Tilskudsmodtager skal kunne dokumentere, at indkøb omfattet af ordningen er foretaget på markedsmæssige vilkår.
 Stk. 3. Prisen for en given ydelse må ikke være bestemt af f.eks. sammenfald af interesser mellem sælger og køber.
Stk. 4. Afregning af udgifter mellem parter, hvor der ikke er uafhængighed, skal ske til kostpris.
Ved kostpris forstås, at sælger ikke må beregne sig en fortjeneste på den leverede vare eller tjenesteydelse.
 § 6. Tilskuddet udgør 75 pct. af de tilskudsberettigede udgifter og maksimalt 75.000 kr. pr. patentvoucher.
 Stk. 2. En patentvoucher er gyldig 12 måneder fra datoen for udstedelse, hvorefter virksomhedens ret til eventuelle ubrugte midler bortfalder.
 Stk. 3. Virksomheden kan kun få tildelt en patentvoucher én gang pr. kalenderår.
Stk. 4. Virksomheden kan kun få tildelt én patentvoucher pr.
Certifikat.
 Stk. 5. Tilskuddet ydes som de minimis-støtte i overensstemmelse med Kommissionens forordning (EU) nr. 1407/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte.
Kapitel 5 Ansøgning og dokumentation § 7. Ansøgning om patentvoucher skal foretages digitalt via Erhvervshus Nordjyllands ansøgningsmodul inden for de af Erhvervshus Nordjylland nærmere fastsatte frister.
 § 8. Virksomhedens ansøgning om patentvoucher, jf. § 6, skal som minimum indeholde følgende oplysninger og dokumentation:
 1) Stamdata om ansøger.
 2) Dokumentation for virksomhedens status som SMV.
 3) Certifikat udstedt på baggrund af gennemført samtale hos et tværkommunalt erhvervshus med fokus på immaterielle rettigheder.
 4) En erklæring om al øvrig de minimis-støtte, som virksomheden har modtaget i indeværende og de to foregående regnskabsår i medfør af Kommissionens forordning (EU) nr. 717/2014 eller øvrige de minimis-forordninger.
Kapitel 6 Afgørelse om tilsagn om tilskud § 9. Erhvervshus Nordjylland udsteder patentvouchere efter et først-til-mølle-princip til alle ansøgninger modtaget inden for en ansøgningsrunde, jf. § 1, stk. 1, hvis betingelserne i denne bekendtgørelse er opfyldt.
Stk. 2. Erhvervshus Nordjylland kan udstede patentvouchere indtil ansøgningsrundens fastsatte bevillingsramme er opbrugt.
Hvis der i medfør af stk. 1, er en ansøgning, hvor det ikke er muligt at udstede en patentvoucher på det maksimale tilskudsbeløb, jf. § 5, stk. 1, reducerer Erhvervshus Nordjylland tilskuddet.
 Stk. 3. Såfremt der i øvrigt bliver tilskudsmidler til rådighed i løbet af et kalenderår, har Erhvervshus Nordjylland mulighed for at omfordele overskudsmidlerne til en eller flere ansøgningsrunder i samme kalenderår.
Kapitel 7 Udbetaling af tilskud § 10. Udbetaling af tilskud vil ske direkte til virksomheden, når virksomhedens fremsendte dokumentation for betalte og dokumenterede tilskudsberettigede udgifter, jf. § 3, er modtaget og godkendt af Erhvervshus Nordjylland.
 Stk. 2. Anmodning om udbetaling af tilskud skal være modtaget i Erhvervshus Nordjylland senest 12 måneder efter dato for tildeling af patentvoucher.
 Stk. 3. Alle tilskudsberettigede udgifter skal være afholdt og betalt af virksomheden senest på tidspunktet, hvor udbetalingsanmodningen indsendes.
 Stk. 4. Virksomheden kan løbende anmode om udbetaling for afholdte udgifter inden for rammen af den modtagne patentvoucher.
 Stk. 5. Udbetaling af tilskud sker direkte til virksomhedens NemKonto.
Kapitel 8 Bortfald og tilbagebetaling af tilskud § 11. Erhvervshus Nordjylland kan træffe afgørelse om, at tilskud kan bortfalde helt eller delvist, og et allerede udbetalt tilskud kan kræves tilbagebetalt helt eller delvist, hvis:
 1) Ansøger har givet urigtige eller vildledende oplysninger eller fortiet oplysninger af betydning for ansøgningen og tilskuddet.
 2) Betingelserne for at udstede patentvoucheren ikke længere er til stede, herunder bl.a. hvis tilskudsmodtager forsømmer sine forpligtelser, herunder overtræder de gældende regler og vilkår for patentvoucheren.
 3) Forudsætningerne for patentvoucheren er væsentligt ændrede, f.eks. at tilskudsmodtager går konkurs, træder i likvidation, tages under rekonstruktionsbehandling, afhændes, eller hvis der foretages udlæg eller arrest hos tilskudsmodtager.
 4) De gældende regler i denne bekendtgørelse ikke overholdes.
 Stk. 2. Erhvervshus Nordjylland kan bestemme, at bortfald af tilskud efter stk. 1 fastsættes forholdsmæssigt under hensyn til proportionalitetsprincippet samt til art og betydning af tilskudsmodtagers tilsidesættelse af tilskudsmodtagers forpligtelser.
 Stk. 3. Retten til tilskud bortfalder, hvis tilskuddet ikke ydes i overensstemmelse med Europa-Kommissionens forordning (EU) nr. 1407/2013 (de minimis-forordningen).
 Stk. 4. Virksomheden har pligt til at give Erhvervshus Nordjylland meddelelse om forhold, der kan medføre tilskuddets bortfald.
Kapitel 9 Klageadgang og ikrafttræden Klageadgang § 12. Klage over Erhvervshus Nordjyllands afgørelse efter denne bekendtgørelse kan påklages til Erhvervsstyrelsen.
 Stk. 2. Klage indgivet i henhold til stk. 1, fremsendes til Erhvervshus Nordjylland, som, hvis afgørelsen fastholdes, snarest efter modtagelsen af klagen videresender sagen og dens dokumenter til Erhvervsstyrelsen sammen med en udtalelse i anledning af klagen.
Ikrafttræden § 13. Bekendtgørelsen træder i kraft den 5. november 2021.
