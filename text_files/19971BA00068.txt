Nr BSF 68 Forslag til folketingsbeslutning om kommunal boligpolitik Fremsat af Villy Søvndal (SF) Aage Frandsen (SF) Jes Lunde (SF) den 14. november 1997 Folketinget pålægger regeringen at sikre, at kommunerne snarest muligt kan  

 varetage deres boligpolitiske opgaver ved at fremsætte lovforslag, der 1. sikrer, at alle kommuner hurtigst muligt opfylder en mindstegrænse for  

 antallet af almene boliger.
I hovedstadsregionen fastsættes antallet til 20  

 pct., i bykommuner til 15 pct. og i øvrige kommuner til 2,5 pct. af  

 kommunernes samlede boligmasse, 2. giver kommunerne adgang til at lade almene boligorganisationer købe  

 ejerboliger og private udlejningsboliger på markedsvilkår og omdanne dem til  

 almene ældreboliger, almene ungdomsboliger eller almene familieboliger, 3. giver kommunerne anvisningsret til hver 4. ledige lejlighed i alle  

 former for udlejningsejendomme og i private andelsboligforeninger i kommunen.
Bemærkninger til forslaget Forslaget er en genfremsættelse af beslutningsforslag nr.
B 5 fra  

 folketingsåret 1993-94, jf.
Folketingstidende 1993-94, FF sp. 821 og Tillæg A  

 sp. 325, og B 67 fra folketingsåret 1994-95, jf.
Folketingstidende 1994-95,  

 FF s. 3960 og Tillæg A s. 2171 En række sager har vist, hvor magtesløs en kommune er over for  

 boligsociale problemer.
Sociale problemer har både for indvandrere,  

 flygtninge og danskere en tendens til at koncentrere sig i bestemte kommuner,  

 bestemte kvarterer og bestemte bebyggelser.
Det medvirker ofte til, at  

 problemerne bliver selvforstærkende.
Den problemstilling bør ikke søges afhjulpet med tvang over for de berørte  

 personer og familier.
Der er tilfælde, hvor f.eks. indvandrere fra samme land  

 ønsker at bo tæt på hinanden, og det skal de have lov til.
 Men i dag er situationen ofte den, at folk med sociale problemer og uden  

 bolig kun kan få anvist en lejlighed i problemkommunerne og i  

 problembebyggelserne.
Regeringens Byudvalg har forsøgt sig med en lang række initiativer, som  

 har rettet sig mod dels at afhjælpe problemerne i de ramte bebyggelser, dels  

 at »sprede« flygtninge, indvandrere og dårligt stillede danskere  

 over et bredere område.
Nogle af de gennemførte initiativer har SF's fulde  

 støtte.
Det gælder f.eks. omprioriteringen af det almene byggeri,  

 etableringen af beboerrådgivere, kvarterløft-projekter, boligsociale  

 projekter, køb af anvisningsretten til private udlejningsejendomme,  

 erhvervelse m.v. af bygninger til brug for den kommunale integration af  

 flygtninge m.v. samt helhedsorienteriet byfornyelse.
Derimod finder SF ikke at den indførte forsøgsadgang i forbindelse med  

 anvisning af almene boliger er videre heldig.
En række kommuner har hermed  

 tilsyneladende troet at have hjemmel til at afvise flygninge m.v. til  

 boliger, som er beliggende i særligt ramte bebyggelser.
Samlet set finder SF, at de gennemførte initiativer ikke slår til, hvilket  

 også den løbende diskussion om flygtninge og indvandrere viser.
Den  

 altafgørende årsag er, at så længe der mangler relevante boliger i mange  

 kommuner, hjælper »spredningsinitiativer« ikke, og hvis der var  

 relevante boliger overalt ville det i sig selv give en større spredning -  

 formentlig nok til, at enhver form for tvang over for befolkningen kan  

 undgås.
SF ønsker derfor, at der rettes op på situationen ved, at der gennemføres  

 forslag, som 1. sikrer, at alle kommuner hurtigst muligt opfylder en nærmere fastsat  

 mindstegrænse for antallet af almene boliger, 2. giver kommunerne adgang til at lade almene boligorganisationer købe  

 ejerboliger og private udlejningsboliger på markedsvilkår og omdanne dem til  

 almene ældreboliger, almene ungdomsboliger eller almene familieboliger, 3. giver kommunerne anvisningsret til hver 4. ledige lejlighed i alle  

 former for udlejningsejendomme og i private andelsboligforeninger.
Ad 1 I dag er fordelingen af de almene boliger meget skæv.
Nogle kommuner,  

 f.eks.
Hvidovre og andre kommuner på Københavns vestegn, har en stor andel af  

 almene boliger, andre har stort set ingen.
Det gælder f.eks.
Hørsholm og  

 Gentofte, og det betyder, at personer, der ønsker at få anvist en bolig i en  

 af disse kommuner, ikke kan få det.
Det skal der rettes op på ved, at en bestemt procentdel af boligerne i  

 alle kommuner skal være almene boliger.
Denne procent fastsættes på et lavt  

 niveau i landkommuner, hvor behovet typisk vil være beskedent, højere i  

 bykommuner og højest i hovedstadsområdet, hvor behovet er størst.
Konkret  

 foreslås, at antallet i hovedstadsregionen fastsættes til 20 pct., i  

 bykommuner til 15 pct. og i øvrige kommuner til 2,5 pct. af kommunernes  

 samlede boligmasse.
 Som instrument til at opfylde kravet kan kommunen iværksætte nybyggeri  

 eller opkøbe eksisterende ejendomme.
Det vil tage nogle år at få kravet opfyldt overalt, hvorfor der skal  

 fastsættes en rimelig overgangsordning.
For at sikre, at kommunerne hurtigst  

 muligt bestræber sig for at opfylde kravet, skal kommuner, der ikke opfylder  

 mindestekravene, ikke kunne give byggetilladelse til andre former for  

 byggeri, medmindre boligministeren giver tilladelse hertil.
Kommunerne skal  

 dog kunne give tilladelse til ungdoms- og ældreboligbyggeri.
Det vil  

 endvidere øge kommunernes tilskyndelse til hurtigst muligt at opfylde kravet,  

 hvis man er i det kommunale udligningssystem, til fordel for kommuner med  

 mange almene boliger.
SF medvirker gerne til en sådan ændring.
Ad 2 I de fleste kommuner vil den bedste metode til at fremskaffe flere almene  

 boliger, f.eks. for at opfylde mindstekravet, jf. punkt 1, være at bygge nyt.  

 Men andre steder kan der være grund til i stedet at købe eksisterende  

 ejerboliger, f.eks. fordi der mangler byggegrunde.
Ad 3 Med henblik på løsning af sine boligsociale opgaver har kommunerne i dag  

 anvisningsret til det almene byggeri (jf. § 59 i lov om almene boliger),  

 konkret til hver 4. ledige lejlighed, såfremt kommune beslutter sig herfor.  

 Herudover har kommunen i henhold til byfornyelseslovens § 146 mulighed for at  

 bestemme, at indtil hver 4. ledige private udlejningslejlighed skal stilles  

 til rådighed for kommunen til løsning af påtrængende boligsociale problemer,  

 så længe den pågældende lejlighed modtager offentlig byfornyelsesstøtte.  

 Endelig har kommunen mulighed for at købe anvisningsretten til ledigblevne  

 private udlejningsejendomme, såfremt ejeren er indstillet på at indgå aftale  

 herom.
Som bekendt er der tale om noget nær total fiasko for ordningen, idet  

 det kun er lykkedes for et par kommuner at etablere sådanne aftaler.
Disse reducerede muligheder for kommunen til at anvise boliger i  

 forbindelse med løsningen af de boligsociale opgaver lægger en væsentlig  

 begrænsning på de valgmuligheder, som kommunen og den boligsøgende har.
Og  

 det medvirker til at koncentrere de boligsociale problemer til de almene  

 byggerier.
For kommuner med meget få almene boliger betyder det, at kommunen  

 reelt ikke kan foretage boliganvisninger, hvilket er et særligt problem,  

 indtil det under punkt 1 nævnte forslag kan få fuld virkning om et antal år.  

 F.eks. har Gentofte Kommune ca. 15.000 udlejningsboliger, næsten halvdelen af  

 alle boliger i kommunen.
Men kun godt 1.000 af dem er almene.
SF synes, det  

 er synd for Gentofte Kommune, at den ikke mener at kunne finde boliger til  

 det antal flygtninge, som de ellers så gerne ville tage.
Derfor er det en  

 glæde for SF at kunne hjælpe Gentofte med dette forslag.
Konkret foreslås, at kommunerne får anvisningsret til hver 4. ledige  

 lejlighed i alle former for udlejningsejendomme samt i private  

 andelsboligforeninger.
Der vil ikke være nogen pligt for kommunen til at  

 udnytte anvisningsretten, idet de nærmere bestemmelser foreslås udformet  

 parallelt til bestemmelserne vedrørende de almene boliger.
Eventuelt kan  

 ejendomme med ganske få lejligheder fritages helt.
Skriftlig fremsættelse Villy Søvndal (SF):
 Som ordfører for forslagsstillerne tillader jeg mig hermed at fremsætte:
 Forslag til folketingsbeslutning om kommunal boligpolitik.
(Beslutningsforslag nr.
B 68).
 Jeg henviser til de bemærkninger, der ledsager forslaget, og anbefaler det  

 til Tingets velvillige behandling.
