Kapitel 1   Uddannelsens formål og struktur Kapitel 2   Uddannelsens indhold Kapitel 3   Ansættelse Kapitel 4   Merit Kapitel 5   Undervisningskompetence Kapitel 6   Tilskud og dispensation Kapitel 7   Ikrafttrædelses- og overgangsbestemmelser Fremsat den 28. marts 2008 af undervisningsministeren (Bertel Haarder) Forslag til Lov om pædagogikum i de gymnasiale uddannelser Kapitel 1 Uddannelsens formål og struktur § 1. Pædagogikum er en pædagogisk uddannelse for nyansatte lærere (pædagogikumkandidater) ved de gymnasiale uddannelser.
 Stk. 2. Ved de gymnasiale uddannelser forstås i denne lov uddannelsen til studentereksamen (stx), uddannelsen til højere forberedelseseksamen (hf), uddannelsen til højere handelseksamen (hhx) og uddannelsen til højere teknisk eksamen (htx).
 Stk. 3. Uddannelsen er en teoretisk og praktisk uddannelse, hvor pædagogikumkandidaterne tilegner sig basale kompetencer til at arbejde som lærere i en gymnasial uddannelse.
§ 2. Formålet med pædagogikum er, at pædagogikumkandidaterne opnår pædagogisk kompetence til at undervise i de gymnasiale uddannelser.
Kandidaterne skal opnå undervisningsfærdighed, viden om de gymnasiale uddannelsers skoleformer og skolen som organisation, viden om teoretisk pædagogik samt indsigt i uddannelsernes samspil med det omgivende samfund.
Kapitel 2 Uddannelsens indhold § 3. Pædagogikum består af teoretisk og praktisk pædagogikum samt undervisning i egne klasser.
 Stk. 2. Teoretisk og praktisk pædagogikum udgør hver 20 ECTS-point.
Stk. 3. Pædagogikum skal gennemføres inden for det første år efter ansættelsen.
Pædagogikum kan dog i særlige tilfælde gennemføres på et senere tidspunkt.
 Stk. 4. Undervisningsministeren fastsætter regler om senere gennemførelse af pædagogikum, jf. stk. 3.
§ 4. Undervisningsministeren godkender universiteter til udbud af teoretisk pædagogikum.
Universiteterne kan indgå aftaler med andre universiteter og i særlige tilfælde med professionshøjskoler om gennemførelse af dele af teoretisk pædagogikum.
Godkendelse meddeles tidsbegrænset.
 § 5. Universiteter, der er godkendt til at udbyde teoretisk pædagogikum, jf. § 4, skal nedsætte et rådgivende udvalg med repræsentanter for den gymnasiale sektor, som medvirker til udvikling, kvalitetssikring og evaluering af teoretisk pædagogikum.
 Stk. 2. Undervisningsministeren fastsætter regler om det rådgivende udvalg, herunder om udpegning af medlemmer, sammensætning og opgaver.
§ 6 . Teoretisk pædagogikum afsluttes med en prøve, der udformes af det pågældende universitet.
Prøven skal inddrage elementer fra praktisk pædagogikum.
Stk. 2. Det konkrete indhold i teoretisk pædagogikum og regler om gennemførelse af den afsluttende prøve fastsættes af universitetet i en studieordning.
Studieordningen godkendes af Undervisningsministeriet.
 Stk. 3. Undervisningsministeren fastsætter regler om teoretisk pædagogikum, herunder om mål, rammer, tilrettelæggelse, studieordning, indhold, prøve og censur.
 § 7. Praktisk pædagogikum består i gennemførelse af undervisning i pædagogikumkandidatens gymnasierelevante fag under vejledning af en eller flere praktikvejledere i hvert fag.
 Stk. 2. Undervisningsministeren fastsætter regler om praktisk pædagogikum, herunder om mål, indhold, struktur, tilrettelæggelse og udarbejdelse af en uddannelsesplan.
 § 8. Lederen af den skole, hvor pædagogikumkandidaten er ansat, har ansvaret for tilrettelæggelsen af den enkelte kandidats forløb i praktisk pædagogikum.
 Stk. 2. Undervisningsministeren fastsætter regler om skolens leders ansvar og opgaver, herunder om udpegning af en kursusleder og en eller flere praktikvejledere samt om disses opgaver.
 § 9. Undervisningsministeriet beskikker en tilsynsførende og eventuelt en bi-tilsynsførende, der fører tilsyn med hele uddannelsesforløbet.
 Stk. 2. Undervisningsministeren fastsætter regler om den tilsynsførendes og bi-tilsynsførendes ansvar og opgaver.
§ 10. Praktisk pædagogikum afsluttes med, at kursusleder og tilsynsførende samt den eventuelle bi-tilsynsførende overværer pædagogikumkandidatens undervisning.
Herefter afgør kursusleder og tilsynsførende samt den eventuelle bi-tilsynsførende, om kandidaten har bestået praktisk pædagogikum.
 Stk. 2. Undervisningsministeren fastsætter regler om afgørelsen efter stk. 1.
 § 11. Kursuslederen og den tilsynsførende samt den eventuelle bi-tilsynsførende udarbejder en pædagogikumudtalelse om kandidatens opfyldelse af målene for pædagogikum, jf. § 2.
Kapitel 3 Ansættelse § 12. Lærere uden pædagogikum ansættes i faste stillinger efter behov.
Når en lærer uden pædagogikum ansættes i en fast stilling, skal ansættelsen være betinget af, at læreren består pædagogikum.
 Stk. 2 . Skolen kan i særlige tilfælde ansætte lærere uden pædagogikum i midlertidige stillinger.
 Stk. 3. Undervisningsministeren fastsætter regler om ansættelsen af lærere uden pædagogikum i midlertidige stillinger, herunder i hvilke særlige tilfælde der kan ske midlertidig ansættelse og ansættelsens længde.
 § 13. Undervisningsministeren kan pålægge skoler, der udbyder gymnasiale uddannelser og er omfattet af lov om institutioner for almengymnasiale uddannelser og almen voksenuddannelse m.v. eller lov om institutioner for erhvervsrettet uddannelse, der udbyder gymnasiale uddannelser, at oprette og besætte en stilling til en lærer, der skal gennemgå pædagogikum.
Kapitel 4 Merit § 14. Skolens leder kan efter ansøgning give en pædagogikumkandidat merit for hele eller dele af pædagogikum, hvis lederen vurderer, at kandidaten har erhvervet pædagogiske kvalifikationer, der indebærer, at kandidaten helt eller delvist har nået de faglige mål, som er fastsat for hele eller dele af uddannelsen.
 Stk. 2. Undervisningsministeren fastsætter regler om merit, herunder om efter hvilke kriterier der kan gives merit, ansøgningsproceduren mv.
 § 15.  Pædagogikumkandidaten kan indbringe skolens leders afgørelse om merit, jf. § 14, for Kvalifikationsnævnet, jf. kapitel 3 a i lov om vurdering af udenlandske uddannelseskvalifikationer m.v.
Kapitel 5 Undervisningskompetence § 16. Pædagogikumkandidaten har undervisningskompetence i et fag i alle de gymnasiale uddannelser, når kandidaten har faglig kompetence og har bestået prøverne i praktisk og teoretisk pædagogikum, jf. dog stk. 3 og 4.
 Stk. 2. Skolens leder udsteder et bevis til kandidaten for undervisningskompetence i de enkelte fag.
 Stk. 3. CIRIUS kan tildele undervisningskompetence til kandidater fra medlemsstater i Den Europæiske Union og fra lande, der er omfattet af aftalen om Det Europæiske Økonomiske Samarbejdsområde, hvis kandidaterne har undervisningskompetence på tilsvarende niveau i det pågældende land.
 Stk. 4. Undervisningsministeren fastsætter regler om, på hvilke betingelser personer, der ikke har pædagogisk kompetence i et fag, kan opnå undervisningskompetence i faget.
Kapitel 6 Tilskud og dispensation § 17. Undervisningsministeren yder tilskud til kursusforløb som led i teoretisk pædagogikum til universiteter, der er godkendt til udbud, jf. § 4, på grundlag af antal årspædagogikumkandidater.
Takster pr. årspædagogikumkandidat fastsættes på de årlige finanslove for en eller flere grupper af uddannelsesforløb.
Tilskud kan udbetales forskudsvis.
 Stk. 2. Undervisningsministeren fastsætter regler om tilskud efter stk. 1, herunder om opgørelsen af aktiviteten, aktivitetsindberetninger, udbetaling af tilskud samt om tilbagebetaling og kontrol af udbetalte tilskud.
 § 18. Undervisningsministeren kan dispensere fra kravene til pædagogikumkandidater efter denne lov, hvor helt særlige forhold gør sig gældende.
Kapitel 7 Ikrafttrædelses- og overgangsbestemmelser § 19.  Loven træder i kraft den 1. august 2009.
 Stk. 2. Loven har virkning for lærere uden pædagogikum, der ansættes efter lovens ikrafttræden.
 Stk. 3. Pædagogikumkandidater, der er blevet ansat i en uddannelsesstilling på de almengymnasiale institutioner, og lærere, der er blevet ansat på prøve på de erhvervsgymnasiale institutioner, i perioden fra den 1. august 2006 til den 31. juli 2009, kan til og med sommeren 2011 færdiggøre pædagogikum efter de hidtil gældende bestemmelser i kapitel 6 i lov om uddannelsen til studentereksamen (stx) (gymnasieloven), kapitel 6 i lov om uddannelsen til højere forberedelseseksamen (hf-loven), og kapitel 6 i lov om uddannelsen til højere handelseksamen (hhx) og højere teknisk eksamen (htx) og regler udstedt i medfør heraf.
 Stk. 4. Der kan efter retningslinjer fastsat på de årlige finanslove ydes tilskud til aktivitet omfattet af stk. 3, efter § 30, stk. 8, i lov om institutioner for almengymnasiale uddannelser og almen voksenuddannelse m.v., som affattet ved denne lovs § 23, nr. 2, og § 18 b i lov om institutioner for erhvervsrettet uddannelse, som affattet ved denne lovs § 24, nr. 1.
 § 20. I lov om uddannelsen til studentereksamen (stx) (gymnasieloven), jf. lovbekendtgørelse nr. 444 af 8. maj 2007, foretages følgende ændringer:
 1. § 31 affattes således:
»§ 31. Lærere, der underviser i henhold til denne lov, skal have undervisningskompetence (faglig og pædagogisk kompetence) i et eller flere fag i de gymnasiale uddannelser.« 2. § 32, stk. 1, 1. pkt., affattes således:
»Faglig kompetence er betinget af en kandidateksamen bestået ved et universitet i et eller flere fag i de gymnasiale uddannelser.« 3. § 32, stk. 2, affattes således:
»Stk. 2. Rektor tildeler faglig kompetence i forbindelse med lærerens ansættelse på skolen.« 4. I § 32 indsættes som stk. 4 :
»Stk. 4. Undervisningsministeren fastsætter nærmere regler om, på hvilke betingelser personer, der ikke har faglig kompetence, kan opnå undervisningskompetence efter denne lov.« 5. § 33 affattes således:
»§ 33. En lærer opnår pædagogisk kompetence ved at gennemføre pædagogikum, jf. lov om pædagogikum i de gymnasiale uddannelser.« 6. § 34 ophæves.
 § 21. I lov om uddannelsen til højere forberedelseseksamen (hf-loven), jf. lovbekendtgørelse nr. 445 af 8. maj 2007, foretages følgende ændringer:
 1. § 27 affattes således:
»§ 27. Lærere, der underviser i henhold til denne lov, skal have undervisningskompetence (faglig og pædagogisk kompetence) i et eller flere fag i de gymnasiale uddannelser« 2. § 28, stk. 1, 1. pkt., affattes således:
»Faglig kompetence er betinget af en kandidateksamen bestået ved et universitet i et eller flere fag i de gymnasiale uddannelser.« 3. § 28, stk. 2, affattes således:
»Stk. 2. Kursets leder tildeler faglig kompetence i forbindelse med lærerens ansættelse på skolen.« 4. I § 28 indsættes som stk. 4 :
»Stk. 4. Undervisningsministeren fastsætter nærmere regler om, på hvilke betingelser personer, der ikke har den i stk. 1, nævnte faglige kompetence, kan opnå undervisningskompetence efter denne lov.« 5. § 29 affattes således:
»§ 29. En lærer opnår pædagogisk kompetence ved at gennemføre pædagogikum, jf. lov om pædagogikum i de gymnasiale uddannelser.« 6. § 30 ophæves.
 § 22. I lov om uddannelserne til højere handelseksamen (hhx) og højere teknisk eksamen (htx), jf. lovbekendtgørelse nr. 446 af 8. maj 2007, foretages følgende ændringer:
 1. § 29 affattes således:
»§ 29. Lærere, der underviser i henhold til denne lov, skal have undervisningskompetence (faglig og pædagogisk kompetence) i et eller flere fag i de gymnasiale uddannelser« 2. § 30, stk. 1, affattes således:
»§ 30. Skolens leder tildeler faglig kompetence i forbindelse med lærerens ansættelse på skolen.
Faglig kompetence er betinget af et fagligt niveau svarende til en kandidateksamen bestået ved et universitet.« 3. I § 30 indsættes som stk. 5 :
»Stk. 5. Undervisningsministeren fastsætter nærmere regler om, på hvilke betingelser personer, der ikke har den i stk. 1, nævnte faglige kompetence, kan opnå undervisningskompetence i henhold til denne lov.« 4. § 31 affattes således:
»§ 31. En lærer opnår pædagogisk kompetence ved at gennemføre pædagogikum, jf. lov om pædagogikum i de gymnasiale uddannelser.« 5. § 32 ophæves.
 § 23. I lov nr. 575 af 9. juni 2006 om institutioner for almengymnasiale uddannelser og almen voksenuddannelse m.v., som ændret ved § 2 i lov nr. 556 af 6. juni 2007, § 14 i lov nr. 561 af 6. juni 2007 og § 74 i lov nr. 562 af 6. juni 2007, foretages følgende ændringer:
 1. § 19, stk. 4, ophæves.
 2. § 30, stk. 8 og 9, affattes således:
»Stk. 8. Undervisningsministeren yder tilskud til pædagogikum, jf. lov om pædagogikum i de gymnasiale uddannelser, på grundlag af den enkelte institutions antal årspædagogikumkandidater.
Takster pr. årspædagogikumkandidat fastsættes på de årlige finanslove for en eller flere grupper af uddannelsesforløb.
Stk. 9. Undervisningsministeren fastsætter regler om tilskud efter stk. 1-8, herunder om aktivitetsindberetninger og udbetaling af tilskud, opgørelse af årselever efter stk. 1-5 eller årspædagogikumkandidater efter stk. 8, samt om tilbagebetaling og kontrol af udbetalte tilskud.« 3. I § 39, 1. pkt., ændres »§ 30, stk. 1-7,« til: »§ 30, stk. 1-8,«.
 § 24. I lov om institutioner for erhvervsrettet uddannelse, jf. lovbekendtgørelse nr. 136 af 1. marts 2006, som ændret ved § 2 i lov nr. 576 af 9. juni 2006, § 18 i lov nr. 578 af 9. juni 2006, § 12 i lov nr. 561 af 6. juni 2007, og § 69 i lov nr. 562 af 6. juni 2007, foretages følgende ændring:
 1. Efter § 18 a indsættes:
»§ 18 b.
Undervisningsministeren yder tilskud til pædagogikum, jf. lov om pædagogikum i de gymnasiale uddannelser, på grundlag af den enkelte institutions antal årspædagogikumkandidater.
Takster pr. årspædagogikumkandidat fastsættes på de årlige finanslove for en eller flere grupper af uddannelsesforløb.
Stk. 2. Undervisningsministeren fastsætter regler om tilskud efter stk. 1, herunder om aktivitetsindberetninger og om opgørelse af årspædagogikumkandidater.« § 25. Loven gælder ikke for Færøerne og Grønland.
 Stk. 2. §§ 1-22 kan dog ved kongelig anordning helt eller delvist sættes i kraft for Grønland med de afvigelser, som de særlige grønlandske forhold tilsiger.
Bemærkninger til lovforslaget Almindelige bemærkninger 1. Lovforslagets formål og baggrund Med lovforslaget skabes en fælles pædagogikumuddannelse for lærere i de gymnasiale uddannelser.
Der er i dag to forskellige pædagogikumuddannelser; de almengymnasiale uddannelser har deres egen pædagogikumordning, mens de erhvervsgymnasiale uddannelser har pædagogikum sammen med de øvrige lærere ved erhvervsskolernes voksen- og ungdomsuddannelser.
Fælles for de to uddannelser er, at de begge er vekseluddannelser bestående af et praktisk og et teoretisk pædagogikum, hvilket også vil være hovedprincippet i den nye fælles pædagogikumuddannelse.
Det overordnede formål med pædagogikum er at give nyansatte lærere en solid pædagogisk baggrund for at kunne undervise i de gymnasiale uddannelser.
Samtidig skal pædagogikum bidrage til, at læreren aktivt kan indgå i udviklingen af de gymnasiale skoleformer og disses samspil med det omgivende samfund.
 Hovedmålene for pædagogikum er, at læreren opnår:
 Undervisningsfærdighed  Viden om de gymnasiale uddannelsers skoleformer  Viden om teoretisk pædagogik (almenpædagogik og fagdidaktik)  Indsigt i uddannelsernes samspil med det omgivende samfund Gymnasiereformen i 2005 konstituerede de gymnasiale uddannelser som et fælles uddannelsesområde, hvor de enkelte uddannelser nok har deres egen profil, men hvor der på tværs af uddannelserne også er en fælles grundlæggende profil.
Etablering af et fælles pædagogikum for lærere i den gymnasiale sektor vil kunne styrke samarbejde og vidensdeling mellem de gymnasiale uddannelser og bidrage til en generel udvikling af den gymnasiale sektor.
Herudover betyder universitetsreformen, jf. lov nr. 403 af 28. maj 2003 om universiteter (universitetsloven), at det på kandidatuddannelserne nu vil være muligt at vælge mellem forskellige sammensætninger af uddannelsen og dermed mellem kompetenceprofiler, der retter sig mod forskellige jobs, herunder en karriere som gymnasielærer.
Ifølge Ministeriet for Videnskab, Teknologi og Udvikling vil de nye kandidatuddannelser, der retter sig mod forskellige faglige kompetencer, herunder mod faglig kompetence til at undervise i to fag på de gymnasiale uddannelser, overflødiggøre behovet for sidefagssupplering.
På det erhvervsgymnasiale område har Danmarks Erhvervspædagogiske Læreruddannelse (DEL) hidtil gennemført kurser i teoretisk pædagogikum for lærere på erhvervsskolerne, herunder htx og hhx.
DELs sammenlægning med CVU Øresund i en professionshøjskole med virkning fra 1. januar 2008 giver anledning til nytænkning i forhold til pædagogikum for lærere på htx og hhx, idet også DEL skal nytænke sit kursusudbud i den nye institutionssammenhæng.
Endelig nødvendiggør kommunalreformen og dermed amternes nedlæggelse, at der skal udtænkes en ny ordning for styringen af dimensioneringen og finansieringen på stx og hf, idet amterne  inden for en af Undervisningsministeriet udmeldt ramme  havde ansvaret for oprettelsen af uddannelsesstillinger og for dele af finansieringen.
Fra 1. januar 2007 er alle skoler med gymnasial uddannelse selvejende og taxameterstyrede.
De selvejende institutioner bør selv være ansvarlige for planlægning af generationsskifte samt ansættelse og uddannelse af personale.
Amternes hidtidige opgaver på området er ikke overtaget af regionerne, og det indgår således ikke i de nye regionsråds portefølje, at de skal oprette uddannelsesstillinger, styre og finansiere pædagogikum.
Sikring af rekrutteringen af fremtidens lærere til de gymnasiale uddannelser er en vigtig og omfattende opgave i de kommende år.
En stor del af de lærere, der i dag arbejder inden for de gymnasiale uddannelser, går på pension.
Det er derfor vigtigt, at gymnasiet bliver opfattet som en attraktiv arbejdsplads med gode udviklingsmuligheder.
For nyuddannede kandidater er det herudover vigtigt, at det obligatoriske pædagogikumforløb er (og bliver opfattet som) et interessant og veltilrettelagt uddannelsesforløb, som giver pædagogikumkandidaterne et godt afsæt for deres videre arbejde i de gymnasiale uddannelser og bliver et incitament til videreudvikling for den enkelte lærer.
2. Nuværende pædagogikumuddannelse 2.1. Uddannelsen til studentereksamen (stx) og uddannelsen til højere forberedelseseksamen (hf) Pædagogikum for lærere ved stx og hf er en toårig vekseluddannelse, som består af sidefagssupplering, kurser i almenpædagogik og fagdidaktik samt praktik på skolerne.
Kandidater, der har gennemført en bachelor- og kandidatuddannelse omfattende to gymnasierelevante fag, hvor fagene efter studieordningerne tilsammen er normeret til henholdsvis 210 ECTS-points og 90 ECTS-points, skal gennemføre sidefagssupplering.
For pædagogikumkandidater, som ikke skal have sidefagssupplering, tilrettelægges uddannelsen over et år.
Kandidaterne ansættes i to- eller etårige midlertidige uddannelsesstillinger.
Rektor udpeger en kursusleder og vejledere.
Undervisningsministeriet beskikker til hver kandidat en tilsynsførende og eventuelt en bi-tilsynsførende - det sidste for at sikre faglig dækning af kandidatens fagkombination.
Den/de tilsynsførende fører tilsyn med hele uddannelsesforløbet for den enkelte kandidat.
En betingelse for, at kandidaten kan fortsætte i uddannelsesstillingens andet år, er, at første år af praktisk pædagogikum er bestået.
Grundlaget for afgørelsen er kursusleders og tilsynsførendes vurdering af kandidatens standpunkt i praktisk undervisning ved tilsynsførendes besøg i andet semester.
Endvidere skal kandidaten normalt have bestået sidefagssupplering.
Teoretisk pædagogikum afsluttes med en skriftlig prøve med en centralt stillet opgave ved slutningen af tredje semester.
Undervisningsministeriet stiller opgaven til prøven.
Prøven, der har varighed af en uge, indeholder almenpædagogiske og fagdidaktiske emner.
Der gives karakter.
Kandidaten udarbejder i fjerde semester et afsluttende projekt, hvis tema vælges af kandidaten.
Projektet skal tage udgangspunkt i kandidatens konkrete undervisning.
Projektet vurderes af tilsynsførende og kursusleder, og vurderingen indgår i den endelige pædagogikumudtalelse om praktisk undervisningsfærdighed, som udfærdiges af tilsynsførende og kursusleder.
Rektor udsteder det endelige bevis for kandidatens undervisningskompetence.
Efter gennemført pædagogikum kan kandidaterne søge fast stilling i gymnasiesektoren.
Den almengymnasiale ordning, som senest blev reformeret i 2002, har central dimensionering og styring.
Amterne havde ansvaret for at oprette et antal uddannelsesstillinger inden for en af Undervisningsministeriet udmeldt ramme.
2.2. Uddannelsen til højere handelseksamen (hhx) og uddannelsen til højere teknisk eksamen (htx) Pædagogikum for lærere ved hhx og htx, der er fælles for alle lærere i ungdoms- og voksenuddannelserne ved erhvervsskolerne, er knyttet til den enkelte skoles ansættelsesbehov.
Der er ikke central dimensionering af antallet af nye kandidater.
Nye lærere ansættes på prøve i to år, og skolen skal påse, at de gennemfører pædagogikum inden for de første to års ansættelse.
Pædagogikum omfatter for deltageren i alt 666 arbejdstimer.
Den resterende arbejdstid for nyansatte lærere tilrettelægges efter skolens bestemmelse og omfatter almindelige læreropgaver, herunder undervisning i egne klasser og øvrig efteruddannelse efter behov.
Pædagogikum er som i stx og hf en vekseluddannelse, som består af en teoretisk del og praktik.
Den praktiske del består af undervisnings- og observationspraktik med tilhørende metodisk og didaktisk vejledning samt prøve i praktisk undervisningsfærdighed.
Den teoretiske del består af kurser, selvstudier, afslutningsprojekt og prøve.
Den teoretiske del gennemføres af Danmarks Erhvervspædagogiske Læreruddannelse (DEL), som udarbejder en studieordning, der fastsætter de nærmere regler for forløbet.
Skolerne tilrettelægger praktikdelen, og udpeger en eller flere praktikvejledere i samråd med kandidaten.
 Pædagogikum afsluttes med to prøver:
Den praktiske del afsluttes med en prøve i praktisk undervisningsfærdighed.
Skolen udpeger én af kandidatens vejledere som eksaminator, og DEL udpeger censor.
Ministeriet kan som et led i tilsynet med uddannelsen udpege særlige censorer, som træder i stedet for censorer udpeget af DEL.
Bedømmelsen er bestået eller ikke-bestået.
Den teoretiske del afsluttes med en individuel mundtlig prøve, der tager udgangspunkt i en skriftlig rapport, som kandidaten har udarbejdet som et led i den teoretiske del.
DEL udpeger såvel eksaminator som censor til at bedømme prøven.
Ministeriet kan som et led i tilsynet med uddannelsen udpege særlige censorer, som træder i stedet for censorer udpeget af DEL.
DEL udsteder bevis for bestået pædagogikum, når læreren har bestået begge prøver.
På eksamensbeviset anføres karakteren for den teoretiske prøve og bedømmelsen i den praktiske prøve.
3. Lovforslagets indhold 3.1. "Lærer" og "pædagogikumkandidat" I lovforslaget bruges både betegnelserne lærer og pædagogikumkandidat om de personer, der ansættes på skolerne og tager pædagogikum. Lærer anvendes om de pågældende personer i forbindelse med deres ansættelse i faste stillinger, mens pædagogikumkandidat bruges i lovforslaget som en betegnelse for lærere, der er under uddannelse i pædagogikum.
3.2. Pædagogikum Pædagogikum er en grundlæggende teoretisk og praktisk uddannelse, der giver pædagogikumkandidaten basale kompetencer til at arbejde som lærer i en gymnasial uddannelse.
Pædagogikum skal som udgangspunkt gennemføres inden for ansættelsens første år, men kan i særlige tilfælde gennemføres på et senere tidspunkt.
Pædagogikum består af praktisk pædagogikum og teoretisk pædagogikum, der hver udgør 20 ECTS-point, og undervisning i kandidatens egne klasser.
Praktisk pædagogikum foregår som udgangspunkt på kandidatens egen skole.
Teoretisk pædagogikum gennemføres ved et universitet eller i særlige tilfælde ved en professionshøjskole.
Undervisningsministeriet godkender efter offentligt udbud universiteter til at udbyde teoretisk pædagogikum.
Universiteterne er ansvarlige for, at undervisningen i teoretisk pædagogikum foregår i overensstemmelse med reglerne i denne lov og regler udstedt i medfør heraf.
 Kandidaten har undervisningskompetence, når pædagogikum er bestået.
Udgifterne til pædagogikum finansieres dels via et særligt pædagogikumtilskud til skolerne på grundlag af antallet af årspædagogikumkandidater og dels gennem en forhøjelse af den almindelige taxameterbevilling.
Endelig ydes et tilskud direkte til udbyderne af teoretisk pædagogikum.
3.3. Skolens leders, kursuslederens, praktikvejlederens og tilsynsførendes opgaver og ansvar Forslaget placerer det overordnede ansvar for tilrettelæggelsen af praktisk pædagogikum for den enkelte pædagogikumkandidat hos skolens leder.
Skolens leder har ansvaret for at udpege en eventuel kursusleder, der skal sikre planlægningen og koordineringen af pædagogikumkandidatens samlede uddannelsesforløb.
Skolens leder skal desuden udpege praktikvejledere i hvert af kandidatens gymnasierelevante fag.
Vejlederne skal yde kandidaten faglig og pædagogisk vejledning.
Undervisningsministeriet beskikker tilsynsførende til den enkelte kandidat.
Tilsynsførende overværer sammen med kursuslederen og praktikvejlederne kandidatens undervisning ved et antal besøg på skolen.
Tilsynsførende udarbejder desuden en pædagogikumudtalelse sammen med kursuslederen.
3.4. Ansættelse Med forslaget afløses den hidtidige centrale dimensionering på det almene gymnasium af en decentral efterspørgselsmodel med udgangspunkt i den enkelte skoles behov.
Lærerne ansættes i faste stillinger.
Ansættelsen skal dog være betinget af, at pædagogikum bestås  normalt inden for et år.Ordningen betyder, at der bliver en nøje sammenhæng mellem antallet af nyansættelser og antallet af pædagogikumkandidater.
3.5. Tilsyn Undervisningsministeren fører tilsyn med praktisk pædagogikum gennem de tilsynsførende, der er beskikket af ministeriet.
Ministeren fører endvidere tilsyn med, at teoretisk pædagogikum lever op til reglerne i denne lov.
4. De økonomiske og administrative konsekvenser for det offentlige Forslaget indebærer en mindreudgift for staten på ca. 28,5 mio. kr. ved fuld indfasning.
Mindreudgiften kan henføres til, at behovet for sidefagssupplering med universitetsreformens nye kandidatuddannelser bortfalder.
Mindreudgiften forventes at dække en forhøjet pædagogikumaktivitet i indfasningsperioden.
Under forudsætning af et årligt antal ansættelser på 690 pædagogikumkandidater, svarende til en udvidelse på 150 kandidater i forhold til 2007 og en udvidelse på 50 kandidater i forhold til 2008, vil udgifterne være på 182 mio. kr. årligt, når tilskudsordningen er i ligevægt.
Det er forudsat, at finansieringen er sammensat af bevillingen til taxametertilskud til pædagogikumuddannelser på stx- og hf-uddannelserne på finanslovens § 20.42.02.30. og bevillingen til kursusudgifter i forbindelse med pædagogikumuddannelse for gymnasielærere på finanslovens § 20.76.07. Herudover består finansieringen af andelen til pædagogikum for hhx- og htx-uddannelserne indeholdt i de ordinære undervisningstaxametre, en andel af bevillingen til Danmarks Pædagogiske Læreruddannelse samt en andel af bevillingen til taxametertilskud og statens voksenuddannelsesstøtte (SVU) i forbindelse med voksenunderviseruddannelsen grundet aktivitetsnedgang.
 Lovforslaget har ikke økonomiske konsekvenser for kommuner og regioner.
 Lovforslaget har ingen administrative konsekvenser for stat, kommuner og regioner.
 5. De økonomiske og administrative konsekvenser for erhvervslivet mv.
 Forslaget har ingen økonomiske og administrative konsekvenser for erhvervslivet mv.
6. De administrative konsekvenser for borgere Forslaget har ingen administrative konsekvenser for borgere.
7. De miljømæssige konsekvenser Forslaget har ingen miljømæssige konsekvenser.
8. Forholdet til EU-retten Forslaget indeholder ikke EU-retlige aspekter.
 9. Hørte myndigheder og organisationer mv.
