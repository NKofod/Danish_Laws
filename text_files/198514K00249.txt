Nr BTL 249 Betænkning over I.
Forslag til lov om ændring af lov om valg til  

 folketinget (Om folketingsvederlaget, pension m.v.)   

 Nr L 249 + B 144 1985-86, 1. samling Afgivet af udvalget for forretningsordenen Afgivet: 19860516 Udvalget har behandlet forslagene i 3 møder.
Der er af et mindretal stillet ændringsforslag til det under I anførte lovforslag, hvorom henvises til de ledsagende bemærkninger.
Herefter indstiller et flertal (udvalget med undtagelse af socialistisk folkepartis og fremskridtspartiets medlemmer) forslagene til vedtagelse uændret.
Et mindretal (socialistisk folkepartis medlemmer af udvalget) indstiller det under I anførte lovforslag til vedtagelse med de af mindretallet stillede ændringsforslag og det under II anførte beslutngsforslag til vedtagelse uændret.
Mindretallet finder ikke, at tiden er inde til en lønforhøjelse til folketingets medlemmer på 70.000 kr. årligt.
Lønmodtagerne i landet må for tiden leve under en lovgivet overenskomst, der kun giver mulighed for lønstigninger på indtil 2 pct.
Der er endvidere grupper ikke mindst inden for det offentlige, der er sakket endnu mere bagud i lønninger end folketingsmedlemmerne, for slet ikke at tale om arbejdsløse, syge og bistandsmodtagere, som har fået forringet levevilkårene drastisk siden 1982.
At almindelige prisstigninger er løbet hurtigere end forhøjelser på omkostningstillægget er uomtvisteligt.
Derfor kan mindretallet støtte de forholdsvis beskedne forhøjelser på omkostningstillægget.
Efter mindretallets opfattelse er det rigtigt at lægge en forholdsvis større stigning på Københavnertillægget, som har været en hel del lavere hidtil.
Omkostningstillægget dækker som bekendt hotelophold eller lejlighed, taxakørsel, mad og telefon m.m.
At der sker en forbedring for efterlønnede folketingsmedlemmer, er mindretallet ligeledes enig i er en nødvendig forbedring.
Det er ikke ligetil for et folketingsmedlem at komme ud på arbejdsmarkedet og skaffe sig arbejde lige med det samme efter at have forladt folketinget, så en støtte her er på sin plads.
Udviklingen uden for folketinget er løbet fra det tidligere pensionssystem, og det er derfor rigtigt at gennemføre de foreslåede forbedringer på det område.
Da ændringerne skal ses i sammenhæng med øvrige forbedringer i arbejdsgange, indførelse af EDB og den forbedrede sekretærordning, som er gennemført, skal det påpeges, at disse forbedringer ligeledes støttes af mindretallet.
At der nu gennemføres støtte til de politiske partier, støtter mindretallet ligeledes.
De lande, vi ellers plejer at sammenligne os med, har i mange år haft partistøtte, og dette betyder selvfølgelig forbedrede arbejdsmuligheder.
At denne støtte fordeles både på partierne centralt, regionalt og kommunalt, finder mindretallet rigtigt.
Det er meget vigtigt, at det kommunale og regionale politiske arbejde får forbedrede vilkår, og ikke mindst de små partier og nye partier vil have gavn heraf.
Som det ses, er mindretallet enig i hovedparten af de tiltag, der foreslås, og er blot imod selve lønforhøjelsen.
Dette betyder, at der stilles ændringsforslag til det under I anførte lovforslag om, at forslaget om lønforhøjelsen udgår (ændringsforslag nr. 1) med heraf følgende konsekvensændringer for pensionsberegningen (ændringsforslag nr. 2 og 3).
Et andet mindretal (fremskridtspartiets medlem af udvalget) indstiller begge forslagene til forkastelse, men har tiltrådt de af socialistisk folkepartis medlemmer af udvalget stillede ændringsforslag til lovforslaget under I.
Mindretallet udtaler, at det er uanstændigt, i en tid, hvor man pålægger befolkningen en lønforhøjelse på maksimalt 2 pct. samt øgede skatter og afgifter på 19 milliarder kroner i form af jule- og påskepakker, at folketingets medlemmer bevilger sig selv en lønforhøjelse på 37 pct.
Mindretallet indstiller alle delene i forslagene til forkastelse, herunder også nedsættelsen af pensionsalder, fuld løn i mindst 6 måneder efter at man træder ud af folketinget m.m.
Mindretallet mener, det er flovt, at en regering og de såkaldte arbejderpartier vil stemme for den slags selvforherligelse.
Mindretallet udtaler endvidere, at økonomisk støtte til politiske partier udelukkende burde opnås ved privat støtte og absolut ikke er noget, de hårdt plagede skatteydere skal blandes ind i.
ÆNDRINGSFORSLAG til I.
Forslag til lov om ændring af lov om valg til folketinget (Om folketingsvederlaget, pension m.v.) (af Svend Jakobsen (S), Knud Østergaard (KF), Povl Brøndsted (V) og Ole Vig Jensen (RV)) Af et mindretal (SF), tiltrådt af et mindretal (FP):
Til § 1 1) Nr. 1 udgår.
 2) Nr 8 affattes således:
»8. I § 85, stk. 2, ændres »1/ 25« til: »5 pct.«  

 og »25« til: »20«.' 3) I nr. 10 ændres »49« til: »40«.
BEMÆRKNINGER Til nr. 13 Ved ændringsforslagene fastholdes grundvederlaget (og dermed også eftervederlaget) på det nuværende niveau svarende til lønnen for en statstjenestemand på skalatrin 40 (ændringsforslag nr. 1). Som konsekvens heraf fastholdes en beregning af egenpensionen (ændringsforslag nr. 2) og ægtefællepensionen (ændringsforslag nr.
 3) på grundlag af skalatrin 40.
Svend Jakobsen (S) fmd.
Knud Østergaard (KF) nfmd.
Povl Brøndsted (V) Lilli Gyldenkilde (SF) Ole Vig Jensen (RV) Jytte Andersen (S) J.
K.
Hansen (S) Anker Jørgensen (S) Ole Espersen (S) Hjortnæs (S) Agerschou (SF) Ebba Strange (SF) Lone Dybkjær (RV) Annelise Gotfredsen (KF) Hagen Hagensen (KF) Karen Thurøe Hansen (KF) Bjørn Elmquist (V) Elsebeth Kock-Petersen (V) Bollmann (CD) Dohrmann (FP) Steffensen (KrF) Partierne VS og FD havde ikke medlemmer i udvalget.
