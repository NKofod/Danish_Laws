Cirkulæreskrivelse om meddelelse om mere  

 end midlertidigt ophør med drift af selvstændig virksomhed i  

 forbindelse med salg af virksomhedens driftsmidler Kommentar m.v.:
 Sagen vedrører spørgsmålet om,  

 hvornår et medlem, der stadig er i besiddelse af resterende  

 driftsmidler, kan anses for at være afskåret fra fortsat  

 virksomhedsudøvelse.
 Meddelelse om afgørelsen:
 Medlemmets selvstændige virksomhed bestod i at  

 udleje sin egen arbejdskraft til forskellige landmænd og at producere  

 smågrise.
 Medlemmet havde opsagt sin forpagtningsaftale med virkning  

 fra den 10. februar 1995, således at han ikke længere havde  

 råderet over de forpagtede bygninger, hvorfra hans virksomhed blev  

 drevet.
 Ifølge ledighedserklæring var virksomheden  

 ophørt ved lukning og sidste arbejdsdag var den 10. februar 1995, og  

 medlemmet tilmeldte sig Arbejdsformidlingen den 15. februar 1995.
 Medlemmet var i besiddelse af resterende driftsmidler i  

 form af en højtryksrenser og et svejseanlæg, der blev solgt den  

 12. marts 1995. Medlemmet havde oplyst, at driftsmidlerne udelukkende blev  

 benyttet i forbindelse med staldarbejdet.
 Arbejdsløshedskassen traf afgørelse  

 om, at medlemmet var ophørt med drift af selvstændig virksomhed  

 den 12. marts 1995. Arbejdsløshedskassen lagde vægt på, at  

 medlemmet først denne dato havde afhændet de resterende  

 driftsmidler, og således var afskåret fra fortsat at drive  

 selvstændig virksomhed.
 Direktoratet var enig med kassen i, at medlemmet  

 først var ophørt med drift af selvstændig virksomhed den  

 12. marts 1995, idet medlemmet ikke på et tidligere tidspunkt fandtes  

 at være mere end midlertidigt afskåret fra fortsat at drive  

 virksomheden.
 Direktoratet lagde således vægt på, at  

 driftsmidlerne havde en nær tilknytning til den udøvede  

 virksomhed, og at de omhandlede driftsmidler ikke kunne anses for at  

 være normale og sædvanlige i private hjem, samt at driftsmidlerne  

 ville kunne anvendes ved udlejning af egen arbejdskraft.
 Arbejdsmarkedets Ankenævn fandt derimod, at  

 medlemmet var endeligt ophørt med drift af selvstændig  

 virksomhed den 10. februar 1995, det tidspunkt hvor medlemmet ikke  

 længere havde råderet over de forpagtede bygninger/stalde,  

 hvorfra virksomheden blev drevet.
 Ankenævnet fandt, at de resterende driftsmidler -  

 højtryksrenseren og svejseanlægget - ikke pr. 10. februar 1995  

 gjorde det muligt for medlemmet at fortsætte den selvstændige  

 virksomhed.
 Ankenævnet lagde vægt på medlemmets  

 oplysninger om, at driftsmidlerne alene havde været brugt i forbindelse  

 med arbejde i stalden.
 Ankenævnet ændrede således  

 direktoratets afgørelse.
