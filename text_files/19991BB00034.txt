Fremsat den 12. november 1999 af  

 Kristian Jensen (V), Charlotte Antonsen (V),  

 Eva Kjer Hansen (V), Erling Oxdam (V),  

 Ulla Tørnæs (V), Jens Vibjerg (V),  

 Knud Erik Kirkegaard (KF), Mogens Andreasen (DF),  

 Ole M.
Nielsen (KRF) og  

 Thorkild B.
Fransgaard (FRI) Forslag til folketingsbeslutning om sikring af organisationsfriheden Folketinget pålægger regeringen at sikre, at  

 enhver arbejdsgiver og enhver arbejdstager har frihed til at melde sig ind i  

 arbejdsgiverforeninger og fagforeninger eller til at undlade at gøre  

 det, uden at det må komme den pågældende personligt eller  

 erhvervsmæssigt til skade.
Bemærkninger til forslaget Forslaget er en uændret  

 genfremsættelse af beslutningsforslag nr.
B 18 fra folketingsåret  

 1998-99. Se Folketingstidende 1998-99, Folketingets forhandlinger side 1249  

 og 6802, tillæg A side 1531 og 1534 samt tillæg B side 1040.
Det må være en grundlæggende ret, at  

 arbejdsgivere og lønmodtagere frit kan slutte sig sammen og oprette  

 arbejdsgiverforeninger og fagforeninger efter eget valg til varetagelse af  

 deres økonomiske og sociale interesser.
Omvendt må det  

 også stå enhver frit for at undlade at melde sig ind i disse  

 foreninger.
Eksklusivbestemmelsernes udbredelse Eksklusiv- og fortrinsbestemmelser er accepteret på  

 det danske arbejdsmarked.
Bestemmelserne indebærer, at ansatte er  

 forpligtiget til at være medlem af en bestemt faglig organisation.  

 Eksklusiv- og fortrinsbestemmelser er et betydeligt problem på det  

 danske arbejdsmarked.
Et betydeligt antal lønmodtagere er  

 tvangsindmeldt i bestemte faglige organisationer som følge af  

 eksklusiv- og fortrinsklausuler.
Der findes ingen præcis  

 opgørelse over antallet af lønmodtagere, der er underlagt en  

 eksklusivaftale.
Efter Kristelig Fagforenings skøn er mindst 200.000  

 lønmodtagere omfattet af eksklusiv- og fortrinsklausuler.
Dansk  

 Arbejdsgiverforening har foretaget et forsigtigt skøn, der tyder  

 på, at mindst 230.000 lønmodtagere er bundet af disse  

 bestemmelser.
Dansk Arbejdsgiverforening når frem til tallet på  

 følgende måde:
 I virksomheder organiseret i DA's medlemsorganisationer  

 skønnes mindst 60.000 arbejdstagere at være omfattet af en  

 eksklusivbestemmelse.
 På organiserede virksomheder uden for DA-området  

 skønnes mindst 50.000 arbejdstagere at være omfattet af en  

 eksklusivbestemmelse.
 På uorganiserede virksomheder skønnes ca. 120.000  

 arbejdstagere at være  omfattet af eksklusivbestemmelserne.
Aftalefriheden påberåbes ofte i forbindelse  

 med indgåelse af eksklusivaftaler.
Arbejdsgiverne må sige nej til  

 eksklusivaftaler.
Imidlertid må det konstateres, at aftalefriheden kun  

 er teoretisk.
Uorganiserede arbejdsgivere trues ofte til at indgå  

 overenskomster med eksklusivaftaler.
Dette sker ved trussel om anvendelse af  

 kampskridt for at få en overenskomst med eksklusivaftale.
Retsstillingen i Danmark Den danske foreningsfrihedslov tillader  

 eksklusivbestemmelser.
Foreningsfrihedsloven beskytter den positive  

 foreningsfrihed.
Positiv foreningsfrihed er en sikring af den enkeltes ret  

 til at tilslutte sig eller danne foreninger.
Det betyder, at en afskedigelse,  

 der finder sted alene på grund af en medarbejders  

 organisationstilhørsforhold, anses for at være ulovlig.  

 Foreningsfrihedsloven beskytter derimod ikke på samme måde og i  

 samme omfang den negative foreningsfrihed.
Negativ foreningsfrihed er retten  

 til uhindret at stå uden for foreninger og til uhindret at melde sig ud  

 af en forening.
En arbejdsgiver kan ved ansættelsen kræve, at  

 arbejdstageren er medlem af en bestemt arbejdstagerorganisation.
Det er fastsat i foreningsfrihedsloven, at en arbejdsgiver  

 hverken må afskedige en lønmodtager, fordi denne er medlem af en  

 bestemt forening (§ 1), eller fordi den pågældende ikke er medlem  

 af en bestemt forening (§ 2, stk. 1). Reglen i § 2, stk. 1, gælder dog  

 ikke, såfremt lønmodtageren ved ansættelsen var bekendt  

 med, at arbejdsgiveren stillede medlemskab af en forening eller en bestemt  

 forening som betingelse for beskæftigelsen i virksomheden.
Den  

 gælder endvidere ikke, hvor en lønmodtager, der er medlem af en  

 forening, efter ansættelsen gøres bekendt med, at medlemskab af  

 denne forening er en betingelse for fortsat ansættelse i virksomheden.  

 Loven blev på flere områder skærpet i 1990.
 Lovændringen medførte:
At afskedigelsen kan underkendes og ansættelsesforholdet  

 opretholdes eller genoprettes.
Dette gælder dog ikke privatansatte,  

 såfremt det findes åbenbart urimeligt at kræve  

 ansættelsesforholdet opretholdt eller genoprettet.
I henhold til § 4 a  

 har en lønmodtager krav på godtgørelse, hvis  

 afskedigelsen ikke underkendes.
 At minimumsgodtgørelsen er 1 måneds løn, dog 3  

 måneders løn, såfremt ansættelsesforholdet har varet  

 mindst 2 år.
 At godtgørelsen maksimalt svarer til 24 måneders  

 løn.
Menneskerettigheder Eksklusivbestemmelser er i strid med  

 menneskerettighederne.
I henhold til Den Europæiske  

 Menneskerettighedskonvention (EMRK) art. 11 har enhver ret til frit at  

 deltage i fredelige forsamlinger og til foreningsfrihed.  

 Spørgsmålet om den negative foreningsfrihed blev første  

 gang prøvet i sagen "Young, James og Webster EMD 44" også kaldet  

 "British Rail". Dommen angik tre jernbanefunktionærer, der havde  

 været ansat ved den britiske jernbane.
Efter deres ansættelse  

 indgik arbejdsgiveren en aftale med tre fagforeninger, hvorefter medlemskab  

 af en af disse var en betingelse for ansættelse ved jernbanerne.
Den  

 Europæiske Menneskerettighedsdomstol (EMD) fandt, at der forelå  

 et indgreb i strid med EMRK, art. 11, eftersom afskedigelse med tab af  

 eksistensgrundlag til følge var en særlig form for tvang, der  

 ramte selve kernen af den frihed, der er garanteret i art. 11. EMD lagde  

 ligeledes vægt på, at der er tale om "bristede  

 forudsætninger", da der ikke fra statsbanernes side var stillet krav om  

 medlemskab af en forening som vilkår for ansættelsen.
Dommen blev  

 afsagt med dommerstemmerne 18-3. Et stort mindretal på 7 af de dommere,  

 der ville domsfælde, ønskede at gå videre i retning af  

 mere generelt at beskytte den negative foreningsfrihed.
 Domsresultatet i British Rail-sagen kan betegnes som en  

 dynamisk fortolkning af art. 11. De dissentierende nordiske dommere, i hvis  

 lande eksklusivaftaler i vidt omfang accepteres, fremhævede, at der  

 på en diplomatkonference i forbindelse med konventionens tilblivelse  

 var blevet fremført betænkeligheder ved at inkludere en  

 regulering af det negative aspekt af foreningsfriheden i forbindelse med  

 formuleringen af art. 11.
Mindretallet i dommerkollegiet ser dette som en normering  

 af fortolkningen, hvorimod flertallet lader hensynet til en dynamisk  

 udvikling af konventionsbeskyttelsen veje tungere.
Dommen kan ikke tages til  

 indtægt for en generel stillingtagen til spørgsmålet om  

 det retmæssige i at kræve medlemskab af bestemte faglige  

 organisationer.
Den ledende sag på området er nu  

 Sigurjónsson EMD 264. Sagen omhandler en islandsk taxachauffør,  

 der havde indmeldt sig i en fagforening "Frami Automobile Association".  

 Medlemskabet var en offentligretlig betingelse for opnåelse af en  

 bevilling til at drive hyrevognsvirksomhed.
På grund af faglige  

 uoverensstemmelser meldte han sig efter opnåelsen af bevillingen ud af  

 foreningen, hvorefter bevillingen blev inddraget af det islandske  

 hyrevognsnævn.
Sagen blev forelagt de islandske domstole.
Den islandske  

 højesteret fandt, at kravet om obligatorisk medlemskab og inddragelsen  

 af bevillingen ikke stred mod art. 73 vedrørende foreningsfrihed i den  

 islandske grundlov.
Højesteret fandt imidlertid, at den administrative  

 regulering, som dannede grundlag for kravet om foreningsmedlemskabet, ikke  

 havde den fornødne lovhjemmel.
Altinget tilvejebragte herefter den  

 nødvendige lovhjemmel.
Herefter indbragte taxachaufføren  

 spørgsmålet for menneskerettighedskommissionen.
Kommissionen fandt med 17 stemmer mod 1, at der var tale  

 om en krænkelse af konventionens art. 11. Domstolen fandt ligeledes med  

 8 stemmer mod 1 (den islandske dommer), at forholdet stred mod konventionens  

 art. 11. Det blev i dommen understreget, at allerede "British Rail" havde  

 fastslået, at den negative foreningsfrihed var omfattet af art. 11.  

 Herudover fremhæver domstolen, at ILO-konventionerne nr. 87 om  

 foreningsfrihed og beskyttelse af retten til at organisere sig og nr. 98 om  

 retten til at organisere og føre kollektive forhandlinger  

 fastslår, at den negative foreningsfrihed er garanteret.
Disse  

 konventioner er ratificeret af Danmark i henholdsvis bekendtgørelse  

 nr. 16 af 23. april 1952 og bekendtgørelse nr. 2 af 4. januar 1957.  

 Domstolen pegede endvidere på, at der siden afgørelsen af  

 British Rail-sagen er sket en betydelig politisk udvikling, blandt andet ved  

 vedtagelsen af EF's Charter of the Fundamental Social Rights of Workers, som  

 i art. 11, stk. 2, fremhæver den negative foreningsfrihed.
Endvidere  

 henviser domstolen til, at konventionen er et levende instrument og må  

 fortolkes dynamisk.
Af særlig interesse fastslog domstolen endvidere,  

 at der ikke kunne lægges afgørende vægt på, at  

 klager indvilligede i medlemskab af "Frami" som betingelse for at opnå  

 bevillingen.
Under alle omstændigheder var klageren under et  

 konstant pres, og det blev antaget at være spekulationer, hvorvidt han  

 under alle omstændigheder ville være blevet medlem.
Domstolen  

 fandt herefter, at forholdet netop var en central del af den beskyttelse, som  

 art. 11 er udtryk for.
Domstolen fandt ikke som i "British Rail", at det  

 skulle tillægges særlig vægt, om klager forud for  

 ansættelsen havde haft kendskab til kravet om foreningsfrihed.
Dommen  

 er således udtryk for, at der er sket en udvidelse af området for  

 den negative foreningsfrihed.
Domstolen er gået videre i beskyttelsen  

 af den negative foreningsfrihed.
 Den seneste dom fra Menneskerettighedsdomstolen  

 vedrørende art. 11, Chassagnou and others mod Frankrig, støtter  

 i det hele den retsudvikling, der efter klagerens opfattelse har været  

 i fortolkningen af art. 11, der fører til, at art. 11 i dag tillige  

 beskytter den negative foreningsfrihed i et omfang, der forhindrer  

 eksklusivaftaler.
Danmark har et problem i forhold til Europarådets  

 Socialpagt.
Der er indledt klageprocedure mod Danmark for overtrædelse  

 af pagten.
Komiteen af uafhængige eksperter, der er et kontrolorgan,  

 som skal påse, at medlemslandene efterlever pagtens bestemmelser, har  

 fastslået, at den negative foreningsfrihed ikke er tilstrækkeligt  

 beskyttet i dansk lovgivning.
Ekspertkomitéen konkluderer, at  

 socialpagtens art. 5 er overtrådt, så længe  

 eksklusivaftaler er tilladt i den private sektor.
Det efterfølgende  

 kontrolorgan   regeringskomitéen   har opretholdt kritikken.
Sagen  

 behandles nu i det øverste kontrolorgan   ministerkomitéen   og  

 alt tyder på, at der i slutningen af 1999 vil blive vedtaget en  

 rekommendation, som går Danmark imod.
Her vil det fremgå, at  

 Danmark for at overholde socialpagten er nødt til at forbyde  

 eksklusivaftaler på arbejdsmarkedet.
I Irland er eksklusivaftaler  

 tilladt.
Ministerkomitéen vedtog i midten af 1999 en rekommendation,  

 hvoraf det fremgår, at den irske lovgivning bør  

 ændres.
Danmark var i 1989 sammen med 10 andre EU-lande med til at  

 vedtage en fællesskabspagt om arbejdstagernes grundlæggende  

 arbejdsmarkedsmæssige rettigheder.
I fællesskabspagten står  

 der bl.a., at enhver arbejdsgiver og enhver arbejdstager har frihed til at  

 melde sig ind i henholdsvis arbejdsgiver- og arbejdstagerorganisationer eller  

 undlade at gøre dette, uden at det må komme den  

 pågældende personligt eller erhvervsmæssigt til skade.
Den  

 danske retsstilling er således ikke i overensstemmelse med  

 forpligtelserne i fællesskabspagten.
I protokollen til  

 Maastrichttraktaten udtrykker de 11 lande ønske om at  

 gennemføre fællesskabspagten.
Med Amsterdamtraktaten indskrives  

 protokollen i selve traktaten, og der henvises igen til  

 fællesskabspagten samt til den europæiske socialpagt.
Der er dog  

 tale om hensigtserklæringer og altså ikke retligt bindende  

 bestemmelser.
I en række lande er eksklusivbestemmelser forbudt.  

 Følgende lande kan nævnes: Tyskland, Frankrig, Italien, Belgien,  

 Storbritannien, Grækenland og Spanien.
I Tyskland er foreningsfriheden  

 beskyttet i grundlovens art. 9, afsnit 3. Retten til at stå uden for en  

 organisation er også beskyttet.
Følgen heraf er derfor, at  

 eksklusivklausuler er grundlovsstridige.
Højesteret accepterer eksklusivaftaler I en sag anlagt af Kristelig Fagforening har  

 Højesteret fastslået, at foreningsfrihedsloven er i  

 overensstemmelse med praksis ved Den Europæiske  

 Menneskerettighedsdomstol.
Det indebærer, at Højesteret  

 accepterer eksklusivaftalerne på det danske arbejdsmarked.
I en anden  

 sag er Højesteret nået frem til samme resultat.
Den konkrete sag vedrørte en ansat, der blev  

 afskediget på virksomheden Novadan A/S, fordi han ikke ville betale  

 kontingent til SiD.
Begrundelsen herfor var bl.a., at SiD giver  

 økonomisk støtte til Socialdemokratiet.
Pågældende  

 blev ansat på Novadan A/S i 1989. Der blev ikke stillet krav om  

 medlemskab af SiD.
I 1990 blev der indgået aftale mellem virksomheden  

 og SiD om, at alle nyansatte fremover skulle være medlem af SiD.
I  

 slutningen af 1990 meldte han sig ind i SiD.
Han blev slettet af SiD i  

 begyndelse af 1996 og som følge heraf afskediget.
Vestre Landsret afsagde dom i februar 1998. Af  

 præmisserne fremgår det imidlertid, at landsretten finder, at  

 navnlig afgørelsen i Sigurjónsson-sagen rejser begrundet tvivl  

 om, hvorvidt foreningsfrihedslovens undtagelser i § 2, stk. 2 og 3, kan anses  

 at være i overensstemmelse med den forståelse af konventionens  

 art. 11. Desuden tillægger landsretten det betydning, at det må  

 anses for i sig selv betænkeligt og muligvis i strid med konventionens  

 bestemmelser om blandt andet ytringsfrihed at forpligte individer til mod  

 deres overbevisning af være medlemmer af fagforeninger med et klart  

 partipolitisk tilhørsforhold.
Endelig udtaler landsretten, at det  

 bør overlades lovgivningsmagten at tage stilling til, om  

 Menneskerettighedsdomstolens nyere praksis bør give anledning til  

 ændring af foreningsfrihedsloven.
Højesteret afsagde dom den 6. maj 1999 (Sag nr.  

 66/1998). I dommen henviser Højesteret blandt andet til British  

 Rail-dommen, hvoraf det fremgår, at det er i strid med  

 menneskerettighedskonventionens art. 11 om foreningsfrihed at afskedige en  

 arbejdstager, fordi vedkommende ikke ønsker at melde sig ind i en  

 fagforening, som en arbejdsgiver efter arbejdstagernes ansættelse har  

 indgået eksklusivaftale med, når medlemskabet ikke var en  

 forudsætning for ansættelsen.
Nyere retspraksis ved  

 Menneskerettighedsdomstolen, som parterne henviste til, gav efter  

 Højesterets opfattelse ikke grundlag for at anlægge en anden  

 vurdering af arbejdsmarkedets eksklusivaftaler og disses konsekvenser end  

 den, der fremgik af British Rail-dommen.
Spørgsmålet i den  

 foreliggende sag var, om undtagelsesbestemmelsen i lovens § 2, stk. 3, kunne  

 påberåbes af arbejdsgiveren, hvis arbejdstageren   selv om han  

 ikke kunne tvinges til det under trussel om afskedigelse   havde meldt sig  

 ind i en fagforening efter indgåelsen af en eksklusivaftale og derefter  

 på et senere tidspunkt igen havde meldt sig ud.
Et flertal på 5 højesteretsdommere fandt, at  

 § 2, stk. 3, må forstås således, at bestemmelsen i det hele  

 ikke omfatter en situation, hvor eksklusivaftaler som i det foreliggende  

 tilfælde er indgået efter arbejdstagerens ansættelse og  

 arbejdstageren ikke var medlem af fagforeningen på tidspunktet for  

 eksklusivaftalens indgåelse.
Afskedigelsen var således i strid  

 med foreningsfrihedslovens § 2, stk. 1, hvorfor Novadan blev pålagt at  

 betale en godtgørelse på kr. 200.000.
Klage til Den Europæiske Menneskerettighedsdomstol Kristelig Fagforening har indgivet klage til EMD.
Klagen  

 er indgivet på baggrund af ovennævnte sag fra Højesteret.  

 Desuden omfatter klagen en person, der i dag er tvunget til at være  

 medlem af SiD på grund af en eksklusivaftale, men hellere vil  

 være medlem af Kristelig Fagforening.
Skriftlig fremsættelse Kristian Jensen (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om sikring af  

 organisationsfriheden.
(Beslutningsforslag nr.
B 34).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
