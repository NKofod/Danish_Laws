Fremsat den 9. februar 2021 af Peter Skaarup (DF), Karina Adsbøl (DF) Kristian Thulesen Dahl (DF) og Morten Messerschmidt (DF) Forslag til folketingsbeslutning om at indføre mulighed for anonym anmeldelse ved social kontrol Folketinget pålægger regeringen inden udgangen af 2021 at udarbejde et lovforslag, der sikrer, at man fremover kan indgive anonyme anmeldelser ved social kontrol.
Bemærkninger til forslaget Social kontrol i indvandrermiljøerne er et stigende problem  et problem, der må forventes at tage til, i takt med at antallet af indvandrere øges.
Negativ eller æresrelateret social kontrol defineres som handlinger, styring, kontrol eller sanktioner, der i væsentlig grad hæmmer eller begrænser den enkeltes livsudfoldelse, adfærd, valg og rettigheder, jf. »Forebyggelse af æresrelaterede konflikter og negativ social kontrol  national handlingsplan«, regeringen, oktober 2016. Denne negative sociale kontrol, der begrænser den enkeltes rettigheder, ønsker forslagsstillerne med alle midler at komme til livs.
Talrige eksempler på negativ social kontrol er kommet frem i de senere år.
Der er eksempler, hvor kvinder ikke tør anmelde mænd, der er voldelige over for dem.
Der er eksempler, hvor imamer fastholder kvinderne i en familie, som undertrykker kvinden.
Der findes hele parallelsamfund, som undertrykker enkeltpersoner  både mænd og kvinder  og udøver undertrykkelsen ved hjælp af fælles social kontrol.
I alle disse former for social kontrol kan der være stor frygt for at anmelde, da repressalierne kan være store for den enkelte.
Det kan f.eks. være i form af udstødelse.
Det resulterer i, at de enkelte ikke får mulighed for at komme ud af de usunde forhold  ganske simpelt fordi de ikke tør anmelde personerne.
Det begrænser den enkeltes retssikkerhed og stiller grupper i det danske samfund uden reel adgang til helt grundlæggende rettigheder.
Løsningen er ikke alene at give højere straffe for at fastholde folk i usunde relationer.
Hvis man ikke tør anmelde gerningsmændene, kommer der nemlig ikke en sanktion.
Derfor er det nødvendigt at indføre muligheden for at kunne anmelde anonymt.
Forslagsstillerne forslår derfor, at man fremover skal kunne indgive anonyme anmeldelser ved social kontrol.
Selv om der har været en stigning i antallet af anmeldelser af social kontrol, er det kun toppen af isbjerget.
Mange afstår således i dag fra at anmelde, jf. »Flere anmelder æresrelaterede forbrydelser - men det er kun toppen af isbjerget, siger eksperter«, TV 2, den 12. februar 2020.
Retssikkerheden for den anmeldte skal naturligvis sikres, og anonyme anmeldelser skal undersøges nøje.
Men de anonyme anmeldelser skal kunne starte en sag, som ellers med de nuværende regler aldrig ville være blevet igangsat, fordi ofret undlader at anmelde grundet frygt.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at indføre mulighed for anonym anmeldelse ved social kontrol.
(Beslutningsforslag nr.
B 151) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
