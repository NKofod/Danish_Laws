Bekendtgørelse om oplysningspligt for modtagere af HNS-stoffer transporteret i bulk i skib I medfør af § 223, stk. 6, og § 514 a i søloven, jf. lovbekendtgørelse nr. 75 af 17. januar 2014, som ændret ved lov nr. 724 af 25. juni 2014, fastsættes efter bemyndigelse:
§ 1. Den, som i danske havne, olieterminaler eller andre anløbssteder modtager HNS-stoffer transporteret i bulk i skib, skal inden den 15. marts give oplysninger om navn og adresse samt det modtagne kvantum i det forudgående år til Søfartsstyrelsen, jf. dog stk. 2. Dette gælder også, når HNS-stofferne modtages i toldfrie områder.
Oplysningerne skal indgives på blanketter, der kan downloades fra Søfartsstyrelsens hjemmeside (www.dma.dk).
Stk. 2. Oplysningspligten efter stk. 1 indtræder, når der inden for et kalenderår modtages 1) mindst 150.000 tons tung olie omfattet af lovens § 191, stk. 4, jf. dog stk. 3, 2) en hvilken som helst mængde flydende naturgas af lette kulbringer med metan som hovedbestanddel (LNG), eller 3) mindst 15.000 tons andre HNS-stoffer.
 Stk. 3. Oplysningspligt efter stk. 2, nr. 1, om tung olie vil være opfyldt, hvis der allerede er foretaget indberetning om modtaget tung olie efter reglerne om danske oliemodtageres oplysnings- og bidragspligt til den internationale fond for erstatning af skader ved olieforurening, 1992 (1992-fondskonventionen) og protokollen af 2003 til 1992-fondskonventionen (den supplerende fond).
 Stk. 4. Med HNS-stoffer forstås i denne bekendtgørelse stoffer, som er omfattet af sølovens § 212. Da der løbende sker justeringer i listen, kan detaljerede oplysninger om, hvilke stoffer, der er HNS-stoffer, findes på Søfartsstyrelsens hjemmeside (www.dma.dk).
 Stk. 5. Modtager af HNS-stoffer er ikke forpligtede til at betale bidrag til HNS-fonden, før 2010 HNS-konventionen træder i kraft med virkning for Danmark.
§ 2. Indberetningspligten omfatter HNS-stoffer, som transporteres ad søvejen, til eller inden for Danmark.
Modtagelse af HNS-stoffer, som transporteres ad søvejen til et flydende lager, der befinder sig i dansk territorialfarvand, anses for modtagelse i dansk havn eller olieterminal.
Et skib betragtes som et flydende lager, hvis skibet ikke kan sejle, eller hvis skibet ligger permanent eller semipermanent for anker.
Med semipermanent for anker menes en anbringelse i en periode af længere varighed, hvilket vil sige et antal ugers eller måneders varighed.
Stk. 2. Der skal ikke afgives oplysninger efter § 1, stk. 2, for gods i transit, som helt eller delvis er overført direkte eller i havn eller lossested fra et skib til et andet skib som led i søtransporten fra det oprindelige lastested til det endelige bestemmelsessted.
HNS-stoffer, som opbevares med henblik på senere videresalg, betragtes ikke som gods i transit.
 Stk. 3. Søfartsstyrelsen kan udsende anmodninger om indberetninger til eventuelle indberetningspligtige modtagere.
 Stk. 4. Har en modtager modtaget en anmodning om indberetning efter stk. 4, og har modtageren i det foregående kalenderår modtaget mindre end det kvantum HNS-stoffer, som følger af stk. 2, er modtageren pligtig at indberette, at man ikke er bidragspligtig.
 § 3. Overtrædelse af §§ 1 og 2 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 4. Bekendtgørelsen træder i kraft den 1. januar 2015. Modtagere af HNS-stoffer skal senest den 15. marts 2015 give oplysninger efter § 1 om HNS-gods modtaget i 2014.
