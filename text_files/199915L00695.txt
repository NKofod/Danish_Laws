Tillægsbetænkning afgivet af  

 Europaudvalget den 1. september 2000 Tillægsbetænkning over Forslag til lov om Danmarks deltagelse i den  

 fælles valuta Udvalget har, efter at lovforslaget ved 2. behandling blev  

 henvist til fornyet udvalgsbehandling, behandlet dette i et møde og  

 har herunder stillet spørgsmål til udenrigsministeren, som denne  

 har besvaret skriftligt.
De spørgsmål og svar, som er stillet  

 respektive besvaret siden afgivelsen af betænkningen forud for 2.  

 behandling, vil blive optrykt samlet i et udvalgsbilag (L 288 - bilag 64).  

 Udvalget har tillige haft statsministeren i samråd.
 Herefter indstiller et  

flertal (Socialdemokratiets medlemmer med undtagelse af Klaus  

 Hækkerup samt Venstres, Det Konservative Folkepartis,  

 Centrum-Demokraternes og Det Radikale Venstres medlemmer af udvalget)  

 lovforslaget til vedtagelse uændret.
Flertallet anbefaler et ja til den fælles valuta,  

 fordi det er bedst for Danmark.
Debatten op til folkeafstemningen bør  

 handle om fordele og ulemper ved dansk tilslutning til euroen.
Flertallet henviser i øvrigt til sine begrundelser  

 i betænkningen afgivet af Europaudvalget den 15. august 2000 for, at  

 Danmark skal deltage i den fælles valuta, euroen.
Hertil føjer  

 sig, at:
 Flertallet mener, at dansk deltagelse i den fælles  

 valuta, euroen, og dermed ØMU ens 3. fase vil give Danmark øget  

 politisk indflydelse på egne økonomiske vilkår, samtidig  

 med at Danmark kan drage økonomisk fordel af den fælles  

 valuta.
Danmark deltager allerede i ØMU ens 2. fase Danmark har allerede med ØMU ens to første  

 faser forpligtet sig til at føre en fornuftig og ansvarlig  

 økonomisk politik med blandt andet prisstabilitet, lav inflation og  

 begrænset budgetunderskud.
Vi fører således i dag den  

 økonomiske politik, der er en forudsætning for at deltage i  

 euroen.
Samtidig følger Danmarks Nationalbank samme pengepolitik som  

 den, der lægges af Den Europæiske Centralbank.
Deltagelse i  

 euroen vil derfor betyde, at Danmark får indflydelse på  

 beslutninger, som er vigtige for os, uanset om vi er med eller ej.
Vi har  

 allerede set, at eurolandenes økonomi- og finansministre i stadig  

 højere grad træffer vigtige beslutninger, der har indflydelse  

 på Danmark og dansk økonomi.
Vi skal derfor være med til  

 at bestemme, hvordan den økonomiske politik i Europa udvikler sig, og  

 vi skal tage et ansvar.
EU-samarbejdets grundlag EU-samarbejdet handler dybest set om at sikre fred,  

 frihed, demokrati og trygge vilkår i Europa.
Samtidig er EU baseret  

 på et samarbejde mellem selvstændige, suveræne stater  

 på områder, hvor det er til fordel for medlemslandene, typisk  

 grænseoverskridende områder.
Det er et vigtigt princip for alle  

 de nuværende 15 EU-medlemslande, og det er en forudsætning i de  

 nye ansøgerlande fra Central- og Østeuropa.
Deltagelsen i  

 euroen fører derfor ikke til Europas Forenede Stater.
Også ØMU ens konstruktion bygger på en  

 samarbejdsmodel mellem selvstændige stater.
Landene fører  

 fortsat deres egen velfærdspolitik, mens det alene er valutapolitikken  

 og pengepolitikken, der føres fælles.
Dette er en naturlig  

 følge af, at de europæiske landes økonomier hænger  

 tæt sammen, blandt andet i kraft af det indre marked.
Euroen vil  

 således ikke betyde, at EU sammen skal indføre fælles  

 sociale systemer og pensioner eller fælles finanspolitik.  

 Velfærdspolitikken er et nationalt anliggende, da landene jo er  

 forskellige og har forskellig opbygning.
Danmark er en suveræn stat Regeringen har gentagne gange besvaret  

 spørgsmålet om Danmarks muligheder for udtræden af  

 eurosamarbejdet, hvis vi skulle ønske det.
Svaret er klart: Et flertal  

 i Folketinget kan til enhver tid beslutte at trække Danmark ud.
Sker  

 det, vil euroen ophøre med at være lovligt betalingsmiddel i  

 Danmark, og de beføjelser, vi har overladt til EU vedrørende  

 euroen, vil være trukket tilbage.
Sådan er grundloven.
Ifølge internationale regler vil udgangspunktet for  

 en tænkt dansk udtræden være, at vi må forhandle med  

 de andre medlemslande om alle de spørgsmål, en dansk beslutning  

 om udtræden vil rejse.
Udtræden vil have omkostninger,  

 økonomisk og politisk.
Men det er utænkeligt, at andre lande  

 skulle modsætte sig dansk udtræden.
Og den endelige beslutning  

 træffer vi altså selv.
Danmark er en suveræn stat.
Euroens betydning for danske virksomheder og borgere Euroen bidrager til at skabe yderligere samhandel og  

 vækst på tværs af grænser, hvilket giver  

 økonomisk og politisk stabilitet.
Danmark skal støtte denne  

 udvikling.
Det danske velfærdssamfund sikres således bedst med en  

 stabil økonomi, hvor vi har råderum til selv at bestemme  

 udviklingen.
Eurosamarbejdet er et værn mod valutaspekulation, der  

 på kort sigt kan skade dansk økonomi.
Vi får reduceret  

 rentespændet, og vi undgår usikkerhed omkring vores valuta.
Dansk deltagelse vil også være en fordel for  

 danske virksomheder og for den enkelte dansker.
I dag går over  

 halvdelen af dansk eksport til lande, der allerede har indført euroen.  

 Hvis Danmark ligeledes deltager i euroen, vil danske virksomheder, der  

 handler med andre eurolande, undgå vekselomkostninger, usikkerheden om  

 valutakursen forsvinder, og derudover vil virksomhederne få en  

 rentegevinst, da renteniveauet i eurolande er lavere end i Danmark.  

 Virksomhederne bliver dermed stillet lige med deres konkurrenter i de andre  

 eurolande.
Det bidrager til flere investeringer og mere handel, og det giver  

 større sikkerhed for danske virksomheder og danske arbejdspladser.
Endelig bliver det lettere at rejse, fordi danskere  

 slipper for besværet med at veksle på rejse til et andet land,  

 der deltager i eurosamarbejdet.
Priser i euro kan sammenlignes direkte, og  

 gennemsigtigheden i markedet vil alt andet lige føre til lavere  

 priser.
Dertil kommer, at der ikke vil blive pålagt omkostninger,  

 når kroner ombyttes til euro.
Endelig er det værd at  

 bemærke, at dansk deltagelse i eurosamarbejdet indebærer, at vi  

 får danske euromønter, blandt andet med Dronning Margrethes  

 portræt og den danske krone.
Nicetraktaten skal forberede udvidelsen Den igangværende regeringskonference om den kommende  

 Nicetraktat skal forberede EU på udvidelsen med vores naboer i  

 Øst.
Et udvidet EU skal fortsat fungere effektivt.
Det er også i  

 Danmarks interesse.
Emnerne for regeringskonferencen og den nye traktat Regeringskonferencen drøfter en række  

 justeringer af traktaten.
Hovedoverskrifterne er:
hvor mange stemmer hvert land skal have, når vi træffer  

 beslutninger i EU, antallet af kommissærer, områder, hvor der kan træffes flertalsafgørelser,  

 og som ikke antaster det danske velfærdssamfund og den danske  

 arbejdsmarkedsmodel, muligheden for, at en gruppe af medlemslande kan samarbejde  

 tættere på bestemte områder, uden at alle er med  

 også kaldes forstærket samarbejde.
Det er en begrænset dagsorden, som ønsket af  

 Danmark.
Det er vigtigt af hensyn til udvidelsen.
Regeringskonferencen skal  

 afsluttes på topmødet i Nice i december 2000, så EU bliver  

 i stand til at optage nye medlemslande.
Formålet med regeringskonferencen er ikke at  

 ændre på fordelingen af beføjelser mellem EU og  

 medlemslandene, men at foretage justeringer i traktaten for at forberede  

 udvidelsen.
Vi var parat til at løse disse spørgsmål i  

 forbindelse med forhandlingerne om Amsterdamtraktaten.
Vi er selvsagt  

 også parat til at løse dem nu.
Det er vigtigt for Danmark.
Nicetraktaten truer ikke velfærden i Danmark EU-samarbejdet har betydet bedre rammer for  

 velfærdssamfundet i Danmark.
Danmark er blevet et langt rigere samfund  

 i de år, vi har været medlemmer af EU.
Velfærden er blevet  

 udbygget.
Ved at deltage i samarbejdet har vi opnået indflydelse  

 på forhold, som er vigtige for os.
Når det gælder velfærd, ligger  

 hovedansvaret i medlemslandene.
Som det er blevet udtrykt af EU s stats- og  

 regeringschefer i en erklæring til Edinburghafgørelsen: »De  

 bestemmelser, der indføres med Traktaten om Den Europæiske  

 Union, herunder bestemmelserne om Den Økonomiske og Monetære  

 Union, giver den enkelte medlemsstat mulighed for at føre sin egen  

 fordelingspolitik og for at opretholde eller forbedre sin sociale  

 standard«.
 Under forhandlingerne om Nicetraktaten er der ingen, som  

 har anfægtet dette.
Danmark styrker sin indflydelse på Nicetraktaten ved et ja Med et ja styrker vi vores indflydelse på resultatet  

 af regeringskonferencen.
Der vil i forhandlingerne om den nye traktat blive  

 lyttet mere til os, hvis vi med et ja signalerer vilje til at engagere os i  

 samarbejdet.
På den måde varetager vi Danmarks interesser  

 bedst.
 Et mindretal (Socialistisk Folkepartis medlem af  

 udvalget) indstiller lovforslaget til forkastelse.
Mindretallet finder, at ØMU en er en ufærdig  

 og skrøbelig konstruktion.
Den er startet op med nogle regler og  

 reguleringsmekanismer, som sandsynligvis ikke er tilstrækkelig  

 stærke til at sikre euroen som en stærk og stabil valuta.
Den vil  

 derfor fremover kræve mere politisk integration, end der er lagt op til  

 med de nuværende regler.
 ØMU en kræver mere politisk integration,  

 fordi lande, der deler mønt, bliver meget afhængige af hinanden.  

 Et eksempel på dette så vi i forbindelse med det langstrakte fald  

 i eurokursen, der fik blandt andre bankøkonomer og tyske politikere  

 til at forlange strukturreformer i hele Euroland for at skabe tillid til den  

 nye valuta.
Finans-, penge- og valutapolitik er normalt gensidigt og  

 tæt afhængige af hinanden.
I ØMU-konstruktionen adskiller  

 man finanspolitikken fra penge- og valutapolitikken   bortset fra skematiske  

 regler for finanspolitikken.
Denne adskillelse er uholdbar.
En fælles  

 mønt skaber derfor behov for og pres for øget politisk  

 integration på områder som skat, offentlige udgifter og  

 arbejdsmarkedsforhold, fordi disse områder har stor betydning for,  

 hvordan økonomien fungerer.
Det er derfor sandsynligt, at EU vil  

 få behov for direkte at påvirke eurolandenes politik på  

 disse områder.
Den »velfærdspolitiske integration« i Euroland kan  

 gå to veje: Enten kan man forsøge at klare de økonomiske  

 spændinger gennem et knæfald for markedskræfterne   eller  

 man kan gøre det gennem en fælles finanspolitik.  

 ØMU-reglerne begrænser mulighederne for at klare  

 økonomiske spændinger via den økonomisk politik.
Derfor  

 er det klart markedsløsningen, der lægges op til i det ene  

 EU-dokument efter det andet med nøgleord som »mere fleksible markeder«  

 og »strukturreformer« ikke mindst på arbejdsmarkedet.
For eksempel  

 hedder det i Europa-Kommissionen og Ministerrådets generelle  

 økonomiske retningslinjer gang på gang, at  

 arbejdsløshedsunderstøttelsen er for god   også i de  

 lande, der har en langt ringere dækning end Danmark.
Landene bliver  

 opfordret til at »nyvurdere dagpengesystemet, således at det kan betale  

 sig at arbejde«.
Det vil ramme både dem, der forbliver  

 arbejdsløse, og dem, som eventuelt tvinges til at tage et underbetalt  

 job.
Og hovedanbefalingen i Kommissionens nye ØMU-rapport om de  

 offentlige finanser er, at landene skal have lavere skat og dermed en mindre  

 offentlig sektor.
Eftersom størstedelen af de offentlige udgifter  

 går til velfærd, kan denne anbefaling næppe føres ud  

 i livet uden nedskæringer på væsentlige  

 velfærdsområder.
 Endnu er der kun tale om anbefalinger og henstillinger.  

 Men da de fleste beslutningstagere ser denne form for politisk integration  

 som nødvendig for at få møntunionen til at fungere, kan  

 man roligt regne med, at de eurolande, der ikke lever op til en passende stor  

 del af henstillingerne, vil blive udsat for et stigende politisk pres fra de  

 andre eurolande! Det samlede billede peger i retning af friere spil for  

 markedskræfterne   mere markedskonformitet og mindre solidaritet   ikke  

 mindst på arbejdsmarkedet.
Alternativet til knæfaldet for  

 markedskræfterne er en fælles finanspolitik.
Det vil  

 indebære, at en langt større del af de offentlige  

 indtægter og udgifter i Euroland skal passere en fælles kasse.  

 Det kan også være mere specifikke krav til de enkelte landes  

 finanspolitik, specielt til arbejdsmarkeds- og socialpolitikken.
En hensigtsmæssigt udformet fælles  

 finanspolitik kan rette op på de ubalancer, som markedskræfterne  

 skaber   i perioder, hvor det går skidt for et medlemsland, betaler det  

 mindre i skat og modtager til gengæld flere tilskud m.v. fra det  

 fælles budget.
Men den hånd, der giver disse tilskud, har det med  

 at kræve indflydelse! Og indflydelse i form af fælles ordninger  

 fører til harmonisering.
Det behøver ikke at være skidt,  

 men på centrale områder som f.eks.  

 arbejdsløshedsunderstøttelse og sikring af de økonomiske  

 vilkår for de dårligst stillede pensionister ligger Danmark bedre  

 end de andre lande.
Det primært skattefinansierede danske  

 velfærdssystem er langt bedre til at sikre de svage   i  

 modsætning til dem, der præger hovedparten af de andre EU-lande,  

 hvor de enkelte meget mere sikrer sig selv, og hvor velfærdsydelserne  

 derfor bliver afhængige af, om man er økonomisk stærk  

 eller svag.
Uanset om det bliver den ene eller den anden form for  

 integration, bør EU-beslutninger, der vedrører det  

 finanspolitiske område, have en stærk demokratisk legitimitet, og  

 den eksisterer ikke i EU i dag.
Der er bl.a. ikke er en bred europæisk  

 offentlighed og en folkelig debat, som er en forudsætning for en  

 effektiv demokratisk styring af finanspolitikken.
I stedet for at fremme en  

 sådan debat har man valgt at forcere den økonomiske integration.
Et nej betyder ikke, at vi kan ignorere problemer og  

 udfordringer fra det indre marked og internationaliseringen.
Men Danmark  

 får større frihed til at vælge solidariske  

 løsninger.
Det er en vigtig og helt reel handlefrihed, for det har  

 ofte vist sig, at der kan findes bedre svar end de usolidariske svar, der  

 bliver anbefalet af diverse internationale organisationer.
For eksempel har  

 OECD anbefalet lavere dagpengedækning og større  

 lønspredning   men Danmark har haft stor succes med at vælge  

 andre løsninger.
Nu har Europa-Kommissionen og Den Europæiske  

 Centralbank anbefalet en lignende politik.
Siger vi ja til ØMU en,  

 bliver det sværere at ignorere den type anbefalinger   mens et nej  

 fastholder muligheden for at vælge løsninger, som enten generelt  

 set er bedre og mere solidariske, eller som passer bedre til de danske  

 forhold eller ønsker.
Et nej vil ikke bringe Danmark uden for indflydelse.  

 Beslutninger, der vedrører den økonomiske politik, vil fortsat  

 skulle tages i Ministerrådet, hvor Danmark deltager.
Det er endvidere  

 usandsynligt, at eurolandene altid skulle have sammenfaldende interesser.  

 Interesserne vil snarere gå på kryds og tværs mellem  

 eurolande og ikke-eurolande, og EU-systemet er så udbygget, at det  

 reelt ikke er muligt systematisk at holde enkelte lande ude.
De forskellige analyser af de økonomiske  

 konsekvenser har som gennemgående træk, at der kan være  

 økonomiske fordele og ulemper ved både ja og nej, men at det er  

 mindre forskelle, der ikke er afgørende for den danske økonomi.  

 En stillingtagen til Danmarks tilslutning til ØMU en er derfor  

 primært en stillingtagen til ØMU ens politiske konsekvenser for  

 Danmark og vores råderum, bl.a. på velfærdsområdet,  

 og mål for EU s udvikling, herunder mulighederne for at fremme de  

 central- og østeuropæiske landes optagelse og deltagelse i EU  

 (jf.
SF s bidrag til betænkningen til forslagets anden behandling).
Det har under udvalgsbehandlingen været  

 drøftet, om Danmark kan træde ud af ØMU en, bl.a. i lyset  

 af statsministerens udsagn om, at det er muligt for Danmark at tage  

 beslutning herom.
Svarene har vist, at nok kan vi tage beslutning om, at vi  

 gerne vil træde ud, men vi kan kun træde ud af ØMU en,  

 hvis alle de øvrige lande er enige om at tillade, at Danmark går  

 ud   og herunder også, på hvilke vilkår Danmark kan  

 træde ud.
Det er langtfra givet, at der kan opnås en sådan  

 enighed om Danmarks udtræden af ØMU en.
Hertil kommer, at det i  

 praksis vil blive både vanskeligt og omkostningstungt at skulle  

 adskilles fra euroen og etablere egen mønt igen.
En beslutning om at  

 tiltræde ØMU en må derfor betragtes om uigenkaldelig.
 Et andet mindretal (Dansk Folkepartis medlem af  

 udvalget) indstiller lovforslaget til forkastelse.
Forslaget vil nemlig efter mindretallets opfattelse for  

 tid og evighed afskaffe den danske krone og dermed nedlægge et  

 selvstændigt dansk pengevæsen.
Konsekvensen vil være, at  

 dansk folkestyre og dansk selvbestemmelse bliver udhulet.
 Dansk Folkeparti hæfter sig ved følgende  

 kendsgerninger, som viser hulheden i eurotilhængernes  

 argumentation:
 De danske aktiekurser målt ved det såkaldte  

 KFX-indeks er i løbet af august steget til rekordhøjder.  

 Aktiekursernes vækst har fundet sted, samtidig med at  

 meningsmålinger viser, at et nej til euroen er en realistisk mulighed  

 ved folkeafstemningen den 28. september.
Det korte rentespænd til Tyskland er siden juni  

 blevet indsnævret fra 1,25 procent til 0,75 procent.
Det lange  

 rentespænd er i samme periode indsnævret fra ca. 0,5 procent til  

 ca. 0,4 procent.
Renten i Danmark har altså bevæget sig  

 tættere på renten i eurolandet Tyskland, og dét er sket i  

 en periode, hvor meningsmålingerne peger på et euronej som en  

 realistisk mulighed.
 Den danske kronekurs ligger fortsat på den  

 stærke side af den aftalte centralkurs i forhold til euroen.
Eurokursen er ved udgangen af august nået ned  

 på bundrekordniveau i forhold til den amerikanske dollar.
Dette er sket  

 trods Den Europæiske Centralbanks renteforhøjelser.
 Nationalbankens seneste opgørelse viser, at de  

 udenlandske investeringer i Danmark er vokset gennem de sidste seks kvartaler  

 og har slået højderekord i 2. kvartal 2000.
 En udenlandsk undersøgelse omtalt i dagbladet  

 Børsen den 26. og 28. juni viser, at Danmark anses for at være  

 et meget attraktivt land at investere i   og at udenlandske virksomheders  

 interesse for at investere i Danmark er øget mærkbart inden for  

 de sidste tre år.
Økonomiministeriets rapport »Danmark og euroen«  

 understreger (på side 127), at »euroen ikke vil ændre radikalt  

 på virksomhedernes analyse af, hvor de skal investere.
Der er mange  

 andre forhold, der er afgørende for, hvor virksomheder ønsker  

 at placere deres investeringer.« Økonomiministeren har i et svar på et  

 spørgsmål fra Europaudvalget oplyst, at de tre små  

 vesteuropæiske lande, som ikke blot står uden for euroen, men  

 også uden for EU, nemlig Island, Norge og Schweiz, ikke har spor  

 problemer med at tiltrække kapital og investeringer fra udlandet.
De  

 tre lande har da også høj beskæftigelse og en meget lav  

 arbejdsløshed.
 Alle disse forhold underbygger de økonomiske  

 vismænds konklusion om, at de økonomiske fordele for Danmark ved  

 at erstatte kronen med euroen er »små og usikre«.
 Mindretallet ønsker at gøre opmærksom  

 på to professorer i økonomi, Niels Thygesen og Claus Vastrup  

 (begge tilhængere af euroen), som samstemmende siger, at  

 euromodstandernes bedste argument er, at man ved at holde fast i kronen  

 bevarer Danmarks mulighed for at devaluere eller revaluere. (Det  

 fremgår af et interview med professorerne i Realkreditrådets  

 temaavis om euroen udsendt i august 2000). De to professorer erkender, at  

 muligheden for at devaluere og revaluere er en nødbremse, som bliver  

 afmonteret, hvis Danmark afskaffer kronen til fordel for euroen.
 Mindretallet henviser til de ti eksempler på nytten  

 af at have sin egen valuta, som bliver optrykt i et særligt bilag til  

 tillægsbetænkningen   med økonomiministerens  

 kommentarer.
Eurotilhængerne har en lang række argumenter  

 for at afskaffe kronen.
Men størstedelen af disse finder mindretallet  

 useriøse og manipulerende.
 Mindretallet finder det således useriøst,  

 når europolitikerne ønsker at afskaffe kronen af hensyn til  

 freden i Europa.
Vi finder det også useriøst at hævde,  

 at dansk økonomi kan blive bedre med euroen end med kronen.
Dansk  

 økonomi og beskæftigelse er jo allerede i dag i langt bedre  

 stand end økonomi og beskæftigelse i euroområdet.
Vi finder det useriøst at betegne euroen som et  

 middel til stabilitet.
Eurokursen har jo vist sig alt andet end stabil.
 Vi finder det useriøst at fremstillede  

 Grækenlands snarlige indtræden i euroen som et forhold, der  

 styrker europrojektet.
 Vi finder det useriøst, når  

 økonomiministeren betegner euroen som »en fantastisk succes«.  

 Kendsgerningen er jo, at finansmarkederne ikke har tillid til europrojektet,  

 hvilket afspejler sig i en faldende og lav eurokurs.
 Endelig finder vi det uholdbart for europrojektet,  

 når demokratiet skal fungere således, at eurotilhængere  

 åbent erkender, at et flertal i den tyske befolkning er imod at opgive  

 D-marken til fordel for euroen, men alligevel af politikerne bliver  

 påtvunget euroen.
Et tredje mindretal (Enhedslistens medlem af  

 udvalget) indstiller lovforslaget til forkastelse.
Mindretallet  

 anmodede under lovforslagets anden behandling om at få forslaget  

 tilbage til udvalget inden tredjebehandlingen med henblik på at  

 få afklaret spørgsmålet om fortrydelsesretten.
Udvalget  

 havde på mødet den 1. september 2000 statsministeren i  

 samråd om dette spørgsmål.
Efter samrådet står  

 det klart, at statsministeren bygger sin påstand om, at Danmark ville  

 kunne forlade euroen, på en antagelse om, at samtlige andre EU-lande,  

 herunder eventuelle nye medlemslande, i givet fald ville acceptere, at  

 Danmark forlod ØMU ens tredje fase.
Regeringen har ikke hos de andre  

 lande indhentet tilsagn herom og ønsker ikke at spørge disse  

 landes regeringer.
Efter mindretallets opfattelse må det antages, at de  

 fleste eurolande vil være stærkt imod at tillade et euroland at  

 udtræde.
Hvis der blev en elevatorordning, hvor eurolandene kunne  

 gå ind og ud af euroen, ville det yderligere svække tilliden til  

 euroen og blive opfattet som et signal om krise.
Derfor bygger regeringens  

 antagelse om en fortrydelsesret på sand.
I praksis er det næppe  

 muligt, medmindre Danmark melder sig helt ud af EU.
Statsministeren har ikke villet besvare yderligere  

 spørgsmål om den situation, der opstår, hvis Danmark  

 ønsker at forlade euroen, men ikke kan blive enige med de  

 øvrige EU-lande herom.
En sådan skilsmisseforhandling vil rejse  

 uoverstigelige vanskeligheder, hvis den overhovedet kan gennemføres.  

 Det spørgsmål ønsker regeringen ikke at diskutere med  

 mindretallet.
Statsministeren var endvidere i samråd i udvalget om  

 Danmarks linje i forhandlingerne om den kommende Nicetraktat.
Efter dette  

 samråd står det klart, at regeringen ikke vil give noget tilsagn  

 om at nedlægge noget veto mod forslag om at indføre  

 flertalsafgørelser, det vil sige afskaffe vetoretten, på nye  

 områder som for eksempel dele af arbejdsmarkeds- og socialpolitikken.  

 Dermed er der lagt op til, at der i tilfælde af et ja ved  

 folkeafstemningen den 28. september 2000 af den danske regering indgås  

 et kompromis i Nice, som på stærkt følsomme områder  

 vil flytte magt fra Folketinget og over til Unionens organer og medvirke til  

 at sætte det danske skatte- og velfærdssystem under yderligere  

 pres.
Desværre har regeringen ikke villet give tilsagn om at afholde  

 folkeafstemning om den kommende Nicetraktat.
Dermed er der lagt op til en  

 fortsat unionsudvikling efter salamimetoden.
 Et fjerde mindretal (Klaus Hækkerup)  

 indstiller lovforslaget til forkastelse og udtaler:
Danmark er bedst tjent med at vente 6-7 år og se  

 tiden an, før vi tager stilling til spørgsmålet om  

 tilslutning til ØMU ens 3. fase, og vi bør derfor stemme nej  

 ved folkeafstemningen den 28. september 2000. Vi kan bedst bevare  

 velfærdsstaten ved at vente med at tiltræde ØMU en.  

 Også beskæftigelsen sikres bedst ved at stå udenfor, hvor  

 vi ikke er underlagt Den Europæiske Centralbanks  

 inflationsmålsætning.
Endelig taler også hensynet til  

 Østeuropa for, at vi foreløbig bør stå uden for  

 eurosamarbejdet.
Velfærden ØMU en fremmer dynamikken i den politiske og  

 økonomiske integration i Europa.
Det vil forstærke mobiliteten  

 af kapital og arbejdskraft yderligere og sætte det danske skattesystem  

 under pres.
Denne udvikling er allerede fremskreden som følge af  

 globaliseringen og økonomiens internationalisering, men euroen  

 forstærker dette pres.
Indførelsen af euroen skaber en hidtil uset  

 prisgennemsigtighed i Europa.
Borgerne kan via Internettet købe  

 varerne, hvor de er billigst   inklusive afgifter.
Derfor vil de høje  

 danske afgifter blive sat under pres, når konkurrencen på pris  

 eksploderer, og vi kan blive nødt til at tilpasse vores afgiftssystem  

 til resten af euroområdet.
Men også de direkte skatter er under pres.
Når  

 den europæiske integration øges som følge af euroen, vil  

 højtuddannede i større omfang end nu forlade Danmark efter endt  

 uddannelse, når deres afhængighed af velfærdsstatens  

 sikkerhedsnet er mindst, og vende tilbage, når de bliver gamle og skal  

 forsørges.
Derved udtørres skattekilderne, så  

 velfærdsstatens fundament undergraves.
Euroens forøgelse af kapitalens og arbejdskraftens  

 mobilitet vil føre til stigende konkurrence mellem landene om at  

 tilbyde den laveste beskatning.
Kampen om kapital og højtuddannet  

 arbejdskraft vil derfor konkurrere skatterne ned.
Imens beskæres  

 velfærdsydelserne, så svage og udgiftskrævende grupper ikke  

 tiltrækkes.
En sådan konkurrence vil nødvendiggøre  

 en harmonisering af velfærdsydelserne i Europa.
Lav inflation eller høj beskæftigelse ? Det er traktatfæstet, at Den Europæiske  

 Centralbank som hovedmålsætning skal sikre stabile priser.  

 Beskæftigelsen og euroens kurs over for andre valutaer kan der kun  

 tages begrænsede hensyn til   og kun i det omfang  

 inflationsmålsætningen tillader det.
Nok er en lav inflation ønskværdig, men  

 prisstabilitet bør ikke altid ubetinget gå forud for hensynet  

 til beskæftigelsen.
Målsætningen om prisstabilitet er for  

 firkantet, og der er for lidt elastik i eurosamarbejdet på dette punkt.  

 Hvis ikke hele euroblokken samtidig rammes af et direkte fald i produktion og  

 beskæftigelse, er der ingen mulighed for at bruge pengepolitikken til  

 andre formål end at holde en lav inflation.
Det er almindeligt antaget, at priserne er stive nedadtil  

 på kort sigt og kun på meget lang sigt fuldt fleksible.  

 Også lønninger fastsættes for en periode ad gangen gennem  

 overenskomsterne.
Når ændringer i prisniveauet er umulige  

 nedadtil og inflationsmålsætningen kun meget langsomt tillader  

 ændringer opadtil, må alle nødvendige tilpasninger  

 foregå via udsving i bruttonationalproduktet og i beskæftigelsen.
Usikkerheden om euroens succes er samtidig en usikkerhed  

 om nødvendigheden af omfattende pristilpasninger.
Så længe  

 vi ikke har bedre kendskab til behovet for tilpasninger, bør Danmark  

 ikke indlade sig på ECB s tyknakkede målsætning om  

 prisstabilitet.
Østudvidelsen I debatten om euroen er også EU s udvidelse mod  

 øst blevet et stort tema.
Tilhængerne hævder, at Danmark  

 bedst kan tale de østeuropæiske landes sag, hvis vi deltager i  

 eurosamarbejdet.
Så kan Danmark bedst kæmpe for, at  

 Østeuropa hurtigt kommer med i så meget af EU-samarbejdet som  

 muligt.
Optagelsen af de østeuropæiske lande er en  

 naturlig forlængelse af det »fredens projekt«, der ligger til grund for  

 det europæiske samarbejde.
Danmark skal derfor støtte EU s  

 udvidelse.
Men de østeuropæiske lande har behov for lange  

 overgangsordninger og er ligesom Danmark bedst tjent med at stå uden  

 for euroen.
Vi skal derfor ikke medvirke til at presse Østeuropa ind i  

 møntunionen, hurtigere end der er grundlag for.
De østeuropæiske økonomier befinder  

 sig stadig i en overgangsfase fra planøkonomi til  

 markedsøkonomi.
Deres industri er endnu ineffektiv og i høj  

 grad baseret på arbejdskraftintensiv produktion.
Andelen af  

 befolkningerne beskæftiget i landbruget er uforholdsmæssig stor,  

 og deres produktivitet er lav.
Deltagelse i ØMU ens tredje fase forudsætter,  

 at alle restriktioner på bevægelsen af kapital, varer og  

 arbejdskraft er væk.
En sådan fuldstændig åbning over  

 for de nuværende EU-lande vil svække konkurrenceevnen for den  

 østeuropæiske industri, som derved bliver fastholdt i de  

 løntunge brancher.
Desuden vil billig arbejdskraft og landbrugsvarer  

 strømme til Vesteuropa og sætte danske skatter og afgifter  

 yderligere under pres.
 Der er således brug for en stor tilpasning i de  

 østeuropæiske økonomier, hvor videns- og kapitalindsatsen  

 i produktionen intensiveres og servicesektorerne udbygges, mens landbrugets  

 produktivitet forøges og dets personforbrug reduceres.
Denne tilpasning kræver, at de  

 østeuropæiske økonomier kan have større  

 prisstigninger, end ØMU en tillader.
Da priserne er stive nedadtil,  

 kan tilpasninger kun finde sted ved, at nogle priser stiger mere end andre.  

 Det kender vi også fra dansk økonomi i 1960 erne.
 Østeuropa har altså brug for en langsom og  

 naturlig åbning under prisfleksibilitet, og der vil måske snarere  

 gå 10-20 år end 5, før Østeuropas spæde  

 markedsøkonomier er klar til   og har gavn af   at indgå i en  

 valutaunion.
 Danmark kan ved at stå uden for euroen være et  

 foregangsland for Østeuropa og vise, at der findes et alternativ med  

 større råderum i den økonomiske politik.
Niels Bloch Jespersen (S)  

  Klaus Hækkerup (S)  Per Kaalund (S)  

  Claus Larsen-Jensen (S) fmd.  

  Jens Peter Vernersen (S)  Anne Baastrup (SF)  

 Mimi Jakobsen (CD)  Elisabeth Arnold (RV) nfmd.  

  Keld Albrechtsen (EL)  Charlotte Antonsen (V)  

  Eva Kjer Hansen (V)  Svend Erik Hovmand (V)  

  Jens Kirk (V) Lene Espersen (KF)  

  Henning Grove (KF)  Peter Skaarup (DF)  

  Henriette Kjær (KF) Kristeligt Folkeparti og Frihed 2000 havde ikke medlemmer  

 i udvalget.
