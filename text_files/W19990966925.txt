 Bladet blev pålagt at offentliggøre et resumé af  

 Pressenævnets kendelse.
Kendelse fra Pressenævnet i sag nr.  

 38/1995 [K] har ved advokat Henrik Vestergaard klaget til  

 Pressenævnet over artikler i Ekstra Bladet den 2. og 3. februar 1995,  

 idet klageren finder, at bladet har overtrådt god presseskik.
 I en artikel den 2. februar 1995 under overskriften "Vi  

 fik et brev - Jeg driver bordel fra fængslet" hed det bl.a.:
 "Man undrer sig ikke over, at manden bliver kaldt  

 "Smiley". Han præsenterer konstant et stort hvidt tandpasta-smil, mens  

 han sidder i den store hvide lænestol i besøgsværelset i  

 Vridsløselille Statsfængsel.
 [P] har nu været fængslet i næsten to  

 år.
 Han afsoner en straf på 15 års fængsel  

 for mordet på den 33-årige bankfuldmægtig [A] samt for syv  

 andre forbrydelser.
[A] blev myrdet af [P] den 28. februar 1993 med slag fra  

 en hammer og med efterfølgende kvælning." Under overskriften "Læs videre i morgen" hed det:
"Ekstra Bladets reportagehold bringer i morgen Smileys  

 egen fortælling om den forsvundne stripper [C] og de  

 skæbnesvangre begivenheder, der førte til mordet på  

 bankfuldmægtig [A]." I artiklen den 3. februar 1995 hed det under overskriften  

 "[A] skyllede min heroin ud i toilettet" bl.a.:
 "Der er næsten gået to år, siden [P] 28.  

 februar 1993 myrdede sin daværende kæreste, [A], i hendes  

 lejlighed i Laksegade i det indre København.
 ....
 [A] fik under et skænderi med [P] smadret baghovedet  

 med en hammer og blev bagefter kvalt. [P] gemte liget i et  

 klædeskab.
 Ifølge politiet begik [P] drabet i sygelig jalousi,  

 fordi [A] ønskede at stoppe sit forhold til den dengang 31-årige  

 dybt kriminelle mand.
 ....
- Jeg mødte [A] på Louisiana.
Vi fattede  

 straks sympati for hinanden og udvekslede telefonnumre.
Det udviklede sig  

 langsomt til et forhold, på trods af, at vi kom fra helt forskellige  

 miljøer.
 Udnyttede hinanden.
- Vi udnyttede hinanden.
Jeg kunne godt bruge hendes  

 kendskab til finansverdenen, og hun overførte da også et par  

 gange nogle af mine penge til mine forretningsforbindelser i Laos.
 - Hun kunne til gengæld bruge mig seksuelt,  

 især inden for det sado-masochistiske område, som jeg ellers ikke  

 er meget for at dyrke.
- Hun var meget usikker og bundet til sin mor.
Jeg tror,  

 at forholdet til mig var hendes første rigtige oprør i  

 livet.
Hvorfor løj du over for [A] og sagde, at du  

 havde en direktørstilling i medicinalfirmaet Novo? - Jeg løj ikke.
Det var noget, [A] sagde til sin  

 vennekreds for at skjule min reelle baggrund som alfons og kriminel.
Det  

 eneste, jeg kender til Novo, er, at jeg på et tidspunkt har arbejdet i  

 deres køkken.
 Ville slå op.
Under retssagen kom det frem, at [A] havde sagt til sin  

 veninde, at hun ville slå op med dig og bagefter mødes med  

 veninden på cafe Sommersko? - Der var ikke tale om, at hun ville slå op med mig.  

 Vi hyggede os, indtil vi kom op at skændes.
Da jeg på et  

 tidspunkt var nede for at købe noget på gaden, hældte hun  

 min heroin ud i toilettet.
Jeg blev ikke gal, men sagde blot, at det  

 måtte hun betale.
 - Senere ville hun absolut havde mig med ned til den  

 sado-masochistiske klub "Smil". Men jeg sagde nej, og så blev hun  

 sur.
 Smiley fortæller herefter, hvordan [A] ville  

 slå ham i hovedet med en hammer, så han selv ved et uheld kom til  

 at ramme hende i hovedet med hammeren, da han skulle afværge  

 slaget.
 [A] ønskede ifølge Smiley ikke  

 lægehjælp, og hun tilkaldte senere Smiley fra  

 badeværelset.
- Her bed hun mig i testiklerne, og smerten var så  

 stor, at jeg tog et bælte fra håndvasken og snørede det om  

 hendes hals.
Pludselig slap hun biddet og faldt sammen.
Det var ikke  

 meningen, at hun skulle dø, fortæller Smiley, som af både  

 politi og mange folk i den kriminelle verden bliver betragtet som en  

 decideret lystløgner.
 Tog bussen hjem.
Resten er for Smiley som et mareridt: Han gemmer liget i  

 skabet, fordi [A]s veninde banker på døren.
Han venter, til hun  

 er gået, og tager derefter bussen hjem.
- Alle stirrede på mig.
Det var, som om jeg lige var  

 steget ud af en vampyr-film.
Selv mine katte hvæsede af mig, da jeg kom  

 hjem.
Du lagde senere på dagen en besked på [A]s  

 telefonsvarer, selv om du vidste, at hun var død.
Var det for at  

 skaffe et alibi? - Nej, jeg troede faktisk i min drømmeverden, at  

 hun stadig levede.
Senere på aftenen tog jeg ud i [A]s lejlighed, og  

 så blev jeg klar over, at jeg havde lavet noget frygteligt lort.
- Næste dag dukkede politiet op i min lejlighed i  

 Randersgade.
Jeg havde allerede pakket en pose med tøj.
Ud af mit  

 vindue så jeg to riffelskytter, der lå klar på et tag,  

 så jeg tænkte, at det nok var bedst at gå ud at åbne  

 døren.
Og nu sidder jeg her.
Vil du gerne benytte lejligheden til at sige noget til  

 efterladte? - Jeg er meget ked af det, der er sket.
Og hvis jeg kunne  

 gøre det om, ville det ikke være sket.
Men det hjælper jo  

 ikke meget. [A]s familie ser nok helst, at jeg ligger seks fod under  

 jorden." Artiklen var ledsaget af et billede af [P].
Teksten til  

 billedet var:
"Smiley angrer drabet på den 33-årige  

 bankfuldmægtig, men hævder stadig, at det var et uheld." Ekstra Bladet indeholdt endvidere en artikel  

 vedrørende den forsvundne kvinde, [C].
Efter offentliggørelsen af artiklerne rettede  

 klager henvendelse til Ekstra Bladet.
Af skrivelsen fremgår bl.a.:
 "Forholdet er det, at datterens dødsfald har  

 været en usædvanlig smertefuld oplevelse for min klient, og det  

 er alene den forgangne tid, der frem til den 2. februar 1995 gjorde, at min  

 klient så småt var begyndt at komme sig over den tragiske  

 episode.
 De før omtalte artikler i Ekstra Bladet,  

 særligt artiklen under overskriften "[A] skyllede min heroin ud i  

 toilettet" den 3. februar 1995, har bevirket, at min klient nu på ny  

 tynges af datterens meningsløse dødsfald.
 Min klient har således på ny måtte  

 søge psykologbistand, ligesom min klient i det daglige på ny er  

 afhængig af familien i forbindelse med praktiske gøremål  

 m.v.
 Efter min opfattelse er de pågældende  

 artikler, særligt nævnte artikel af den 3. ds., i strid med  

 medieansvarslovens § 34, hvorefter artiklernes indhold skal være i  

 overensstemmelse med god presseskik.
 ....
 Jeg tænker herved særligt på den meget  

 indgående og detaljerede måde, hvorpå mordet på [A]  

 er beskrevet i artiklen, antydningen af [A]s seksuelle adfærd samt den  

 udførlige beskrivelse af, hvorledes [A] blev slået ihjel.
 Endvidere sættes [A] i artiklen uberettiget i  

 forbindelse med narkotika og misbrug heraf, ligesom det findes aldeles  

 unødvendigt på ny at fremdrage den makabre omstændighed,  

 at [A]s lig i hen ved et døgn efter drabet var hensmidt i et  

 klædeskab.
 Endelig finder jeg det i forhold til min klient ganske  

 hensynsløst, at man i artiklen tager forholdet til [A]s efterladte op  

 med henblik på en kommentar fra dømte [P].
 ....
Der henvises endvidere til det forhold, at sagen omkring  

 drabet på [A] reelt er fuldstændig uden betydning for den  

 historie, som Ekstra Bladet tog op den 2. og 3. februar 1995, nemlig  

 dømte [P]s eventuelle bordeldrift fra sin celle i  

 Vridsløselille Statsfængsel." Af Ekstra Bladets svar herpå fremgår  

 bl.a.:
"Jeg har forståelse for, at de nævnte artikler  

 generer Deres klient, idet de ripper op i hendes sorg over datterens  

 død.
Jeg kan imidlertid ikke anerkende, at artiklerne skulle  

 være krænkende for moderen, endsige at Ekstra Bladet ved at  

 bringe dem skulle have overtrådt reglerne for god presseskik.
 Der er dels tale om en dom, som er afsagt for ikke  

 så længe siden, dels berettiges artiklerne om [P] derved, at han  

 er genstand for fortsat politiefterforskning - idet han sættes i  

 forbindelse med en anden kvindes forsvinden og derudover hævder at  

 drive flere bordeller fra sin fængselscelle.
Den situation, Deres klient befinder sig i, er ikke  

 enestående.
Man kan sidestille [K]s oplevelser med, hvad  

 forældrene til den unge politimand, som Blekingegade-banden slog ihjel,  

 må føle, når denne sag fortsat omtales med mellemrum i  

 pressen.
Sammenfattende er det mit synspunkt, at hensynet til de  

 efterladte ikke kan sættes højere end beskyttelsen af  

 ytringsfriheden.
Jeg må således afvise Deres krav." Til støtte for klagen er det anført, at end  

 ikke beskyttelsen af ytringsfriheden berettiger de pågældende  

 artikler.
Artiklen den 3. februar 1995 er uden nyhedsværdi, og ved at  

 beskrive mordet på [A] så helt unødvendigt detaljeret har  

 Ekstra Bladet overtrådt god presseskik.
 Straffesagen i forbindelse med mordet er afsluttet, og  

 historien om [P]s bordeldrift fra sin celle i Vridsløselille  

 Statsfængsel kunne på fyldestgørende måde være  

 bragt, uden at Ekstra Bladet behøvede at fremdrage [A]s tragiske  

 død og omstændighederne i forbindelse hermed.
 Det er endvidere anført, at den her omtalte sag  

 ikke kan sammenlignes med sagen omkring den flerdobbelte politimorder  Palle  

  Sørensen, da denne sag stadig er aktuel for så vidt angår  

 det rimelige eller urimelige i, at  Palle  Sørensen stadig er  

 fængslet.
I sagen omkring Blekinge-bandens røveri i  

 Købmagergade er der ligeledes tale om en anden situation end den  

 foreliggende, da sagen længe var uopklaret, ligesom politiet ikke kunne  

 få fat i de medvirkende til røveriet, da disse havde ophold i  

 udlandet.
Denne sag havde endvidere samfundsmæssige perspektiver, da  

 Blekinge-banden arbejdede ud fra en politisk dagsorden.
 I en udtalelse om klagen har Ekstra Bladet anført,  

 at anledningen til at interviewe [P] dels var, at han hævdede at drive  

 bordeller fra sin celle i Vridsløselille Statsfængsel, dels  

 politiets mistanke om, at han er ansvarlig for en anden kvindes død.
Bladet kan ikke anerkende, at den skete omtale skulle  

 være krænkende for moderen.
Hvis et sådant hensyn skulle  

 være ledende, ville det indebære en fundamental ændring i  

 pressens adgang til at omtale drabssager.
Der kan henvises til de hundrede af  

 artikler, radio- og TV-udsendelser, der er publiceret om  Palle  

  Sørensen eller de talrige artikler om den politimand, som  

 Blekingegade-banden slog ihjel under røveriet.
 Bladet har endvidere anført, at de brutale  

 detaljer, som fremkom i pressen i marts 1994 i forbindelse med referatet fra  

 retssagen, bevidst er nedtonet af hensyn til offerets familie.
Ekstra Bladet har ikke sat klagerens datter i forbindelse  

 med narkotika og misbrug heraf.
I artiklen er blot nævnt [P]s  

 påstand om, at klagerens datter på et tidspunkt hældte hans  

 heroin ud i toilettet.
Denne oplysning gør ikke klagerens datter til  

 stofmisbruger, tværtimod.
 Oplysningen i den ene artikel om, at [A]s lig var gemt i  

 et skab i et døgn, er blot en faktuel meddelelse til forståelse  

 af forløbet.
 Bladet har endelig anført, at [P]s angren af sin  

 forbrydelse og ønsket om, at den var ugjort, ikke kan være  

 krænkende for offerets familie.
Følgende nævnsmedlemmer har deltaget i sagens  

 behandling: Else Mols, Hans Dam, Kaare R.
Skou og Ole Malmqvist.
 Pressenævnet udtaler:
 God presseskik indebærer, at der vises ofre for  

 forbrydelser og deres pårørende det størst mulige  

 hensyn.
Det omtalte mord på [A] har tidligere været  

 detaljeret omtalt i pressen.
Pressenævnet finder derfor ikke, at Ekstra  

 Bladet ved i artiklen den 2. februar 1995 at omtale sagen som sket har  

 overtrådt god presseskik.
Derimod finder Pressenævnet, at Ekstra Bladet har  

 overtrådt god presseskik ved i artiklen den 3. februar 1995  

 kritikløst at have gengivet drabsmandens udtalelser om ofrets  

 påståede seksualliv og hans detaljerede redegørelse for  

 deres samliv i øvrigt og for omstændighederne i forbindelse med  

 drabet.
Hverken hensynet til pressens eller drabsmandens ytringsfrihed kan  

 overfor hensynet til klageren begrunde denne omtale.
 Pressenævnet udtaler derfor sin kritik af Ekstra  

 Bladet.
 Den ansvarshavende redaktør af Ekstra Bladet  

 pålægges herefter i medfør af medieansvarslovens § 49 at  

 offentliggøre følgende:
 "Kendelse fra Pressenævnet.
 I en artikel den 3. februar 1995 i Ekstra Bladet blev  

 bragt et interview med [P], også kaldet Smiley, vedrørende  

 mordet på [A].
 I anledning af en klage fra den dræbtes mor [K]  

 udtaler Pressenævnet, at god presseskik indebærer, at der vises  

 ofre for forbrydelser og deres pårørende det størst  

 mulige hensyn.
Det omtalte mord på [A] har tidligere været  

 detaljeret omtalt i pressen, men Ekstra Bladet har overtrådt god  

 presseskik ved kritikløst at have gengivet drabsmandens udtalelser om  

 ofrets påståede seksualliv og hans detaljerede redegørelse  

 for deres samliv i øvrigt og for omstændighederne i forbindelse  

 med drabet.
Hverken hensynet til pressens eller drabsmandens ytringsfrihed  

 kan over for hensynet til klageren begrunde denne omtale.
 Pressenævnet udtaler derfor sin kritik af Ekstra  

 Bladet.
 København, den 11. april 1995.
Else Mols, Hans Dam, Kaare R.
Skou og Ole Malmqvist." Afsagt den 11. april 1995.
