 Den 7. april 1988 undertegnedes i Kairo en overenskomst mellem Danmark og  

 Egypten om konsolidering af Egyptens statsgaranterede gæld til Danmark.  

 Overenskomsten er i overensstemmelse med de retningslinier for  

 restrukturering af Egyptens gæld (Agreed Minute on the Consolidation of the  

 Debt of the Arab Republic of Egypt), om hvilke der blev tilvejebragt enighed  

 under multilaterale forhandlinger, som fandt sted i Paris den 21. og 22. maj  

 1987.
Moratoriet omfatter kun den offentlige egyptiske sektors gæld samt private  

 køberes gæld, hvor Egypten har garanteret betalingerne.  

 Konsolideringsprocenten er aftalt til 100 for ubetalte afdrag og  

 kontraktsrenter, der forfaldt og forfalder fra 1. januar 1987 til 30. juni  

 1988, hidrørende fra kontrakter, som er garanteret af Eksportkreditrådet, og  

 som er indgået før den 31. oktober 1986 med en kredittid på over et år.
Den  

 samme konsolidering gælder også ubetalte gældsposter (arrears) pr. 31.  

 december 1986. De i perioden 1. januar 1987 til 30. juni 1988 konsoliderede  

 beløb skal afbetales i 10 lige store halvårlige rater begyndende 31. marts  

 1993 med sidste afdrag den 30. september 1997. De ubetalte og konsoliderede  

 gældsposter (arrears) pr. 31. december 1986 skal ligeledes afbetales i 10  

 lige store halvårlige rater begyndende den 31. december 1991 med sidste  

 afdrag den 30. juni 1996. Aftalen medinddrager også afdrag, der forfalder i  

 konsolideringsperioden, på i alt godt 30 millioner DKK fra 8 udviklingslån  

 til Egypten.
I overenskomsten med Egypten udgør konsolideringen - udtrykt i dansk mønt  

 - ca. 400 millioner DKK.
Kronebeløbene (knapt 219 millioner DKK) forrentes  

 med 10,55% p.a. og for USD, DEM og CHF kontrakterne aftaltes 6-måneder LIBOR  

 (London Inter Bank Offered Rate)-rente plus 0,35%.
