Skriftlig fremsættelse (9. januar 2019) Justitsministeren (Søren Pape Poulsen):
 Herved tillader jeg mig for Folketinget at fremsætte:
Forslag til lov om ændring af straffeloven og forskellige andre love (Selvstændig bestemmelse om psykisk vold) (Lovforslag nr.
L 139) Det kan have store konsekvenser for den personlige frihed og en persons psykiske velbefindende at blive udsat for psykisk vold.
De negative konsekvenser af psykisk vold kan  især i nære relationer  være langvarige eller endog livsvarige, da den psykiske vold medbryder ofrenes psykiske integritet.
Det er derfor afgørende at værne om ofrene og deres retsfølelse, så de får den beskyttelse, forståelse og anerkendelse fra samfundet, som de fortjener.
Med lovforslaget indføres en selvstændig bestemmelse om psykisk vold i straffeloven.
Bestemmelsen skal afspejle, at psykisk vold kan være lige så alvorligt og skadeligt som fysisk vold, og at udøvelsen af psykisk vold er lige så strafværdigt som udøvelse af vold i øvrigt.
Lovforslaget har således til formål at kriminalisere psykisk vold.
 Lovforslaget har endvidere til formål at sidestille psykisk vold med fysisk vold i relation til f.eks. strafforhøjelse på grund af tidligere domme om vold (gentagelsesvirkning). Det foreslås, at strafforhøjelsen skal finde anvendelse på gerningsmænd til vold eller psykisk vold, som tidligere har fået en dom for enten vold, psykisk vold eller en anden forbrydelse, der har været forbundet med forsætlig vold.
Det foreslås desuden, at forældelsesfristen udskydes i sager om psykisk vold mod personer under 18 år, når forholdet er begået af en person i eller nært knyttet til forurettedes husstand.
Forældelsen skal således tidligst regnes fra det tidspunkt, den forurettede er fyldt 21 år.
Herudover indeholder lovforslaget ændringer i retsplejeloven, lov om tilhold, opholdsforbud og bortvisning, lov om knive og blankvåben m.v. og lov om våben og eksplosivstoffer, som følge af den foreslåede kriminalisering af psykisk vold.
Lovforslaget indeholder desuden en ændring af ægteskabsloven, således at der fremover kan opnås umiddelbar skilsmisse på baggrund af psykisk vold.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
