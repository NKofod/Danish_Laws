(Til samtlige amtskommuner og kommuner  

 samt Københavns og Frederiksberg kommuner) Som led i aftalen om amternes økonomi for 1995 blev der afsat midler til  

 forbedring af indsatsen for stofmisbrugere.
Der afsattes i alt 26,5 mio. kr.
Efter forhandlinger med Amtsrådsforeningen i Danmark, Københavns og  

 Frederiksberg kommuner er det aftalt, at midlerne med fradrag for udgifter  

 til centrale initiativer, herunder erfaringsopsamling og forskning, fordeles  

 med 24,9 mill. i 1995 med udgangspunkt i bloktilskudsnøglen og i de følgende  

 år indgår i bloktilskuddet.
På grund af Københavns Kommunes store andel af  

 landets samlede antal stofmisbrugere er det imidlertid besluttet, at kommunen  

 forlods godskrives 10% af midlerne, der er til fordeling.
Der henvises til vedlagte oversigt over fordelingen.
Med henblik på disse  

 midlers fordeling bedes oplyst til hvilke konti, beløbene skal anvises.
Ud over de nævnte midler til amterne er der afsat midler til såvel amter  

 og kommuner som led i udmøntningen af satsreguleringspuljen for 1995 til og  

 med 1998. Det drejer sig om henholdsvis 12,2, 33,0, 66,0 og 100 mill. kr.  

 Vedrørende disse midler er det aftalt med de kommunale parter, at de  

 tillægges blokken for 1996 og 1997 med samme forlods tildeling af Københavns  

 Kommune som ovenfor samt med fradrag for udgiften til 2 større forsøg og de  

 ovenfor nævnte centrale initiativer.
Der vil herefter være henholdsvis 17,5  

 mill. kr. og 49,1 mill. kr. i 96-prisniveau til fordeling (midlerne for 1995  

 er reserveret til de 2 større projekter mv.).
 Det er foreløbigt besluttet, at udbetalingen af satspuljemidlerne sker som  

 bloktilskud frem til 1997.
Der nedsættes en følgegruppe med deltagelse af repræsentanter udpeget af  

 satspuljepartierne og de kommunale parter.
Gruppen skal følge anvendelse af  

 midlerne i amter og kommuner, og arbejdet vil strække sig frem til sidst i  

 1997, hvor følgegruppen vil vurdere, i hvilken udstrækning midlerne er  

 anvendt som forudsat for herefter at foretage indstilling om fordelingen for  

 1998 og eventuelt fremover.
 I forbindelse med nedsættelse af følgegruppen vil udgangspunktet for  

 gruppens vurderinger og arbejde i øvrigt nærmere blive præciseret.
 Samtlige midler er afsat for at forbedre de sociale tilbud til  

 stofmisbrugere i overensstemmelse med regeringens narkotikapolitiske  

 redegørelse af 16. marts 1994. Det fremgår bl.a. af redegørelsen, at der er  

 behov for generelt at øge og forbedre indsatsen overfor stofmisbrugere, især  

 på behandlingsområdet.
En styrket indsats inden for de afsatte midler må baseres på  

 differentierede krav og målsætninger under hensyntagen til stofmisbrugerens  

 forskellige behov og formåen.
Indsatsen bør derfor være så bred, at den dels  

 dækker behovet for længerevarende behandlingsforløb med kontinuitet i  

 behandlingen og dels dækker behovet for en mere omsorgsmæssig indsats med  

 henblik på at højne livskvaliteten for den enkelte misbruger.
 Afhængig af allerede eksisterende tilbud og regionens målsætninger for den  

 samlede indsats, bl.a. på baggrund af overvejelser og drøftelser amter og  

 kommuner imellem i forbindelse med ny lovgivnings ikrafttræden pr. 1. januar  

 1996, skal særligt peges på følgende indsatsområder:
 - Tilbud i forbindelse med metadonunderstøttet behandling.
 - Tilbud med længerevarende, helhedsorienteret behandling, inklusiv  

 døgnophold.
 - Hjælp til etablering (igangsætningstilskud) af private, selvejende  

 institutioner, evt. i samarbejde med andre amtskommuner.
 - Opsøgende arbejde i forhold til stofmisbrugere, der i dag ikke er i  

 kontakt med det eksisterende behandlingssystem.
 - Omlægning eller kapacitetsudvidelse af eksisterende tilbud.
 - Behandlingstilbud til særlige grupper, herunder unge  

 blandingsmisbrugere, gamle injektionsmisbrugere, sindslidende misbrugere og  

 gravide stofmisbrugere.
