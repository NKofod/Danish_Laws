Ligebehandlingsnævnets afgørelse om køn - forskellige priser - medhold J. nr. 2014-6811-51159 Det var i strid med ligestillingsloven, at mænd skulle betale for drikkevarer på den indklagede café, mens kvinder ikke skulle betale for drikkevarer efter kl. 23.00.
 Klager fik derfor medhold og en godtgørelse på 2.500 kr.
 Klagen drejer sig om påstået forskelsbehandling på grund af køn i forbindelse med, at mænd skulle betale for drikkevarer på den indklagede café, mens kvinder ikke skulle betale for drikkevarer.
Ligebehandlingsnævnets afgørelse Det var i strid med ligestillingsloven, at mænd skulle betale for drikkevarer på den indklagede café, mens kvinder ikke skulle betale for drikkevarer.
 Indklagede skal inden 14 dage betale en godtgørelse til klageren på 2.500 kr. med procesrente fra den 29. september 2014, hvor klagen er modtaget i Ligebehandlingsnævnet.
Sagsfremstilling Klager, der er en mand, var den 20. september 2014 på den indklagede café sammen med nogle venner og veninder.
 Klager har fremsendt kopi af indklagedes opslag om gratis drinks til kvinder, hvoraf fremgår, at:
 "Så er der Fest.
Denne gang er det i pigerens tur til at svinge, Så nu er der et tilbud til pigerne fra kl 23 til 01 En gratis drink. . ." Klager har desuden indsendt en videooptagelse af episoden, hvori bartenderen udtaler, at der kun er gratis drinks til kvinder, og på forespørgsel siger nej til gratis drinks til mænd.
Parternes bemærkninger Klager påstår, at han er blevet udsat for direkte forskelsbehandling.
 Klager fik af bartenderen at vide, at kvinder, herunder klagers veninde ikke skulle betale for drikkevarer, da der var gratis drikkevarer til kvinder fra kl. 23:00.
 Klager ønsker godtgørelse.
Indklagede har gjort gældende, at klagen bør afvises som grundløs og oplyst, at det er korrekt, at indklagede har tilkendegivet, at der ville kunne serveres en gratis drink den pågældende aften imellem kl. 23.00 og kl. 01.00, men at det intet har med diskrimination at gøre.
Klageren ville den pågældende aften være utrolig velkommen til at modtage en gratis drink, dersom han havde ønsket dette.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
 Ligebehandlingsnævnet finder, at indklagede har overtrådt ligestillingsloven ved alene at tilbyde de kvindelige gæster gratis drikkevarer, mens de mandlige gæster skulle betale.
 Klager får derfor medhold i klagen.
Godtgørelse Klager tilkendes en godtgørelse, der passende skønsmæssigt kan fastsættes til 2.500 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse.
Indklagede skal herefter betale 2.500 kr. til klager med procesrente fra den 29. september 2014, hvor klagen er modtaget i Ligebehandlingsnævnet.
