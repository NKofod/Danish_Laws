Skriftlig fremsættelse (3. oktober 2018) Uddannelses- og forskningsministeren (Tommy Ahlers):
 Herved tillader jeg mig for Folketinget at fremsætte:
Forslag til lov om ændring af lov om befordringsrabat til studerende ved videregående uddannelser, lov om befordringsrabat til uddannelsessøgende i ungdomsuddannelser m.v. og lov om Udbetaling Danmark (Målretning af befordringsrabat og godtgørelse efter en kilometersats, hjemmel til at kræve for meget modtaget godtgørelse tilbagebetalt m.v.) (Lovforslag nr.
L 16) Med lovforslaget målrettes ordningerne om befordringsrabat og godtgørelse efter en kilometersats.
Baggrunden for lovforslaget er, at der er konstateret en utilsigtet stigning i særligt udgiften til godtgørelse efter en kilometersats, som beregnes og udbetales på månedsbasis uanset antallet af dage med faktisk befordring.
 Studerende ved videregående uddannelser og uddannelsessøgende i ungdomsuddannelser har efter de gældende regler mulighed for køb af abonnementskort med rabat til den billigste daglige offentlige befordring mellem uddannelsessted og bopæl.
 Studerende og uddannelsessøgende, der ikke har mulighed for at gøre brug af offentlig befordring, kan søge om godtgørelse til befordring efter en kilometersats med andre befordringsmidler.
Efter de gældende regler beregnes og udbetales godtgørelse efter en kilometersats på månedsbasis uanset antallet af dage med faktisk befordring i den pågældende måned.
Den nuværende ordning indebærer dermed, at der også gives godtgørelse for dage, hvor den studerende eller den uddannelsessøgende ikke har haft befordring mellem bopæl og uddannelsessted.
 Med forslaget vil godtgørelse efter en kilometersats blive beregnet og udbetalt på baggrund af indberetning af dage med faktisk befordring mellem uddannelsessted og bopæl.
Det foreslås, at der samtidig indsættes hjemmel til at rejse krav om tilbagebetaling af for meget modtaget godtgørelse efter en kilometersats.
Tilbagebetalingskrav skal med forslaget kunne indbringes for Ankenævnet for Statens Uddannelsesstøtteordninger.
Det foreslås endvidere, at godtgørelsesordningen som udgangspunkt gives til befordring i Danmark.
Hermed harmoniseres reglerne om geografisk afgrænsning med de gældende regler for befordringsrabat.
 Såvel befordringsrabatordningen som ordningen om godtgørelse efter en kilometersats retter sig mod studerende og uddannelsessøgendes daglige befordring mellem bopæl og uddannelsessted.
Med lovforslaget foreslås der indsat bemyndigelse til at fastsætte regler om, hvornår der er tale om daglig befordring.
Det er hensigten, at der med bemyndigelsen skal kunne fastsættes regler, som gør det muligt at give afslag på ansøgninger om befordringsrabat og godtgørelse efter en kilometersats til meget tidskrævende eller lange strækninger, hvor det har formodningen imod sig, at der er tale om daglig befordring.
Det kunne eksempelvis være ansøgninger om befordringsrabat eller godtgørelse til daglig befordring på over 3-4 timer hver vej.
Det foreslås endvidere, at studerende ved videregående uddannelser ikke skal have mulighed for befordringsrabat i perioder med lønnet praktik.
De studerende vil have mulighed for at foretage et skattemæssigt befordringsfradrag.
Med forslaget ligestilles studerende ved videregående uddannelser med uddannelsessøgende i ungdomsuddannelser.
 Med lovforslaget foreslås desuden mindre justeringer og præciseringer af mere teknisk karakter.
 Lovforslaget forventes at medføre mindreudgifter for staten på samlet 17,0 mio. kr. i 2019 og 37,1 mio. kr. årligt fra 2020. Lovforslaget har administrative konsekvenser af mindre omfang.
 Det foreslås, at loven træder i kraft den 1. juli 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
