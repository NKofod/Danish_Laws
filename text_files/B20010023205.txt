Bekendtgørelse om  

 sygeplejerskeuddannelsen I medfør af § 2, stk. 4, i lov om sygeplejersker, jf.  

 lovbekendtgørelse nr. 759 af 14. november 1990, som ændret ved  

 § 23 i lov nr. 352 af 14. maj 1992, og § 5, stk. 1-3, og  

 § 11, stk. 2 og 3, i lov nr. 481 af 31. maj 2000 om mellemlange  

 videregående uddannelser og efter forhandling med sundhedsministeren  

 fastsættes:
Kapitel 1 Uddannelsens formål og varighed § 1. Formålet med sygeplejerskeuddannelsen  

 er at kvalificere de studerende til efter endt uddannelse at kunne fungere  

 selvstændigt som sygeplejerske og herunder indgå i et  

 tværfagligt samarbejde.
Uddannelsen skal, i overensstemmelse med den  

 samfundsmæssige, videnskabelige og teknologiske udvikling samt  

 befolkningens behov for sygepleje, kvalificere de studerende inden for  

 teoretiske og kliniske sygeplejekundskaber.
 Stk. 2. De studerende skal kvalificere sig til at:
 1)	Udføre, formidle og lede sygepleje, der er af såvel  

 sundhedsfremmende, sundhedsbevarende, forebyggende, som behandlende,  

 rehabiliterende og lindrende karakter.
 2)	Opnå en kritisk og analytisk kompetence med henblik på  

 at kunne vurdere, begrunde og udvikle deres professionelle virke i forhold  

 til patienten.
 3)	Indgå i samarbejde med patienten, pårørende,  

 kolleger og andre faggrupper uafhængigt af etnisk, kulturel,  

 religiøs og sproglig baggrund.
 4)	Udvikle sygepleje og udføre kvalitets- og udviklingsarbejde  

 samt følge, anvende og deltage i forskningsarbejde inden for  

 sundhedssektoren.
 5)	Fortsætte i teoretisk og klinisk kompetencegivende  

 videreuddannelse efter afsluttet grunduddannelse.
 § 2. Uddannelsesinstitutionerne er ansvarlige for  

 sygeplejerskeuddannelsen i sin helhed, hvilket indebærer ansvar for  

 indhold, sammenhæng og koordinering af uddannelsens teoretiske og  

 kliniske uddannelseselementer.
Stk. 2. Sygeplejerskeuddannelsen er en semesteropdelt  

 uddannelse, der er normeret til 3½ studenterårsværk eller 210  

 ECTS-point.
Et studenterårsværk er en fuldtidsstuderendes arbejde  

 i 1 år.
Et studenterårsværk svarer til 60 point i European  

 Credit Transfer System (ECTS-point). Hvert semester varer 18-24 uger.
Stk. 3. Uddannelsen skal være afsluttet senest 6  

 år efter studiestart.
Uddannelsesinstitutionen kan, hvor der foreligger  

 usædvanlige forhold, dispensere herfra.
§ 3. Uddannelsen giver ret til betegnelsen  

 professionsbachelor i sygepleje.
Betegnelsen på engelsk er Bachelor  

 Degree in Nursing (B.N.).
 Stk. 2. Den studerende autoriseres efter bestået eksamen  

 som sygeplejerske i medfør af lov om sygeplejersker.
Kapitel 2 Uddannelsens tilrettelæggelse og indhold § 4. Uddannelsen tilrettelægges i forhold  

 til hovedområderne inden for sygeplejens virksomhedsfelt, så der  

 etableres en vekselvirkning og kombination mellem teori og klinisk  

 undervisning.
Teoretisk og klinisk undervisning i fagområderne skal til  

 stadighed sikre et samspil mellem værdier og kundskaber i uddannelsen  

 og professionen og således, at udviklingen inden for professionen er  

 indeholdt i uddannelsens videngrundlag.
Stk. 2. Uddannelsens faglighed baseres på kundskaber fra  

 sygeplejefaget i sammenhæng med sundheds-, natur-, og  

 samfundsvidenskabelige samt humanistiske fag.
Uddannelsen  

 tilrettelægges ud fra en grundlæggende videnskabsteoretisk  

 forståelse, som gør det muligt at studere teorier, begreber og  

 metoder fra sygeplejefag og andre fag, som bidrager til at beskrive, forklare  

 og forstå de specifikke problemer, fænomener og kontekster, som  

 sygeplejersker arbejder med og i.
 Stk. 3. Uddannelsen skal gennem deltagelse og øvelse i  

 samt refleksion over sygepleje føre frem til, at de studerende  

 opnår praktisk og personlig handlekompetence i forhold til at  

 udføre, lede, formidle og udvikle sygepleje.
 Stk. 4. I uddannelsen indgår studieformer, der  

 understøtter den studerendes udvikling af kompetence i forhold til  

 læring, selvstændighed og samarbejdsevne samt til at skabe faglig  

 fornyelse.
 Stk. 5. Uddannelsen tilrettelægges i henhold til  

 gældende EU-direktiver på sygeplejerskeområdet.
§ 5. Uddannelsen tilrettelægges med stigende  

 sværhedsgrad og kompleksitet gennem forløbet.
Fagenes placering,  

 omfang og indhold prioriteres i forhold til sygeplejefaglige  

 problemstillinger.
 § 6. Nationale og internationale  

 forskningsresultater fra det sygeplejefaglige område og andre  

 fagområder, der er relevante for professionen, integreres i  

 størst muligt omfang i undervisningen.
§ 7. I uddannelsen indgår tværfaglige  

 elementer svarende til mindst 8 ECTS-point, der skal indgå i  

 såvel den teoretiske som den kliniske undervisning.
Hvert element skal  

 arrangeres i samspil med mindst en af de samarbejdsparter, der er relevante  

 for faggruppen.
§ 8. I uddannelsen indgår, i det omfang det  

 er relevant for det pågældende fagområde, undervisning i  

 miljømæssige problemstillinger og i samspillet mellem  

 forskellige kulturformer.
Uddannelsen skal endvidere bidrage til at fremme de  

 studerendes personlige udvikling samt bidrage til at udvikle deres interesse  

 for og evne til aktiv medvirken i et demokratisk samfund.
 § 9. Uddannelsen omfatter en teoretisk  

 undervisningsdel svarende til 120 ECTS-point og en klinisk undervisningsdel  

 svarende til 90 ECTS-point.
Stk. 2. I uddannelsen indgår en valgfri del  

 svarende til 26 ECTS-point.
I den valgfri del indgår det afsluttende  

 bachelorprojekt, der har et omfang på 20 ECTS-point.
Gennem arbejdet  

 med bachelorprojektet skal den studerende erhverve sig kvalifikationer inden  

 for sygeplejefagligt udviklingsarbejde.
I projektet behandles en selvvalgt  

 problemstilling inden for klinisk sygepleje og med anvendelse af  

 videnskabelig metode.
Problemstillingen godkendes af uddannelsesinstitutionen  

 og udarbejdes så vidt muligt i samarbejde med et klinisk  

 undervisningssted.
 § 10. Uddannelsen omfatter teoretisk og klinisk  

 undervisning inden for følgende fag, jf. fagenes målbeskrivelse  

 i bilag til bekendtgørelsen:
1) Sygeplejefaget 120 ECTS-point 2) Sundhedsvidenskabelige fag 30 ECTS-point 3) Naturvidenskabelige fag 20 ECTS-point 4) Humanistiske fag 20 ECTS-point 5) Samfundsvidenskabelige fag 20 ECTS-point I alt 210 ECTS-point § 11. Målet med den kliniske undervisning er  

 at skabe sammenhæng mellem teoretisk og praktisk kundskab og derved  

 sikre professionsbasering og praksisnærhed.
Den kliniske undervisning  

 tilrettelægges med progression fra det observerende til det  

 reflekterende og selvstændigt udøvende i forbindelse med  

 træning af grundlæggende kompetencer, således at generelle  

 faglige færdigheder beherskes, og at evnen til samt ansvarlighed for at  

 vurdere og træffe kvalificerede valg opøves.
Stk. 2. Den kliniske undervisning, der udgør 90  

 ECTS-point, foregår på godkendte kliniske undervisningssteder og  

 tilrettelægges ud fra lokale muligheder og finder sted i  

 sygehusvæsenet og i social- og sundhedsvæsenet uden for  

 sygehusvæsenet.
Det påhviler det kliniske undervisningssted at  

 udarbejde en beskrivelse af det kliniske undervisningsforløb.  

 Beskrivelsen skal godkendes af uddannelsesinstitutionen.
De studerende har  

 pligt til at deltage i den kliniske undervisning efter regler fastsat i  

 studieordningen.
 Stk. 3. Den kliniske undervisning fokuserer på  

 menneskets oplevelser, vilkår og handlinger i relation til sundhed og  

 sygdom, på sygeplejebehov, sygeplejeydelser og resultater, på  

 interaktion mellem patient og sygeplejerske, den studerendes egen faglige og  

 personlige udvikling samt på tværfagligt og tværsektorielt  

 samarbejde.
Kapitel 3 Eksamen m.v.
§ 12. Uddannelsen indeholder 3 eksterne  

 prøver, hvoraf en prøve placeres ved udgangen af 2. semester og  

 en prøve i 7. semester, bachelorprojektet.
Placeringen af den sidste  

 eksterne prøve og eventuelle interne prøver fastsættes i  

 studieordningen.
Bachelorprojektet bedømmes ved en mundtlig  

 prøve.
Der gives en samlet karakter for det skriftlige arbejde og  

 præstationen ved prøven.
Prøven er individuel.
Stk. 2. Kliniske uddannelsesperioder svarende til 60  

 ECTS-point bedømmes.
Der gives bedømmelsen Bestået/ Ikke  

 bestået.
Bedømmelsen sker ved intern prøve.
 Stk. 3. De eksterne og interne prøver, der ligger  

 i studiets tre første år, skal være bestået,  

 før den studerende kan afslutte bachelorprojektet.
 Stk. 4. For eksamen, herunder prøveformer,  

 bedømmelse, eksamensbevis, klage over eksamen m.v. gælder i  

 øvrigt reglerne i bekendtgørelse om eksamen ved visse  

 videregående uddannelser under Undervisningsministeriet  

 (eksamensbekendtgørelsen), bekendtgørelse om karakterskala og  

 anden bedømmelse samt bekendtgørelse om censorinstitutionen for  

 visse videregående uddannelser under Undervisningsministeriet  

 (censorbekendtgørelsen).
Kapitel 4 Studieordningen § 13. Institutionen fastsætter inden for  

 bekendtgørelsens rammer nærmere regler for uddannelsen i en  

 studieordning.
 Stk. 2. Studieordningen skal indeholde regler om:
 1)	Mål for samt indhold og tidsmæssigt omfang af de enkelte  

 fag samt fagenes placering og bedømmelse i studieforløbet.  

 Omfanget af fagene fastsættes i ECTS-point, jf. § 10.
 2)	Mål, indhold, tidsmæssigt omfang, placering,  

 tilrettelæggelse og bedømmelse af den kliniske undervisning, jf.  

 § 11 og § 12.
 3)	Undervisnings- og arbejdsformer i uddannelsen, herunder IT i  

 undervisningen, jf. § 4, stk. 4, og § 7.
 4)	Godkendelse af kliniske undervisningssteder, jf. § 11.
 5)	Den valgfri del, jf. § 9.
 6)	Udarbejdelse af bachelorprojektet, jf. § 9.
 7)	Obligatorisk deltagelse i den kliniske undervisning, jf. § 11,  

 stk. 2.
 8)	Merit, jf. § 16.
 9)	Beskrivelse af hovedområderne i virksomhedsfeltet, jf.  

 § 4.
 10)	Internationalisering.
 Stk. 3. Ud over regler fastsat i henhold til denne  

 bekendtgørelse indeholder studieordningen regler fastsat i henhold til  

 eksamensbekendtgørelsen.
 § 14. Det skal af studieordningen fremgå, at  

 institutionen, hvor det er begrundet i usædvanlige forhold, kan  

 dispensere fra regler i studieordningen, der alene er fastsat af  

 institutionen.
 Stk. 2. Inden en studieordning fastsættes og ved  

 væsentlige ændringer af denne, skal studieordningen godkendes af  

 Undervisningsministeriet efter indhentet udtalelse fra Sundhedsstyrelsen.
Stk. 3. Ved udarbejdelse af studieordningen deltager en  

 repræsentant for de studerende og en repræsentant for de kliniske  

 undervisningssteder.
Ved væsentlige ændringer af studieordningen  

 tager institutionen kontakt til aftagerrepræsentanter og indhenter en  

 udtalelse fra censorformandskabet, jf. censorbekendtgørelsen.  

 Studieordningen koordineres med studieordningerne fra de øvrige  

 uddannelsessteder, så der sikres en ensartet kvalitet af uddannelsen  

 på landsplan.
Studieordningen, herunder væsentlige  

 ændringer i denne, træder i kraft ved studieårets  

 begyndelse og skal indeholde overgangsregler.
Censorformandskabet skal  

 orienteres om studieordningen og ændringer heri.
 Stk. 4. Gældende studieordninger skal være  

 offentligt tilgængelige på institutionens hjemmeside.
Kapitel 5 Andre regler § 15. Skift til samme uddannelse ved anden  

 institution kan først ske efter 1. studieår og efter, at 1.  

 eksterne prøve er bestået.
Institutionen kan dispensere herfra,  

 såfremt der foreligger usædvanlige forhold.
 § 16. Beståede uddannelseselementer ved en  

 institution, der udbyder uddannelsen efter denne bekendtgørelse,  

 ækvivalerer de tilsvarende uddannelseselementer ved de andre  

 institutioner, der udbyder uddannelsen.
Stk. 2. Institutionen kan herudover i hvert enkelt  

 tilfælde eller ved regler fastsat af institutionen godkende, at  

 gennemførte uddannelseselementer fra en anden dansk eller udenlandsk  

 videregående uddannelse, der er bestået efter reglerne herom,  

 træder i stedet for uddannelseselementer eller dele heraf, der er  

 omfattet af denne bekendtgørelse.
Afgørelsen træffes  

 på grundlag af en faglig vurdering af ækvivalensen mellem de  

 berørte uddannelsesdele.
 § 17. Uddannelsesinstitutionen kan beslutte, at en  

 studerende skal afbryde eller ophøre med uddannelsen på de  

 kliniske undervisningssteder, hvis det er åbenbart, at den studerende  

 på grund af vedvarende somatisk eller psykisk sygdom eller  

 diagnosticerede personlighedsforstyrrelser, misbrug eller lignende ikke kan  

 fungere forsvarligt i relation til patienten.
§ 18. Undervisningsministeriet kan godkende  

 fravigelse af bekendtgørelsen som led i forsøg.
Samtidig  

 fastsættes forsøgets varighed og rapporteringsformen.
 § 19. Undervisningsministeriet træffer  

 afgørelse om at dispensere fra bekendtgørelsen, når det  

 er begrundet i usædvanlige forhold, bortset fra de tilfælde, hvor  

 institutionen kan dispensere, jf. § 2, stk. 3, § 15 og §16,  

 stk. 2.
§ 20. Institutionens afgørelser i henhold  

 til denne bekendtgørelse kan indbringes for Undervisningsministeriet,  

 når klagen vedrører den i § 17 beskrevne situation eller  

 vedrører retlige spørgsmål.
Klagen indgives til  

 institutionen.
Institutionen videresender klagen til ministeriet ledsaget af  

 en udtalelse.
Institutionen giver klageren lejlighed til inden for en frist  

 af mindst 1 uge at kommentere udtalelsen.
Kommentarerne medsendes til  

 ministeriet.
 Stk. 2. Fristen for at indgive klage efter stk. 1 er 2  

 uger fra den dag, afgørelsen er meddelt klageren.
Kapitel 6 Ikrafttræden og overgangsregler § 21. Bekendtgørelsen træder i kraft  

 den 1. september 2001 og har virkning for studerende, der begynder på  

 uddannelsen den 1. september 2001 eller senere.
 Stk. 2. Samtidig ophæves bekendtgørelse nr. 143  

 af 2. marts 1990 om sygeplejerskeuddannelsen, jf. dog stk. 3.
 Stk. 3. Studerende, der er begyndt på  

 sygeplejerskeuddannelsen før den 1. september 2001, har ret til at  

 færdiggøre sygeplejerskeuddannelsen efter reglerne i  

 bekendtgørelse nr. 143 af 2. marts 1990.
 Stk. 4. Institutionen fastsætter overgangsregler for de  

 studerende, der i medfør af stk. 3 har ret til at  

 færdiggøre uddannelsen efter de hidtidige regler, men som  

 ønsker at færdiggøre uddannelsen efter reglerne i  

 nærværende bekendtgørelse.
Undervisningsministeriet, den 30. marts  

 2001 P.M.V.Ivan SørensenStyrelseschef /Carl Erik Lautrup Bilag 1 Bekendtgørelse om sygeplejerskeuddannelsen Sygeplejerskeuddannelsens faglighed baseres på  

 teoretiske og praktiske kundskaber fra sygeplejefaget i sammenhæng med  

 kundskaber fra de sundheds-, natur-, og samfundsvidenskabelige fag samt  

 humanistiske fag.
 Den teoretiske og kliniske undervisning har hver for sig  

 selvstændig læringsværdi og har som mål at fremme og  

 støtte de studerendes udvikling af refleksiv kompetence,  

 handlekompetence og faglig personlig forståelse af  

 sygeplejeprofessionens og sundhedsvæsenets dimensioner.
Beskrivelse af fagene i sygeplejerskeuddannelsen Sygeplejefaget 120 ECTS-point Sygeplejefaget omfatter teoretisk og klinisk undervisning.
Der er fokus  

 på virksomheden, videnskabsteoretisk forståelse og fagetiske  

 problemstillinger.
I undervisningen inddrages sygeplejefagets teorier,  

 begreber, metoder og udvalgte videnskabelige teorier samt begreber og metoder  

 fra andre fag, som kan bidrage til at beskrive, forklare og forstå de  

 specifikke problemer, fænomener og kontekster, som sygeplejersker  

 arbejder med og i.
 Faget skal udvikle de studerendes kundskaber inden for centrale  

 områder, teorier, begreber og principper i sygepleje, herunder  

 sygeplejefagets udvikling, etik og videnskabsteoretiske tilgange.
 Faget skal udvikle de studerendes teoretiske, metodiske og praktiske  

 kundskaber til at udføre, lede, formidle og udvikle sygepleje, der er  

 af såvel sundhedsfremmende, sundhedsbevarende, forebyggende som  

 behandlende, rehabiliterende og lindrende karakter.
 Faget skal udvikle de studerendes forståelse af menneskers  

 forskellige værdier, opfattelser og reaktioner i forbindelse med  

 sundhed, sygdom og sygepleje som grundlag for udførelse af  

 professionel omsorg med udgangspunkt i patientens opfattelse af sin  

 livssituation og en sygeplejefaglig vurdering.
 Faget skal opøve den studerendes evne til at analysere empiri ved  

 hjælp af teori samt udvikle evnen til refleksion og selvstændig  

 sygeplejefaglig stillingtagen og handlen.
 Faget skal udvikle de studerendes faglige identitet og kommunikative  

 kompetence som udgangspunkt for samarbejde med patienter,  

 pårørende, kolleger og andre faggrupper inden for  

 sundhedsvæsenet.
Nedenstående centrale områder bearbejdes teoretisk og klinisk  

 i forhold til børn, unge, voksne og ældre, både som  

 enkeltpersoner, medlemmer af en familie og en befolkningsgruppe.
Fokus er  

 rettet mod mennesker over alt i samfundet, hvis sundhedstilstand er truet  

 samt mennesker med akut, kronisk, somatisk og psykisk sygdom.
Centrale områder Menneskets oplevelser, opfattelser, vilkår og handlinger i forhold  

 til sundhed og sygdom, lidelse og forestående død, herunder  

 menneskets muligheder og behov, ressourcer og mestring.
 Fænomener som f.eks. smerter, angst, tab, sorg, håb, mening,  

 død og sygeplejeintervention, herunder åndelig omsorg i forhold  

 hertil.
 Sygepleje- og omsorgsteori, sygeplejebegreber og -modeller, herunder  

 teorier om fremme og opretholdelse af sundhed, forebyggelse af sygdom samt  

 lindring af konsekvenser af sygdom og lidelse.
 Kliniske metoder i sygepleje, herunder observation, vurdering,  

 rapportering, problemløsning samt kommunikativ og praktisk  

 færdighedsbeherskelse.
 Identifikation af sygeplejebehov, målsætning,  

 gennemførelse, evaluering og justering af sygepleje.
 Standarder for dokumentation, evaluering og kvalitetsudvikling af klinisk  

 sygepleje.
 Formidling af sygepleje til patienter, pårørende,  

 samarbejdsparter og studerende.
 Administrative og koordinerende funktioner vedrørende pleje- og  

 behandlingsprogrammer for en eller flere patienter, herunder eventuel  

 arbejdsledelse i forbindelse hermed.
 Etiske aspekter og dilemmaer på professions- og samfundsplan.
 Sygeplejens historie og aktuelle situation, herunder fagets legitimering,  

 konstituering og udvikling i relation til samfund og sundhedsvæsen.
 Sygepleje som profession og videnskab, herunder sygeplejefagets  

 videnskabsteoretiske grundlag, fagudvikling og forskning i sygepleje.
Sundhedsvidenskabelige fag 30 ECTS-point Viden om de sundhedsvidenskabelige fag er central for at kunne vurdere  

 sundhedstilstand, sygdomssymptomer og behandlingsresultater og kunne  

 iværksætte sygeplejehandlinger i relation hertil.
 De sundhedsvidenskabelige fag skal således udvikle de studerendes  

 teoretiske og praktiske kundskaber i forhold til de sundhedsvidenskabelige  

 teorier, begreber, principper og metoder, som er nødvendige for at  

 kunne varetage sundhedsfremmende, sundhedsbevarende, forebyggende,  

 behandlende, rehabiliterende og lindrende sygepleje.
 Endelig skal fagene give de studerende grundlag for at identificere og  

 analysere forskellige videnskabsteoretiske positioner, metoder og resultater  

 med henblik på at forholde sig kritisk til og gøre brug af  

 relevante forsknings- og udviklingsarbejder.
Centrale fag 1)	Folkesundhedsvidenskab 2)	Sygdomslære 3)	Ergonomi 4)	Ernæringslære og diætetik 5)	Farmakologi 6)	Epidemiologi og miljømedicin 7)	Sundhedsinformatik 8)	Videnskabsteori og forskningsmetodologi.
Naturvidenskabelige fag 20 ECTS-point Kundskaber inden for de naturvidenskabelige fag er centrale i  

 forståelsen af den menneskelige organismes opbygning og funktion og i  

 forståelsen af de sundhedsvidenskabelige fag og dermed for  

 udøvelse af sygepleje.
 De naturvidenskabelige fag skal således udvikle de studerendes  

 teoretiske og praktiske kundskaber om den menneskelige organismes kemiske,  

 biologiske og anatomiske opbygning, menneskets biokemiske og fysiologiske  

 processer, funktioner og udvikling i et livsforløb samt i samspillet  

 mellem menneske, miljø og mikroorganismer.
 Fagene skal endvidere udvikle de studerendes evne til at forstå  

 naturvidenskabelig teori og metode til tolkning af kroppen samt til vurdering  

 af måleresultater og subjektive og objektive reaktioner.
Centrale fag 1)	Biokemi 2)	Anatomi og fysiologi 3)	Mikrobiologi.
Humanistiske fag 20 ECTS-point Kundskaber inden for de humanistiske fag er centrale i en faglig  

 forståelse og respekt for det enkelte menneskes værdier og  

 egenart.
 De humanistiske fag skal således udvikle de studerendes teoretiske  

 og praktiske kundskaber om menneskets værdier, kultur og livsanskuelser  

 som grundlag for udøvelse af professionel omsorg og etisk forholden og  

 argumentation.
 Fagene skal udvikle de studerendes teoretiske og praktiske kundskaber i  

 psykologiske forholds indflydelse på menneskets adfærd og  

 reaktioner, herunder gøre de studerende i stand til at vurdere  

 betydningen af samspillet mellem patient og sygeplejerske for den  

 udøvede sygepleje.
 Fagene skal endvidere give de studerende teoretisk viden om og metodiske  

 færdigheder i kommunikation og pædagogik som forudsætning  

 for samarbejde med og formidling til patient, kolleger, samarbejdsparter og  

 studerende.
Centrale fag 1)	Psykologi 2)	Filosofi og etik 3)	Religion 4)	Kommunikation 5)	Pædagogik.
Samfundsvidenskabelige fag 20 ECTS-point Kundskaber inden for de samfundsvidenskabelige fag er central for at kunne  

 forstå og udøve sygepleje i en social, kulturel og  

 samfundsmæssig kontekst.
 De samfundsvidenskabelige fag skal således udvikle de studerendes  

 teoretiske og praktiske kundskaber om de samfundsmæssige forholds  

 betydning for sundhedssektorens funktion og organisering og for sundheds- og  

 sygdomsmæssige forhold.
 Fagene skal endvidere udvikle de studerendes teoretiske og praktiske  

 kundskaber om menneskers sociale og kulturelle forhold samt disses  

 indflydelse på menneskers handlepotentiale og muligheder i forbindelse  

 med sundhed og sygdom.
 Fagene skal føre til indsigt i social- og sundhedsvæsenets  

 opbygning, funktion og udvikling samt udvikle de studerendes evne til at  

 reflektere og agere fagligt i en samfundsmæssig, kulturel og  

 organisatorisk kontekst.
 Fagene skal give viden om lov- og regelgrundlag af relevans for det  

 sygeplejefaglige virksomhedsområde.
Centrale fag 1)	Sociologi og antropologi 2)	Organisation og ledelse 3)	Jura.
