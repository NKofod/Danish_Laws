 Industritilsynet har fra fiskeriråden i Bern modtaget oplysning om, at de  

 schweiziske veterinærmyndigheder ved stikprøvekontrol af importeret røget  

 laks fra Danmark i gentagne tilfælde har fundet overtrædelse af den  

 schweiziske mærkningsbestemmelse for røget laks, idet der er fundet  

 uoverensstemmelse mellem den anvendte varebetegnelse og det faktiske indhold.
 Af »Merkblatt ueber die Einfuhr von Raecherlachs«, udstedt af  

 Eidgenoessisches Veterinaeramt den 12. april 1976, fremgår det som punkt 2,  

 at betegnelsen »Lachs« uden uddybende katakteristik kun må anvendes  

 ved salg af produkter, der er fremstillet af laks med den systematiske  

 betegnelse Salmo salar.
Til produkter, der er fremstillet af andre fisk, f.eks. af Stillehavslaks  

 (onchorynchusarter), havørred (Salmo trutta) eller »Seelachs« (sej)  

 (Gadus eller Pollachius virens) skal anvendes de internationalt anvendte  

 betegnelser.
I nævnte tilfælde kan til Schweiz anvendes betegnelserne,  

 Pazifischen Lachs, Lachsforelle eller Seelachs.
 Det Schweiziske Bundesamt fuer Veterinaerwesen overvejer ifølge  

 fiskeriråden en skærpet grænsekontrol i retning af tilbageholdelse af  

 sendinger, indtil undersøgelsesresultaterne foreligger, og tilbagevisning af  

 partier, der ikke opfylder de schweiziske bestemmelser.
 Man skal med henvisning til fiskeriministeriets bekendtgørelse nr. 67 af  

 20. februar 1981 om mærkning af fisk og fiskevarer, §§ 2, stk. 2, eller 20,  

 stk. 2, henstille, at korrekt betegnelse anvendes ved eksport af røget laks  

 til Schweiz.
