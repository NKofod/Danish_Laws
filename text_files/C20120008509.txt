Cirkulære om afprøvning af budgetlovens bestemmelser i staten i 2013 (Til samtlige ministerier m.v.) Formål § 1. Med henblik på at forberede en hensigtsmæssig implementering af budgetlovens bestemmelser om udgiftslofter og udgiftskontrol afprøves visse af budgetlovens bestemmelser i staten i finansåret 2013. Der er særligt tale om at afprøve opdelingen af det statslige udgiftsloft på dellofter, den forudgående udgiftskontrol og nye regler for disponering af opsparing.
Anvendelsesområde § 2. Cirkulæret omfatter konti og bevillinger på finansloven for finansåret 2013, der er placeret på driftsramme 1-3 og budgetteringsramme 1, 2 og 4. Dette svarer til de rammer, der vil være omfattet af det statslige delloft for driftsudgifter fra og med 2014, når budgetlovens bestemmelser om udgiftslofter og udgiftskontrol får virkning.
Ny disponeringsregel om forbrug af opsparing § 3. Uanset Finansministeriets budgetvejlednings bestemmelser om videreførselsadgang eller særlige bevillingsbestemmelser m.v. opført på finansloven, kan den enkelte institution kun disponere med forbrug af opsparing med tilladelse fra departementet, f.eks. i form af indbudgettering på grundbudgettet.
 Stk. 2. Ved opsparing forstås summen af videreførsler for udgiftsbaserede bevillinger og overført overskud og reserveret bevilling for omkostningsbaserede bevillinger af typen driftsbevilling og statsvirksomhed.
 Stk. 3. Nettoforbruget af opsparing skal samlet set for ministerområdet være enten neutralt eller negativt i finansåret 2013, jf. dog stk. 4.
 Stk. 4. Der kan disponeres med forbrug af opsparing i det omfang, der er indbudgetteret et positivt forbrug af opsparing på specifikke konti på finansloven for finansåret 2013. Disponeringsmuligheden er bundet til disse konti og kan ikke overføres til andre konti, hvis den ikke udnyttes.
 Stk. 5. Forventning om mindreforbrug af opsparing i forhold til det budgetterede på finansloven for finansåret 2013, jf. stk. 4, skal indberettes til Finansministeriet som led i udgiftsopfølgningen med henblik på eventuel omfordeling.
Fastlæggelsen af grundbudgetter § 4. Ved fastlæggelsen af grundbudgetter forud for finansåret, jf. § 3 i Finansministeriets cirkulære af 18. oktober 2012 om budgettering og budget- og regnskabsopfølgning, skal departementet gennem koordination på ministerområdet sikre, at de samlede grundbudgetter for ministerområdet inkl. den i stk. 3 nævnte budgetkorrektion ligger inden for ministerområdets samlede bevillinger på finansloven for de konti, der er omfattet af § 2.
 Stk. 2. Ved udarbejdelsen af grundbudgetter for 2013 kan der indarbejdes forventet forbrug af opsparing på konti, som modsvares af et tilsvarende forventet mindreforbrug af opsparing på andre konti inden for ministerområdet.
 Stk. 3. Der kan herudover anvendes en negativ budgetkorrektion, som svarer til et eventuelt budgetteret forbrug af opsparing, der ikke modsvares af et budgetteret mindreforbrug af opsparing på andre konkrete konti inden for ministerområdet.
 Stk. 4. Bestemmelsen i stk. 2 gælder ikke i det omfang, der er indbudgetteret et positivt forbrug af opsparing på specifikke konti på finansloven for finansåret 2013, og dette afspejles i grundbudgetterne for de pågældende konti.
 Budgetkorrektionens størrelse m.v.
 § 5. Departementet kan i forbindelse med fastlæggelsen af grundbudgetter anvende en budgetkorrektion, jf. § 4, stk. 3.
 Stk. 2. Budgetkorrektionens samlede størrelse kan maksimalt antage et beløb svarende til i alt 1 pct. af bruttoudgiftsbevillingerne for driftsbevillinger og statsvirksomhed og 5 pct. af udgiftsbevillingerne for reservationsbevillinger og eventuelle anlægsbevillinger omfattet af § 2.
 Stk. 3. Budgetkorrektionens samlede størrelse fastlægges i forbindelse med udarbejdelsen af grundbudgetter og kan herefter ikke øges.
 Stk. 4. Oplysninger om budgetkorrektionen, herunder årsag, størrelse samt forventet udmøntning og forudsætninger for denne, tilsendes Finansministeriet sammen med departementets grundbudgetnotat senest den 31. december 2012. Departement har ansvar for udarbejdelse og fremsendelse.
Udgiftskontrol § 6. Ministeriet skal foretage to særlige udgiftsopfølgninger, jf. budgetlovens bestemmelser om den forudgående udgiftskontrol.
 Stk. 2. Resultatet af den første forudgående udgiftskontrol indberettes til Finansministeriet den 24. april 2013 som led i rammeredegørelse 1. Resultatet af den anden forudgående udgiftskontrol indberettes til Finansministeriet den 24. august 2013 som led i rammeredegørelse 2. Begge indberetninger underskrives af departementschefen.
 Stk. 3. Rammeredegørelser 3 og 4 afleveres i overensstemmelse med § 9 i Finansministeriets cirkulære om budgettering og budget- og regnskabsopfølgning.
Forudgående udgiftskontrol § 7. I den forudgående udgiftskontrol skal ministeren foretage en vurdering af, om ministerområdets endelige regnskabstal forventes at overstige finansårets bevillinger, dvs. ministeriets bevillinger på finansloven samt tillægsbevillingsloven for de konti, der er omfattet af § 2.
Stk. 2. Med ministeriets bevillinger på tillægsbevillingsloven menes tillægsbevillinger, der er endeligt afklaret, f.eks. hjemlet via vedtaget aktstykke.
Ved tillægsbevillinger, som er omfattet af adgangen til direkte efterbevilling, skal der foreligge en aftale om finansiering med Finansministeriet.
Ved andre bevillingsforslag skal Finansministeriets godkendelse foreligge.
 Stk. 3. Ministerens vurdering, jf. stk. 1, må bygge dels på regnskabstal for år-til-dato sammenholdt med grundbudgetter og prognoser og dels på øvrige oplysninger om aktivitet, efterspørgsel m.v.
 § 8. Departementet skal gennem koordination på ministerområdet sikre, at det samlede forventede nettoforbrug af opsparing på ministerområdet er neutralt eller negativt, jf. dog § 3, stk. 4 og 5.
 Stk. 2. Ved behov herfor må departementet gennem omprioriteringer sikre, at et eventuelt forventet nettoforbrug af opsparing nedbringes til nul, inden resultatet af den forudgående udgiftskontrol indberettes til Finansministeriet.
 § 9. Departementet skal endvidere sikre, at nye eller ændrede dispositioner, der medfører merudgifter i 2013, er finansieret ved diskretionære besparelser, ved træk på de generelle reserver efter forudgående clearing med Finansministeriet eller ved overførsel fra andre ministerområder.
§ 10. Hvis der som led i den forudgående udgiftskontrol samlet set forventes en overskridelse af finansårets bevillinger, skal ministeren anvise konkret finansiering hertil inden for ministerområdet.
Det skal med finansieringsforslagene kunne sandsynliggøres, at det sikres, at de endelige regnskabstal ligger inden for finansårets bevillinger.
 Stk. 2. Omfattet af stk. 1 er samlede forventede merudgifter og mindreindtægter i forhold til finansårets bevillinger for de konti, der er omfattet af § 2, herunder på aktivitetsstyrede bevillinger (inkl. lovbundne bevillinger).
 § 11. I forbindelse med den første forudgående udgiftskontrol skal departementet tilsende Finansministeriet oplysninger om status for en eventuel budgetkorrektion, herunder oplysninger om forventet og eventuelt realiseret udmøntning.
 § 12. Departementet kan ikke i forbindelse med den anden forudgående udgiftskontrol anvende en budgetkorrektion.
 Stk. 2. I forbindelse med den anden forudgående udgiftskontrol skal departementet tilsende Finansministeriet oplysninger om den realiserede udmøntning af en eventuel budgetkorrektion, som tidligere har været anvendt.
Dispensation § 13. Finansministeriet kan i særlige tilfælde dispensere fra cirkulæret.
