 Tilladelse til at en 91-årig ydede engangsgaver på i alt 60.000 kr.
 Civilstyrelsens afgørelse af 30. marts 2005, j.nr. 05-810-00354.
  Civilstyrelsen har nu behandlet Deres klage over Statsamtets afslag på, at der af SD´s formue ydes en gave på 50.000 kr. til hvert af 4 børnebørn og 1 søn samt en gave på 18.000 kr. til hver af 2 svigerdøtre.
 Vi ændrer statsamtets afgørelse, således at der i år efter omstændighederne ydes SD´s 4 børnebørn og 1 søn hver 10.000 kr. samt 2 svigerdøtre hver 5.000 kr. som engangsgave af hendes formue.
 Vi har truffet afgørelsen efter § 39 i værgemålsloven og § 8 i værgemålsbekendtgørelsen.
 Det fremgår af § 39 i værgemålsloven, at værgen skal have statsamtets godkendelse til forbrug af formue, der er omfattet af værgemålet.
Det fremgår af § 8 i værgemålsbekendtgørelsen, at værgen skal have statsamtets godkendelse til at yde gaver af indtægten.
Godkendelse kræves dog ikke, hvis gaven har en ubetydelig værdi.
Efter praksis er vi tilbageholdende med at godkende, at der ydes gaver af indtægten.
Tilladelse gives normalt kun, hvis det efter sædvanlige forhold ville være naturligt at yde en gave af den pågældende størrelse til gavemodtageren og der foreligger en særlig begrundelse for at yde gaven.
En sådan begrundelse kan navnlig være, at der tidligere er ydet lignende gaver, eller at der er økonomiske vanskeligheder hos gavemodtageren.
Såfremt gaven skal ydes af kapitalen, er vi særlig tilbage-holdende.
 Det fremgår af sagen, at SD er 91 år.
 Det fremgår endvidere af sagen, at SD har en formue på ca. 570.000 kr.
De har oplyst, at SD altid har givet pengegaver til familiemedlemmer, men at disse pengegaver dog ikke har været af den størrelsesorden, der nu er søgt om.
De har således oplyst, at SD gennem årene har givet pengegaver efter evne, og at disse gaver beløbsmæssigt har ligget omkring 1.000-3.000 kr. pr. familiemedlem.
De har endvidere oplyst, at SD løbende har indbetalt til børneopsparinger til sine børnebørn.
De har oplyst, at indbetalingerne til disse børneopsparinger har ligget på omkring 1.000 kr. om året pr. barnebarn.
De har oplyst, at disse børneopsparinger alle er kommet til udbetaling, og at de ansøgte pengegaver derfor vil være en stor økonomisk hjælp for børnebørnene, der alle er under uddannelse.
 Vi har ved afgørelsen lagt vægt på ovenstående oplysninger og har ikke fundet, at der er oplyst omstændigheder, der kan begrunde, at SD yder 4 børnebørn, 1 søn og 2 svigerdøtre hver en gave af den ansøgte størrelse.
Vi finder i lighed med statsamtet, at det ikke er godtgjort, at SD tidligere har ydet sin søn, børne-børn og svigerdøtre sådanne regelmæssige større gaver, at der er grundlag for at yde dem hver en gave på henholdsvis 50.000 kr. og 18.000 kr.
Vi finder endvidere ikke, at det er godtgjort, at der er økonomiske vanskeligheder hos gavemodtagerne.
