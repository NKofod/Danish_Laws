Fremsat den 11. december 2001 af  

 Jann Sjursen (KRF), Bodil Kornbek (KRF),  

 Ole M.
Nielsen (KRF) og Tove Videbæk&nbsp  

 ;(KRF) Forslag til folketingsbeslutning om tiltag mod vold i familien Folketinget opfordrer regeringen til inden 1. januar 2003  

 at fremsætte de nødvendige lovforslag og foretage de  

 fornødne ændringer i administrative forskrifter med henblik  

 på at mindske volden i familien.
Tiltagene skal omfatte  

 følgende:
1.	Politiet skal kunne træffe beslutning om umiddelbar  

 bortvisning af en person fra dennes bopæl og bopælens umiddelbare  

 nærhed, når politiet skønner, at det er nødvendigt  

 for at undgå et truende voldeligt overfald mod boligens øvrige  

 beboere.
Politiet skal desuden have pligt til at underrette et lokalt  

 kvindekrisecenter om den umiddelbare bortvisning.
 2.	Et voldsoffer skal efter anmodning ved retskendelse kunne få  

 udstedt et midlertidigt bortvisningstilhold mod en voldelig  

 ægtefælle eller samlever, når det må antages, at  

 volden er hyppigt forekommende.
 3.	Politiet skal efter beslutning af en kommunes børn og  

 unge-udvalg kunne bortvise en person fra dennes bopæl, når  

 personen bor sammen med et barn, som han/hun har udsat for vold eller andre  

 alvorlige overgreb, og barnet ellers vil blive fjernet fra hjemmet af  

 kommunen.
 4.	Der skal etableres flere rådgivnings-, behandlings- og  

 botilbud til voldelige mænd.
 5.	Der skal indføres psykologisk behandlingsdom som alternativ  

 til fængselsstraf i sager, hvor en ægtefælle eller samlever  

 har udøvet vold mod den anden ægtefælle eller samlever, og  

 volden karakteriseres som vold efter straffelovens § 244 og i særligt  

 formildende tilfælde efter straffelovens § 245.
Bemærkninger til forslaget Almindelige bemærkninger Overordnede formål med forslaget Det overordnede formål med beslutningsforslaget er  

 at hjælpe såvel ofre som voldsudøvere med at få sat  

 en stopper for den vold, der udøves inden for hjemmets fire  

 vægge.
Både på kort og på lang sigt.
Vold i familien  

 er ikke kun offerets (oftest kvindens) problem, men hele familiens problem.  

 Især børnenes.
Uanset at volden altid er voldsudøverens  

 ansvar.
Konsekvenserne af volden bør derfor også bæres af  

 voldsudøveren og ikke af voldsofferet.
Mennesker, der bliver udsat for  

 vold, har derimod ret til beskyttelse, sikkerhed og støtte fra  

 samfundets side.
Antallet af kvinder og børn på krisecentre Ifølge L.O.K.K. s (Landsorganisationen af  

 kvindekrisecentre) årsstatistik for 2000 flyttede 2.083 kvinder og  

 2.024 børn ind på Danmarks 33 krisecentre (2000). De 33  

 krisecentre havde tilsammen 230 kvindepladser og 247 børnepladser.
Ca.  

 hver tredje henvendelse til et krisecenter medførte et afslag.
Af 634  

 kvinder, der havde fået deres ophold på krisecentret  

 forlænget i 1999, var grunden til forlængelsen for 191 kvinders  

 vedkommende ventetid på bolig (L.O.K.K. s årsstatistik for 1999  

 tallet er ikke oplyst i årsstatistikken for 2000).
 Presset på kvindekrisecentrene må forventes at  

 aftage markant, hvis det bliver muligt at fjerne den voldelige part fra  

 hjemmet.
Omfanget af hustruvold   anmeldelser og mørketal Ifølge Britta Kyvsgaards offerstatistik fra  

 november 2000 vedrørte halvdelen af den anmeldte vold mod  

 kvinder hustruvold og anden partnervold.
Ved vold mod kvinder i privat bolig  

 var der i 57 pct. af tilfældene tale om simpel vold og i 76 pct. om  

 alvorlig vold (»Offerstatistik og statistik om gerningssituationen for  

 personfarlig kriminalitet«, Britta Kyvsgaard, Justitsministeriet, november  

 2000).
Ifølge voldsofferundersøgelsen 1995/96, en  

 selvrapporteringsundersøgelse, udsættes mindst 4.241 kvinder  

 årligt for vold begået af en nuværende eller tidligere  

 ægtefælle/samlever, idet en vis underrapportering blev antaget  

 (»Vold på gaden, i hjemmet og på arbejdet   Oversigt over  

 resultater fra voldsofferundersøgelsen 1995/96«, Flemming Balvig,  

 Information fra Rigspolitichefen, 1998). Af det samlede antal  

 voldshandlinger, som kvinder udsættes for, udgør hustruvolden  

 godt 21 pct., altså en femtedel.
Det fremgår endvidere af  

 undersøgelsens resultater, at hustruvold er en voldsform, hvor  

 risikoen er særlig stor for at blive udsat igen sammenlignet med andre  

 voldsformer.
En arbejdsgruppe under Justitsministeriet anslog i en rapport  

 fra 1992 skønsmæssigt, at 20.000 kvinder årligt behandles  

 på landets skadestuer som følge af voldshandlinger (»Rapport om  

 vold mod kvinder i Danmark«, Justitsministeriets arbejdsgruppe om vold mod  

 kvinder, side 13).
 Landsrepræsentative stikprøver og regionale  

 undersøgelser baseret på skadestueregistreringer og  

 retslægelige undersøgelser viser, at mindst tre ud af tusind  

 kvinder i Danmark årligt udsættes for fysisk vold, hvilket svarer  

 til ca. 6.000 kvinder i alderen 15-74 år (Ugeskrift for Læger  

 2000;162:1862-6).
 I voldsofferundersøgelsen 1995/96 oplyste kvinderne  

 at have anmeldt volden til politiet i 18 pct. af tilfældene.  En anden  

 undersøgelse oplyser, at 25 pct. af voldshændelserne, hvor  

 kvinderne efterfølgende flytter til et krisecenter, bliver anmeldt af  

 kvinderne eller andre (pilotundersøgelsen »Kvantitativ  

 kortlægningsundersøgelse af voldsudøvende mænd« fra  

 Formidlingscentret for socialt Arbejde, april 2001).
Politiets eksisterende indsats ved samlivsvold Politiet kan efter anmodning meddele en advarsel (et  

 tilhold) til den, der krænker en andens fred gennem generende  

 henvendelser, jfr. straffelovens § 265. Et sådant tilhold kan dog ikke  

 anvendes ved samlivsvold, hvor parterne fortsat har bopæl på  

 samme adresse.
Når politiet bliver tilkaldt i anledning af  

 voldsomme stridigheder mellem parterne i et parforhold (såkaldte  

 husspektakler), skal politiet fra starten behandle sagen som en straffesag,  

 hvis det er åbenbart, at den ene part har været udsat for vold  

 begået af den anden.
Hvis efterforskningen i sagen giver grundlag for  

 at rejse tiltale for vold, bør sagen som udgangspunkt ikke opgives,  

 alene fordi det formodes, at den forurettede vil nægte at afgive  

 vidneforklaring i henhold til bestemmelsen i retsplejelovens § 171, stk. 1. I  

 stedet må det overvejes, om sagen kan gennemføres til  

 domfældelse på grundlag af de øvrige beviser i sagen.
Ved  

 afgørelsen af tiltalespørgsmålet kan der efter  

 omstændighederne også være grundlag for at overveje, om  

 sagen kan afgøres med et tiltalefrafald.
Politiet skal vejlede den  

 forurettede om muligheden for advokatbistand til forurettede efter  

 retsplejelovens kapitel 66 a, muligheden for at få erstatning efter lov  

 om erstatning til ofre for forbrydelser, muligheden for at nedlægge  

 krav om erstatning under straffesagen, muligheden for at henvende sig til en  

 offerrådgivning i politikredsen og endelig muligheden for, at sigtede  

 eventuelt kan meddeles en advarsel efter straffelovens § 265. Politiet skal  

 også efter omstændighederne opfordre den forurettede til at tage  

 hen til en slægtning eller en anden person, der kan yde støtte  

 og bistand.
Afhængig af mulighederne i politikredsen kan der også  

 være grundlag for at henvise forurettede til et krisecenter eller  

 lignende. (Cirkulære nr. 11568 af 31. august 2000: Meddelelse om  

 efterforskning af sager om vold i parforhold).
 Tiltalefrafald kan meddeles i sager om vold efter  

 straffelovens § 244 og § 245, stk. 1, når ingen særlige  

 omstændigheder gør sig gældende, og ingen betydelig skade  

 er sket eventuelt mod vedtagelse af en bøde eller betaling af  

 erstatning, jfr. § 1, nr. 2, litra a, i bekendtgørelse om  

 politimestrenes og statsadvokaternes adgang til at frafalde tiltale.
Hjælp til ofret i dag Dette beslutningsforslag foregiver ikke at kunne  

 løse alle de problemer, som de voldsramte kvinder og familier har.
Det  

 har derimod til hensigt at bidrage med en helhedsorienteret løsning  

 på nogle af de helt konkrete problemer på området   med  

 særlig fokus på beskyttelse af den voldsramte og løsning  

 af årsagerne til problemerne.
En bortvisning sikrer ikke mod, at den voldelige part  

 vender tilbage.
Der kan derfor være behov for udlevering af  

 overfaldsalarm.
I dag tilbyder Mødrehjælpen i København  

 og Århus voldsramte kvinder, der har ophævet samlivet eller har  

 ønske om at gøre det, individuel rådgivning og/eller  

 deltagelse i et gruppeforløb af mindst seks måneders varighed.
I  

 særlige tilfælde er det muligt at få tilbudt en  

 overfaldsalarm installeret i hjemmet.
Der kan også være behov for  

 psykologhjælp.
I dag er der mulighed for at få tilskud til  

 psykologhjælp i indtil 12 timer, hvis man har været udsat for  

 vold, jfr. bekendtgørelse nr. 1191 af 18. december 1996 § 1, nr. 1.
I Danmark findes der i øjeblikket 32  

 kvindekrisecentre under Landsorganisationen af Kvindekrisecentre (L.O.K.K.).  

 Krisecentrene er et fristed for kvinderne og deres børn.
Centrene  

 hjælper med at etablere kontakt og samarbejde mellem myndigheder i  

 forbindelse med udflytning fra krisecentrene.
Flertallet af krisecentre  

 tilbyder også støtte efter udflytning.
Hjælp til børnene i dag Kommunen skal føre tilsyn med de forhold, som  

 børn og unge under 18 år lever under i kommunen, jfr. lov om  

 social service § 6. Hvis det anses for at være af væsentlig  

 betydning af hensyn til et barns eller en ungs særlige behov for  

 støtte, kan kommunen iværksætte frivillige  

 hjælpeforanstaltninger over for barnet eller den unge og for familien  

 som helhed, jf. lov om social service § 40. Kommunen kan også  

 tvangsfjerne barnet eller den unge, hvis der er en åbenbar risiko for,  

 at barnets eller den unges sundhed eller udvikling lider alvorlig skade  

 på grund af blandt andet vold eller andre alvorlige overgreb, jf. lov  

 om social service § 42, stk. 1, nr. 2. Dog skal der være en begrundet  

 formodning om, at problemerne ikke kan løses under barnets eller den  

 unges fortsatte ophold i hjemmet, jf. § 42, stk. 1, 2. pkt.
Der er ikke  

 hjemmel til, at kommunen i stedet for barnet kan tvangsfjerne den voldelige  

 part i hjemmet.
På nogle kvindekrisecentre er der ansat  

 pædagoger til at tage sig af børnene.
Pengene til disse  

 pædagoger kommer hovedsageligt fra KRIB-midler (pulje til aktiviteter  

 for børn på krisecentre m.v.), der kun dækker indsatsen i  

 dette og næste år.
Herefter   fra 2003   er det op til amterne,  

 om de ønsker at støtte centrenes pædagogiske indsats.
Mødrehjælpen i København tilbyder  

 børn i en voldelig familie individuel psykologhjælp og  

 gruppesamvær med andre børn i lignende situation.
Gruppen ledes  

 af en børnepsykolog og en socialrådgiver.
Økonomiske konsekvenser Det er vanskeligt at vurdere de økonomiske  

 konsekvenser af beslutningsforslagets 5 punkter.
På den ene side vil  

 der være en del papirarbejde forbundet med bortvisning af  

 voldsudøvere, jf. erfaringerne fra Østrig.
Etablering af flere  

 rådgivnings-, behandlings- og botilbud til voldelige mænd er  

 heller ikke gratis.
Til gengæld kan samfundet spare udgifter til blandt  

 andet politiudrykninger til husspektakler, til særlig støtte til  

 børn og unge,  til sygemeldte medarbejdere og  til  

 sygehusbehandling.
Bemærkninger til forslagets enkelte  

 bestemmelser Ad 1 1. maj 1997 trådte en ny østrigsk lovgivning  

 om beskyttelse mod vold i familien i kraft.
Lovgivningen bygger på den  

 grundtanke, at det er voldsudøveren selv, der må bære  

 konsekvenserne af volden   og ikke ofret.
Og at ofret har ret til  

 beskyttelse, sikkerhed og støtte.
Hovedindholdet i den nye lovgivning er muligheden for at  

 bortvise en person, der udgør en trussel mod andre, fra hans eller  

 hendes bolig og dennes umiddelbare nærhed og forbyde personen at vende  

 tilbage.
Lovgivningen er fulgt op med obligatoriske træningsprogrammer  

 for politiet og hjælp til såvel offer som voldsudøver.
Politiet har mulighed for umiddelbart at bortvise den  

 voldelige person fra den fælles bolig.
Bortvisningen kan højst  

 vare i ti dage, med mindre der er fremsat anmodning om en retskendelse i  

 henhold til § 382 b i loven om beskyttelse mod vold i familien.
 Justitsministeren har den 3. juli 2001 i supplerende  

 besvarelse af S 2260 til Jann Sjursen (KRF) blandt andet beskrevet § 382 b  

 således:
» Lovens § 382 b fastlægger, under hvilke  

 omstændigheder den midlertidige bortvisning kan finde sted, og  

 definerer, hvilken familiekreds der er tale om.
Loven sigter først og  

 fremmest på at beskytte den voldeliges nærmeste familie, men  

 udstrækker også beskyttelsesmuligheden til lidt fjernere  

 familiemedlemmer, såfremt de har fælles bolig med den voldelige  

 person eller har haft det inden for de seneste tre måneder.
Grundlaget for bortvisningen er en retskendelse.
Selve  

 bortvisningen foretages normalt af politiet.
Loven indeholder ikke bestemmelser, der fastlægger  

 den tidsmæssige udstrækning af bortvisningen.
Denne kan dog  

 sammenlagt ikke overstige tre måneder, medmindre den krænkede  

 part i mellemtiden har indgivet anmodning om skilsmisse, om ophævelse  

 af ægteskabet eller om deling af formuefællesskabet, jf. § 382 b  

 (4).
Praksis i Østrig er efter det oplyste, at man  

 normalt fastsætter bortvisningen til 10 dage ad gangen, og at den  

 krænkede derefter løbende kan begære fristen  

 forlænget.
Det fremgår af ambassadens udtalelse, at der i praksis  

 ofte indgives anmodning om skilsmisse, om ophævelse af ægteskabet  

 eller om deling af formuefællesskabet, i hvilke tilfælde  

 bortvisningen som nævnt sammenlagt kan overstige tre måneder.«  

 (jf.
Folketingstidende 2000-01, Folketingets forhandlinger side 6792 og  

 9617).
Politiet i Østrig har endvidere fået pligt  

 til inden 24 timer efter bortvisningen at underrette såkaldte  

 interventionscentre om den umiddelbare bortvisning, hvorefter disse centre  

 kan tage kontakt til kvinderne i den mest kritiske fase.
Centrene  

 følger op på sagen adskillige gange med jævne mellemrum  

 for at sikre, at volden ikke (igen) bliver en privat sag.
En evaluering har  

 vist, at kvinderne er glade for denne gentagne kontakt.
Det østrigske Indenrigsministerium har foranlediget  

 en undersøgelse af den nye lovgivnings effekt.
I 1999 kunne det  

 foreløbig konkluderes, at loven havde vist sig effektiv.  

 Undersøgelsen understreger særligt betydningen af de  

 såkaldte interventionscentre.
I lovens første tre  

 anvendelsesår skete der bortvisning i 10.552 tilfælde i alt  

 (Østrig har 8,1 millioner indbyggere), hvilket er mere end forventet.  

 Antallet af brud på bortvisningsordrer og -tilhold har været  

 overraskende lavt, nemlig ca. 10 %. Papirarbejdet udgør tilsyneladende  

 det største problem for en effektiv implementering af lovgivningen.  

 Nogle politifolk vil hellere vælge de mere tidsbesparende alternativer  

 såsom at mægle mellem parterne, ligesom der i nogle  

 tilfælde i stedet indgås en frivillig aftale med  

 voldsudøveren om at forlade bopælen.
Papirarbejdet er  

 tilsyneladende en uundgåelig pris for et velfungerende samarbejde  

 mellem politi og interventionscentrene og for voldsudøverens  

 retssikkerhed.
Forslagsstillerne ønsker først og fremmest  

 at hjælpe ofrene, så eksempelvis en kvinde, der er blevet  

 slået af sin mand, ikke behøver at søge tilflugt på  

 et krisecenter med eventuelle børn.
I stedet skal det være  

 muligt for politiet at bortvise voldsudøveren fra hjemmet i en vis  

 periode, så kvinden får tid og ro til at overveje, om hun vil  

 anmelde volden, og om hun vil søge skilsmisse.
Desuden er det for  

 eventuelle børn også et bedre alternativ, så de i stedet  

 for at komme med mor på krisecenter får mulighed for at blive i  

 deres hjem og kendte omgivelser.
Beslutningsforslaget har ikke til hensigt at  

 indføre en ny forretningsgang for politiet i disse sager.
Muligheden  

 for bortvisning er derimod tænkt som et supplement til politiets  

 nuværende beredskab.
Bortvisning skal for det første kunne ske  

 umiddelbart eller »på stedet« med mulighed for efterfølgende  

 retskendelse.
Her tænkes der for eksempel på den situation, hvor  

 politiet af naboer bliver tilkaldt til et såkaldt »husspektakel«.
Hvis  

 det ved ankomsten er tydeligt, at den ene part er blevet udsat for ikke  

 bagatelagtig vold af den anden, som for eksempel kan vise sig ved friske  

 skader, skal politiet kunne bortvise voldsudøveren på stedet.  

 Eventuelt kan tidligere anmeldelser eller optegnelser i døgnrapporter  

 m.v. også indgå i vurderingen af, om der umiddelbart skal ske  

 bortvisning for at undgå yderligere vold.
Det skal ikke være en  

 absolut betingelse for bortvisning, at der umiddelbart forinden politiets  

 ankomst har været et alvorligt angreb mod en anden persons liv eller  

 helbred.
Men forudgående vold kan være med til at underbygge en  

 eksisterende formodning om, at der er overhængende fare for et  

 voldeligt overfald, med mindre personen bliver bortvist.
Umiddelbar  

 bortvisning skal ikke afhænge af voldsofferets ønsker, da man  

 dermed kan risikere, at offeret af frygt for repressalier ikke tør  

 sige voldsudøveren imod.
Eventuel tvivl om indgrebets nødvendighed  

 bør komme offeret til gode.
Man vil kunne indvende, at politiet vil  

 få svært ved at bedømme, om der er behov for en umiddelbar  

 bortvisning.
Forslagsstillerne mener dog, at politiet hver dag foretager  

 sådanne svære vurderinger.
Det er desuden en kerneopgave for  

 politiet at foretage det fornødne for at forhindre forbrydelser, jf.  

 retsplejelovens § 108, stk. 1.
Hvis den bortviste fremsætter ønske om det,  

 skal politiet inden 24 timer forelægge sagen for retten, der ved  

 kendelse afgør, om indgrebet kan godkendes.
Det svarer til de  

 gældende regler for ransagning, hvor undersøgelsens  

 øjemed ville forspildes, hvis retskendelse skulle afventes  

 (retsplejeloven § 796, stk. 3). Retten skal påse, at indgrebet var  

 tilstrækkeligt begrundet i hensynet til at beskytte offeret mod  

 (yderligere) vold, og retten skal desuden undersøge, om bortvisning  

 fortsat er nødvendig.
En umiddelbar bortvisning skal have gyldighed i  

 et maksimum af 10 dage og skal ophæves, hvis der ikke længere  

 må antages at være fare for et overfald.
Et offer, der  

 ønsker forlængelse af bortvisningen, skal anmode om et  

 midlertidigt bortvisningstilhold via retskendelse, jf. nedenfor ad 2).
At bortvisningen også skal gælde  

 bopælens umiddelbare nærhed, skyldes et ønske om at sikre,  

 at den voldsramte og eventuelle børn ikke bliver spærret inde i  

 boligen af frygt for at møde voldsudøveren på  

 trappeopgangen eller i boligkvarteret.
Men forslagsstillerne mener  

 også, det kan være nødvendigt at skåne offeret og  

 eventuelle børn mod frygten for at kunne møde voldsmanden i  

 deres dagligdag   for eksempel på vej til arbejde.
For børnenes  

 skyld kan det efter omstændighederne også være  

 hensigtsmæssigt at udstrække bortvisningen til at gælde  

 deres vej til skole eller fritidsinteresser.
Bortvisningens  

 »dækningsområde« bør dog af hensyn til den bortviste ikke  

 udstrækkes til at omfatte mere end det, der anses for nødvendigt  

 for at beskytte offeret og eventuelle børn.
Forslagsstillerne er af den opfattelse, at det i disse  

 sager er nødvendigt med et nødretligt indgreb af denne karakter  

 for at imødegå et truende farligt angreb på en anden  

 persons liv eller legeme.
Alternativet er den nuværende situation, hvor  

 det er offeret, der ser sig nødsaget til at flygte fra sin bolig med  

 eventuelle børn eller blive og risikere vold (igen).
Vold kan lamme dem, der bliver ofre for den, så de  

 bliver bange for eller ikke har energi til selv at handle.
Derfor skal  

 politiet   som det østrigske politi   også have pligt til at  

 underrette et lokalt kvindekrisecenter, der kan tage kontakt til kvinden,  

 når politiet har foretaget en umiddelbar bortvisning af en voldelig  

 ægtefælle eller samlever.
Kvindekrisecentrene har i forvejen stor  

 erfaring med at rådgive kvinder, der har været udsat for vold.  

 Forslagsstillerne mener derfor, det vil være oplagt at bruge den viden,  

 der allerede er opbygget i kvindekrisecentrene vedrørende disse sager  

 i en fremtidig indsats.
Centrene kan formidle kontakt til andre  

 hjælpetilbud, for eksempel Mødrehjælpen, og til  

 myndighederne, hvis kvinderne ønsker det.
Kvinderne vil have lettere  

 ved at fatte tillid til krisecentrene frem for til de sociale myndigheder, og  

 de undgår desuden klientgørelse.
Ad 2 Som i Østrig skal der i kølvandet på  

 en umiddelbar bortvisning også kunne udstedes et midlertidigt  

 bortvisningstilhold efter retskendelse på anmodning af offeret.  

 Anmodninger uden forudgående umiddelbar bortvisning skal dog også  

 tages i betragtning.
Retten bør særligt lægge vægt  

 på, om volden efter en samlet vurdering af de foreliggende oplysninger  

 må antages at være hyppigt forekommende.
Skadestuerapporter,  

 politiets optegnelser, tidligere ophold på krisecentre m.v. skal kunne  

 indgå i grundlaget for kendelsen.
Der bør ikke som ved  

 umiddelbar bortvisning stilles krav om, at der er tale om ikke bagatelagtig  

 vold.
Indgrebets varighed bør i disse tilfælde ikke overskride 3  

 måneder, med mindre der er indgivet anmodning om skilsmisse m.v.
I  

 sådanne tilfælde bør tilholdet udstrækkes, til en  

 afgørelse er nået vedrørende den fælles bolig.
Ad 3 Forslaget bygger på lovgivning fra Island: Efter §  

 28 i den islandske lov om beskyttelse af børn og unge er der hjemmel  

 til at tvangsfjerne eller rettere udsætte en beboer af dennes hjem,  

 hvis et barn eller en ung er i fare på grund af personens handlinger  

 eller opførsel, og barnets eller den unges tarv er  

 tilstrækkeligt tilgodeset ved forbliven i hjemmet, når der ses  

 bort fra den nævnte persons handlinger eller opførsel.  

 Sådanne handlinger kan for eksempel være vold, fysiske eller  

 verbale trusler, stofmisbrug og lignende.
Bortvisningsmodel 1 og 2 i beslutningsforslaget kan  

 også anvendes, hvis et barn bliver udsat for vold.
Det vil dreje sig om  

 den situation, hvor politiet bliver tilkaldt til eksempelvis et husspektakel  

 og derved får kendskab til volden mod barnet.
Længere tids  

 bortvisning efter model 2 vil være afhængig af, at der indgives  

 anmodning herom af en voksen i husstanden.
Det er ikke sikkert, at moderen  

 vil ønske at benytte sig af denne mulighed, uanset at hendes barn  

 bliver slået.
Bortvisningsmodel 3 omhandler en anden situation.
Her har  

 kommunen iværksat en undersøgelse af barnets forhold efter  

 indberetning fra en daginstitution, politi eller andre.
Undersøgelsen  

 viser, at barnet ikke bør leve under samme tag som  

 voldsudøveren.
Ansvaret for  foranstaltninger er kommunens og ikke  

 moderens.
 I dag kan et barn eller en ung fjernes fra sit hjem uden  

 samtykke fra forældremyndighedens indehaver og uden samtykke fra den  

 unge, der er fyldt 15 år, hvis der er åbenbar risiko for, at et  

 barns eller en ungs sundhed eller udvikling lider alvorlig skade på  

 grund af blandt andet vold eller andre alvorlige overgreb, jf. lov om social  

 service § 42, stk. 1, nr. 2. Det er endvidere en betingelse, at der  

 foreligger en begrundet formodning for, at problemerne ikke kan løses  

 under barnets eller den unges fortsatte ophold i hjemmet (lov om social  

 service § 42, stk. 1, sidste punktum).
I disse sager ønsker forslagsstillerne, at der i  

 stedet skal kunne ske »tvangsfjernelse« eller bortvisning af den voldelige  

 beboer, som typisk vil være en forælder.
Indgrebet skal  

 være egnet til at hindre en fjernelse af barnet eller den unge fra  

 hjemmet og bør således kun gennemføres, hvis det antages  

 at være en mindre indgribende og formålstjenlig foranstaltning i  

 forhold til barnet eller den unge end fjernelse af barnet eller den unge fra  

 hjemmet, jf. princippet i lov om social service § 40, stk. 1, 2. punktum.  

  Bortvisning kan ikke erstatte en tidlig indsats eller kommunens pligt til at  

 vælge den mindst indgribende formålstjenlige foranstaltning, jf.  

 servicelovens §§ 32, stk. 2, og  40, stk. 1, 2. pkt.
Barnets eller den unges  

 synspunkter skal altid inddrages og tillægges passende vægt i  

 overensstemmelse med alder og modenhed, jf. servicelovens § 32, stk. 3.
 Den nye foranstaltning i sager om truede børn  

 bør efter forslagsstillernes opfattelse følges op med tilbud om  

 behandling til den bortviste, jf. også intentionen i servicelovens §  

 53, stk. 2 (planer). Som i de almindelige børnesager bør  

 foranstaltningen ophøre på det tidspunkt, hvor formålet  

 med fjernelsen er opnået, når foranstaltningen ikke længere  

 opfylder sit formål under hensyntagen til barnets eller den unges  

 særlige behov, eller når den unge fylder 18 år  

 (servicelovens § 46).
Kommunens børn og unge-udvalg skal kunne beslutte,  

 at der skal ske bortvisning af den voksne i stedet for barnet eller den unge.  

 I udvalget sidder altid en dommer, hvilket forslagsstillerne vurderer  

 tilgodeser forældrenes retssikkerhed i tilstrækkelig grad.
De  

 almindelige regler vedrørende klage og domstolsprøvelse af  

 børn og unge-udvalgets afgørelser kan ligeledes anvendes.  

 Foreløbige afgørelser, jf. lov om social service §  45, er ikke  

 omfattet af dette forslag.
 Politiet har allerede hjemmel til at bistå  

 kommunerne ved tvangsfuldbyrdelse af børn og unge-udvalgets  

 afgørelser, jfr. servicelovens § 48, stk. 3.
Den europæiske menneskerettighedskonvention artikel 8 Ifølge den europæiske  

 menneskerettighedskonventions artikel 8, stk. 1, har enhver ret til respekt  

 for sit privatliv, familieliv og sit hjem.
Der kan dog gøres indgreb i  

 denne ret efter stk. 2, hvis det sker i overensstemmelse med loven, og det er  

 nødvendigt i et demokratisk samfund ( ) for at forebygge uro eller  

 forbrydelse, (  ) eller for at beskytte andres rettigheder og friheder.
Forslagsstillerne mener, overhængende fare for vold  

 og gentagen hyppig vold udgør sådanne gode grunde til at  

 gøre indgreb i en voldsudøvers rettigheder, som artikel 8, stk.  

 2, beskriver.
Hvis samfundet ikke vil foretage indgreb i  

 voldsudøverens rettigheder i disse situationer, bliver resultatet de  

 facto en accept af, at ofre for samlivsvold må opgive deres hjem, hvis  

 de vil undgå yderligere vold.
På denne måde støttes  

 voldsudøveren i sin voldelige adfærd frem for at blive  

 tilskyndet til at søge hjælp til at ændre sig.
Ad 4 Den, der er blevet bortvist, må henvises til at tage  

 ophold et andet sted.
Det vil være hensigtsmæssigt, at den  

 bortviste bliver vejledt om de forskellige muligheder   både for  

 behandling og ophold.
 I den tid, bortvisningen måtte vare, er det dog ikke  

 meningen, at voldsudøveren (typisk manden) bare skal passe sig selv.  

 Han kan for det første  have behov for et opholdssted, akkurat lige  

 som de voldsramte kvinder i dag tager deres tilflugt til kvindekrisecentrene.  

 Det er desuden væsentligt for løsning af problemerne, at der  

 findes (tilstrækkelige) rådgivnings- og behandlingstilbud til  

 voldelige mænd.
I dag er der få rådgivnings- og  

 behandlingstilbud til voldelige mænd.
Mødrehjælpen har i  

 øjeblikket det eneste psykologiske tilbud til voldelige mænd  

 på landsplan.
Mødrehjælpen i Århus og  

 København tilbyder individuel psykologbehandling til voldelige  

 mænd.
Der er også mulighed for parsamtaler eller parterapi med  

 henblik på at løse op for konflikterne i den voldsramte familie.  

 Herudover findes der 5 rådgivningstilbud til mænd: »Stedet for  

 mænd« i Fredericia, Krisecentret for mænd i Frederikshavn,  

 Rådgivning for Mænd i København, Mandekrisecentret i  

 Horsens og Manderådgivningen i Aalborg.
Der findes i dag mandeherberger fordelt i hele landet.
Det  

 må imidlertid forventes, at det ved indførelse af  

 bortvisningsmuligheden bliver nødvendigt med en udvidelse af  

 kapaciteten.
Ad 5 Nogle par ønsker at fortsætte samlivet  

 på trods af volden, og i de situationer er det ikke nok at bortvise den  

 voldelige part, når der er overhængende fare for (yderligere)  

 vold.
Landsforeningen HJÆLP VOLDSOFRE har på baggrund af et af  

 foreningens egne projekter foreslået indførelse af psykologisk  

 behandlingsdom som alternativ til fængselsstraf i sager, hvor en  

 ægtefælle eller samlever har udøvet vold mod den anden  

 ægtefælle eller samlever, og volden kan karakteriseres som vold  

 efter straffelovens § 244 og, hvis der er tale om særligt formildende  

 omstændigheder også efter straffelovens § 245. Forslaget omfatter  

 derfor ikke vold efter § 245, stk. 1, 2. punktum og stk. 2.
 Straffelovens § 244:
»Den, som øver vold mod eller på anden  

 måde angriber en andens legeme, straffes med bøde eller  

 fængsel indtil 1 år og 6 måneder.« Straffelovens § 245:
»Den, som udøver et legemsangreb af særlig  

 rå, brutal eller farlig karakter eller gør sig skyldig i  

 mishandling, straffes med fængsel indtil 4 år.
Har et  

 sådant legemsangreb haft betydelig skade på legeme eller helbred  

 til følge, skal dette betragtes som en særlig skærpende  

 omstændighed.
Stk. 2. Den, som uden for de i stk. 1 nævnte  

 tilfælde tilføjer en anden person skade på legeme eller  

 helbred, straffes med fængsel indtil 4 år.« Forslaget kan teknisk gennemføres som en betinget  

 dom med særvilkår med de regler, der gælder for disse  

 sager.
Det gælder for eksempel reglerne vedrørende  

 personundersøgelser, jfr. retsplejelovens § 808, stk. 2, nr. 1 og  

 2.
 Det overordnede formål med forslaget er at behandle  

 årsagerne til volden og derved stoppe yderligere vold og desuden at  

 hjælpe familien til at blive sammen, når den har truffet dette  

 valg.
Det er også hensigten med forslaget, at flere  

 voldsepisoder inden for hjemmets fire vægge bliver anmeldt.
Dette kan  

 lykkes ved at give offeret   typisk kvinden   den tryghed, at hun ikke  

 nødvendigvis sender sin mand i fængsel, hvilket kan gøre  

 det ekstra belastende at foretage en anmeldelse.
Flere anmeldelser om vold i  

 hjemmene vil give mulighed for en hurtigere indgriben og behandling til gavn  

 for både offeret, eventuelle børn og voldsudøveren selv.  

  Mange unge voldsmænd har selv oplevet volden i deres barndomshjem, og  

 nu forsøger de at løse deres egne problemer på samme  

 måde.
Sidegevinsten er reelt, at voldsudøveren heller  

 ikke selv kommer så langt ud i en for ham ofte uoverskuelig situation,  

 at han fortsætter sin voldelige opførsel.
En psykologisk  

 behandling vil kunne hjælpe ham til at optræde på en anden,  

 hensigtsmæssig måde i tilspidsede situationer, men det  

 kræver i nogle tilfælde, at han presses.
Landsforeningen  

 HJÆLP VOLDSOFRE sammenfatter goderne ved indførelse af  

 psykologisk behandlingsdom således:
flere anmelder, hurtigere kendskab og indgriben over for vold i hjemmene, offer/børn bliver mindre udsatte, kvinden fremstår ikke som den mor, der har sendt far i  

 fængsel, voldsudøveren behandles, og hans voldshandlinger minimeres, reel chance for at bryde den voldelige sociale arv.
 Der er andre sidegevinster som f.eks. mindre  

 afsoningsudgifter for samfundet, offeret kan undgå sygemelding m.m.,  

 men der er også goder for voldsudøveren, eksempelvis at  

 undgå at miste sin arbejdsplads eller sit ægteskab.
Skriftlig fremsættelse Jann Sjursen Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om tiltag mod vold i  

 familien.
(Beslutningsforslag nr.
B 20).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
