Ankestyrelsens principafgørelse U-30-01 om erstatning for tab af erhvervsevne - arbejdsskade - tilkendelsestidspunkt Resume:
 Der forelå særlige omstændigheder, der talte for, at tilkende erstatning i form af løbende ydelse fra et andet tidspunkt end tidspunktet for Arbejdsskadestyrelsens afgørelse om erhvervsevnetab.
 Den løbende ydelse blev i den første sag tilkendt fra det tidspunkt, hvor sikrede efter skaden var begyndt arbejde til en lavere løn end den hidtidige løn, og lønnedgangen måtte anses for at være en følge af arbejdsskaden.
 I den anden sag, der var anmeldt efter anmeldelsesfristen på 1 år, kunne der ikke tilkendes løbende ydelse fra et tidligere tidspunkt end anmeldelsestidspunktet.
 Kassation:
Principafgørelsen er afløst af en nyere afgørelse Kassationsdato:
04-10-2011 Love:
Lov om sikring mod følger af arbejdsskade - lovbekendtgørelse nr. 943 af 16. oktober 2000 - § 32, stk. 6 Note:
Afløst af 155-10 Sagsfremstilling 1:
Sag nr. 1 -  j.nr. 105436-00 Det fremgik af sagen, at sikrede i august 1998 under sit arbejde på plejehjem fik en rygskade.
Sikredes mén som følge af skaden var fastsat til 10%.
Sikrede havde efter skaden og i perioden 1. juni 1999 til marts 2000 været ansat i hjemmeplejen i et vikariat.
Sikrede blev herefter fastansat i stillingen.
 Ved Arbejdsskadestyrelsens afgørelse af 25. maj 2000 fik sikrede tilkendt 20% i erstatning for tab af erhvervsevne som løbende ydelse med virkning fra tidspunktet for afgørelsen.
 Sagen blev behandlet i principielt møde med henblik på vurdering af om der var særlige omstændigheder, der kunne medføre, at tilkendelsestidspunktet fastsættes til et andet tidspunkt end afgørelsestidspunktet for erstatning for tab af erhvervsevne.
 Afgørelse:
 Arbejdsskaden fandtes at have medført tab af erhvervsevne på 20%, jf. § 32, stk. 1 og 2. Erstatningen skulle udbetales som løbende ydelse med virkning fra 1. juni 1999, jf. § 32, stk. 6.
 Ankestyrelsen fandt således, at der var særlige omstændigheder i sikredes sag, som talte for, at erstatningen skulle løbe fra et andet tidspunkt end tidspunktet for Arbejdsskadestyrelsens afgørelse om erhvervsevnetab den 25. maj 2000.
 Ankestyrelsen lagde ved afgørelsen uprøvet til grund, at Arbejdsskadestyrelsen havde fastsat sikredes tab af erhvervsevne til 20%.
Ankestyrelsen lagde vægt på, at sikrede den 1. juni 1999 var kommet i arbejde til en lavere løn end hendes hidtidige løn, og at lønnedgangen ansås for at være en følge af arbejdsskaden.
Ankestyrelsen fandt således at der var særlige omstændigheder, der gjorde at sikrede var berettiget til at få tilkendt en løbende ydelse med virkning fra ansættelsen i et vikariat pr. 1. juni 1999.
 Ankestyrelsen ændrede således Arbejdsskadestyrelsens afgørelse vedrørende tilkendelsestidspunktet.
 Sagsfremstilling 2:
Sag 2 - j.nr. 107683-00 Det fremgik af sagen, at sikrede i oktober 1993 under sit arbejde som tømrer pådrog sig en ryglidelse.
Anmeldelsen blev modtaget i Arbejdsskadestyrelsen den 18. december 1996 efter udløbet af anmeldelsesfristen på et år.
 I maj 2000 anerkendte Arbejdsskadestyrelsen det anmeldte tilfælde som en arbejdsskade.
Sikrede var i august 1995 optaget på uddannelsen som byggetekniker.
I august 1998 fik sikrede bevilget revalideringsydelse for perioden 1. august 1998 til 30. juni 2001 til en 3-årige grafisk uddannelse.
 Arbejdsskadestyrelsen fastsatte erstatning for erhvervsevnetab til 25% udbetalt som løbende ydelse med virkning fra 5. januar 1998. Styrelsen fastsatte revision i sagen pr. 1. juni 2001.
 Sagen blev behandlet i principielt møde med henblik på afklaring af om der var særlige omstændigheder, der kunne medføre, at tilkendelsestidspunktet blev fastsat til et andet tidspunkt end afgørelsestidspunktet for erstatning af tab af erhvervsevne.
 Afgørelse:
 Den løbende erstatning for tab af erhvervsevne som følge af nedsættelse af sikredes erhvervsevne tilkendtes med virkning fra tidspunktet for modtagelsen af anmeldelse om ulykkestilfældet til Arbejdsskadestyrelsen den 18. december 1996, jf. lovens § 32, stk. 6.
 Ankestyrelsen henviste til, at efter lovens § 32, stk. 6, udbetales den årlige ydelse med 1/12 månedlig forud og løber fra tidspunktet for afgørelsen, medmindre særlige omstændigheder taler for et andet tidspunkt.
 Ankestyrelsen fandt sikrede berettiget til erstatning for tab af erhvervsevne fra et tidligere tidspunkt end fra tidspunktet for Arbejdsskadestyrelsens afgørelse af 31. august 2000 om erhvervsevnetab.
 Ankestyrelsen lagde vægt på, at sikredes erhvervsmæssige forhold havde været tilstrækkeligt afklaret siden tidspunktet for modtagelsen af anmeldelsen, idet sikrede den 1. august 1995 var begyndt på revalidering på grund af følgerne efter arbejdsskaden, da sikrede ikke kunne genoptage sit arbejde som tømrer.
 Ankestyrelsen fandt, at der ikke var hjemmel i loven til at tilkende sikrede erstatning fra et tidligere tidspunkt end tidspunktet for modtagelsen af anmeldelsen af ulykkestilfældet.
 Ankestyrelsen ændrede således Arbejdsskadestyrelsens afgørelse.
