Betænkning afgivet af Beskæftigelsesudvalget den 6. maj 2021 Betænkning over Forslag til folketingsbeslutning om at afskaffe feriepengesystemet [af Lars Boje Mathiesen (NB), Naser Khader (KF) og Alex Vanopslagh (LA) m.fl.]:
1. Indstillinger Et flertal i udvalget (S, V, DF, EL, SF, RV og ALT) indstiller beslutningsforslaget til forkastelse ved 2. (sidste) behandling.
 Et mindretal i udvalget (KF, NB og LA) indstiller beslutningsforslaget til vedtagelse uændret.
 Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Forslagsstillernes argumenter for at afskaffe feriepengesystemet er, at man sikrer, at danskerne får udbetalt deres egne feriepenge løbende med lønnen.
Der bliver lagt vægt på, at danskerne godt kan finde ud af at administrere deres private økonomi uden indblanding fra staten.
Dernæst bliver skattesystemet forenklet ved en afskaffelse af feriepengesystemet.
 Til trods for at Venstre sympatiserer med forslagsstillernes argumenter, har Venstre en række forbehold, som gør, at Venstre ikke kan støtte forslaget.
 Venstre kan ikke støtte forslaget, fordi regeringen i et brev til udvalget i forbindelse med udvalgsbehandlingen vurderer, at en ændring som skitseret i beslutningsforslaget, hvor feriepenge er en integreret del af lønnen, vil være i strid med artikel 7 i arbejdstidsdirektivet.
Derudover vil der være personer, som ikke formår at spare op til ferie, hvis man afskaffer feriepengesystemet.
De kan ende i en situation, hvor de ikke har råd til at holde ferie eller stå i en situation, hvor de ikke har nogen penge, når de har afholdt ferie.
Venstre støtter som udgangspunkt idéen om, at folk skal have mulighed for at forvalte deres egne penge, men vi ved, at der er udfordringer forbundet med dette.
I Danmark har vi en lignende håndtering på andre områder af beskæftigelsesindsatsen, bl.a. gennem ATP, hvor staten sørger for en vis mængde pensionsopsparing til den enkelte lønmodtager.
Venstre kan derfor ikke støtte forslaget om at afskaffe feriepengesystemet.
Dansk Folkeparti Dansk Folkepartis medlemmer af udvalget mener, at der selvfølgelig er mange, der selv kan styre at få sat penge til side til betaling af udgifter i de uger, der er ferie, men for de laveste indkomstgrupper er der fortsat behov for feriepengesystemet.
De partier, der har fremsat beslutningsforslaget om afskaffelse af feriepengesystemet, tager ikke hensyn til lavindkomstgrupperne, der ikke altid har samme muligheder for at sætte penge til side til at betale udgifter i ferieugerne.
Er der økonomiske problemer, vil penge, der er sat til side til ferie, blive brugt på de opståede økonomiske problemer, og derfor er der stadig brug for feriepengesystemet.
3. Udvalgsarbejdet Beslutningsforslaget blev fremsat den 5. marts 2021 og var til 1. behandling den 17. maj 2021. Beslutningsforslaget blev efter 1. behandling henvist til behandling i Beskæftigelsesudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 3 bilag på beslutningsforslaget.
Bjørn Brandenborg (S) Bjarne Laustsen (S) fmd.
Jan Johansen (S) Jens Joel (S) Jeppe Bruus (S) Kasper Sand Kjær (S) Henrik Møller (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) nfmd.
Carsten Kissmeyer (V) Morten Dahlin (V) Stén Knuth (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Mads Andersen (KF) Birgitte Bergman (KF) Lars Boje Mathiesen (NB) Alex Vanopslagh (LA) Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
