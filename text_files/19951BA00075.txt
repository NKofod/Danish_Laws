Nr BSF 75 Forslag til folketingsbeslutning om et forstærket kommunalt og  

 amtskommunalt miljøtilsyn Fremsat af Anni Svanholt (SF) Steen Gade (SF) den 30. januar 1996 Folketinget opfordrer regeringen til inden udgangen af folketingsåret  

 1995-96 at fremsætte forslag til lov om ændring af lov om miljøbeskyttelse i  

 overensstemmelse med følgende retningslinjer, således at det offentlige  

 miljøtilsyn forstærkes og effektiviseres:
1. Effektiviteten i det offentlige miljøtilsyn skal øges I amtskommunerne, som fører tilsyn med de mest problematiske virksomheder,  

 skal der som hovedregel foretages tilsynsbesøg mindst en gang årligt på alle  

 listevirksomheder, såvel godkendte kapitel 5-virksomheder som ikkegodkendte  

 virksomheder.
På ikkelistevirksomheder, som amtskommunerne fører tilsyn med,  

 skal der foretages tilsynsbesøg efter behov.
 I kommunerne skal der som hovedregel foretages tilsynsbesøg mindst hvert  

 år på listevirksomhederne og hvert andet år på andre gebyrpligtige  

 virksomheder og efter behov på ikkegebyrpligtige virksomheder, som kommunerne  

 fører tilsyn med.
 Miljø- og energiministeren skal snarest følge op på aftalen med kommunerne  

 fra 1986, så der hurtigst muligt sikres mindst en tilsynsmedarbejder pr.  

 10.000 indbyggere.
 Miljø- og energiministeren indgår ligeledes en aftale med amtskommunerne.
2. Tilsynsberetning Kommunalbestyrelser og amtsråd offentliggør hvert år en tilsynsberetning,  

 hvori der redegøres for tilsynsfrekvensen samt resultaterne af tilsynet.  

 Beretningen skal tillige indeholde sådanne oplysninger, at der kan foretages  

 en samlet kvalitativ vurdering af tilsynet og kommunens/amtskommunens indsats  

 på miljøbeskyttelsesområdet.
Beretningen tilsendes miljø- og  

 energiministeren, der en gang årligt offentliggør en sammenfatning af  

 kommunernes og amtskommunernes indsendte oplysninger.
Denne sammenfatning  

 ledsages af ministerens konklusioner.
3. Regler for godkendelse af ældre virksomheder Miljø- og energiministeren fastsætter frister for, hvornår virksomheder,  

 der er oprettet før 1974, inden for de brancher, der er anført i  

 miljøbeskyttelseslovens kapitel 5, skal være godkendt.
For bestemte brancher  

 fastsættes frister for, hvornår vilkår i tidligere meddelte godkendelser skal  

 være revideret efter otteårsreglen.
Bestemmelsen om, at miljø- og  

 energiministeren kan nedsætte fristen til fire år for særlige brancher,  

 genindføres.
Bemærkninger til forslaget Det er efterhånden 10 år siden, den daværende miljøminister lavede en  

 frivillig aftale med Kommunernes Landsforening om, at der skulle være mindst  

 en tilsynsmedarbejder pr. 10.000 indbyggere.
Dette mål er beskedent.
På den  

 baggrund er det uforståeligt, at mange kommuner endnu ikke har nået målet.  

 Erfaringerne siger, at der faktisk er behov for to tilsynsmedarbejdere pr.  

 10.000 indbyggere.
Der er derfor brug for, at miljø- og energiministeren på  

 ny tager kontakt til KL for at få styrket bemandingen.
Samtidig er det  

 nødvendigt, at der kommer klare regler med hensyn til tilsynshyppigheden, og  

 at de nødvendige ressourcer er til rådighed.
Et effektivt tilsyn forudsætter efter SF's opfattelse, at  

 tilsynsmyndigheden fører et aktivt tilsyn med virksomhederne og med  

 forureningstilstanden i det pågældende område.
Tilsynsmyndigheden kan således  

 ikke nøjes med at modtage anmeldelser og tage klager op til behandling, men  

 må foretage et aktivt opsøgende tilsyn.
 Kvaliteten i det tilsyn, der udøves på miljøbeskyttelseslovens område, er  

 desuden særlig afgørende for, at virksomheder kan straffes for overtrædelse  

 af miljøbeskyttelsesloven.
Men for SF er det ikke kun et spørgsmål om, at der foretages formelle  

 tilsyn.
SF forudsætter naturligvis, at der ydes både vejledning og rådgivning  

 til virksomhederne, så de er i stand til at ændre eller forebygge uacceptable  

 miljøforhold.
 Det forudsættes i øvrigt, at der er etableret et samarbejde mellem  

 tilsynsmyndighederne og Arbejdstilsynets kredsorganisation, således at det  

 sikres, at overtrædelser af miljølovgivningen, som konstateres af  

 Arbejdstilsynet, meddeles til de relevante miljømyndigheder.
Ifølge Miljø- og Energiministeriets delredegørelse »Miljøtilsyn  

 1994« lader tilsynshyppigheden meget tilbage at ønske.
I 26 kommuner er  

 der for tiden seks år mellem besøgene og det på trods af, at mange kommuner  

 (36) har økonomisk overskud på deres tilsynsvirksomhed.
SF mener ikke, at det  

 er hensigtsmæssigt at lovgive med hensyn til den nøjagtige bemanding, da de  

 lokale forskelle er meget store både med hensyn til miljøbelastning,  

 virksomhedsstruktur, befolkningstørrelse og geografi m.m.
SF ønsker derfor at  

 stramme op ved hjælp af en regulering af tilsynshyppigheden, medmindre helt  

 særlige forhold gør sig gældende.
Der bør endvidere efter SF's opfattelse fastsættes minimumskrav til de  

 tilsynsrapporter, der udarbejdes af den tilsynsførende efter hvert egentligt  

 tilsynsbesøg på virksomheder og landbrug.
Der er behov for en mere  

 systematisk viden om, hvilke typer miljøproblemer der findes gennem  

 miljøtilsynet, og hvilke håndhævelsesreaktioner de har givet anledning til.  

 Det er efter SF's opfattelse meget vigtigt, at de årlige indberetninger til  

 Miljøstyrelsen har en sådan kvalitet, at de giver et godt grundlag for at  

 vurdere miljøtilsynet på landsplan.
Endelig skal det anføres, at indførelse  

 af brugerbetaling for tilsyn og godkendelser nødvendiggør, at den indsats,  

 der betales for, synliggøres.
Det vil sige, at der også udføres  

 tilsynsarbejde svarende til gebyrerne.
Det skal i øvrigt understreges, at spørgsmålet om opstramning af tilsyn og  

 retshåndhævelse ikke skal ses som en trylleformular til løsning af Danmarks  

 miljøproblemer.
På en række vigtige områder - f.eks. drivhuseffekt,  

 nedbrydning af ozonlaget, nitratudledning fra landbruget og sprøjtegifte i  

 grundvandet - er det tværtimod den »lovlige« forurening og ikke  

 overtrædelserne af reglerne, der er det store problem.
Men i forhold til  

 problematiske virksomheder inden for f.eks. kabelskrotbranchen er det meget  

 vigtigt at føre et effektivt tilsyn for at sikre overholdelse af gældende  

 regler og derved undgå forurening af jord og grundvand.
