Tilføjelse til betænkning afgivet af Udvalget for Udlændinge- og Integrationspolitik den 7. juni 2012 Tilføjelse til betænkning over Forslag til lov om ændring af udlændingeloven (Ændring af reglerne om familiesammenføring med børn) [af justitsministeren (Morten Bødskov)] 1. Ændringsforslag Det til 2. behandling stillede ændringsforslag nr. 5 af Inger Støjberg (V) og Mike Legarth (KF) om deling af lovforslaget tages af tekniske årsager tilbage og stilles nu som ændringsforslag nr. 6 i tilføjelsen til betænkning.
Justitsministerens ændringsforslag nr. 1-4 i betænkningen tages ligeledes tilbage og stilles som nr. 7-11 i tilføjelsen til betænkning.
2. Udvalgsarbejdet Lovforslaget blev fremsat den 11. april 2012 og var til 1. behandling den 17. april 2012. Lovforslaget blev efter 1. behandling henvist til behandling i Udvalget for Udlændinge- og Integrationspolitik.
Udvalget afgav betænkning den 22. maj 2012. Lovforslaget var til 2. behandling den 29. maj 2012, hvorunder behandlingen blev afbrudt og lovforslaget henvist til fornyet behandling i Udvalget for Udlændinge- og Integrationspolitik.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
3. Indstillinger og politiske bemærkninger Udvalget indstiller ændringsforslag nr. 6 om deling af lovforslaget til vedtagelse.
 Et flertal i udvalget (S, SF, RV, EL og LA) indstiller de under A og B nævnte lovforslag til vedtagelse med de stillede ændringsforslag.
Et mindretal i udvalget (V og KF) indstiller det under A nævnte lovforslag til vedtagelse med de stillede ændringsforslag.
Mindretallet indstiller det under B nævnte lovforslag til forkastelse ved 3. behandling, men vil stemme for de stillede ændringsforslag.
Venstres og Det Konservative Folkepartis medlemmer af udvalget må desværre konstatere, at arbejdet op til fremsættelsen af lovforslaget ikke lever op til regeringens ambition om et bredt samarbejde i Folketinget, da justitsministeren ikke havde indbudt partierne til en bred forhandling.
Dog er det sådan, at V og KF mener, at det element i lovforslaget, der handler om at fritage børn under 6 år for integrationsvurdering, er godt.
Disse dybt skadelige genopdragelsesrejser må forhindres, men samtidig vejer hensynet til familien og dens enhed tungt.
Derfor har V og KF stillet ændringsforslag om at få lovforslaget delt op i to.
V og KF mener endvidere i forlængelse af flere høringssvar, at udlændingeloven med vedtagelsen af det under B nævnte lovforslag vil blive mere uklar og sværere at fortolke.
Dermed lever lovforslaget ikke op til regeringsgrundlagets ambition om, at regler for ægtefællesammenføring, ophold, asyl og statsborgerskab skal være klare og gennemsigtige.
Endvidere mener V og KF, at det under B nævnte lovforslag desværre vil muliggøre, at forældre nu uden konsekvenser kan sende deres børn på genopdragelsesrejser.
Det gælder i særdeleshed, når det med lovforslaget understreges, at hensynet til den unges tarv er i centrum for vurderingen af muligheden for familiesammenføring og ikke integrationspotentialet.
Da forældre må forventes at blive informeret om lovgivningen ved den præventive samtale, hindrer lovforslaget dermed ikke i tilstrækkelig grad disse dybt skadelige genopdragelsesrejser.
V og KF mener derfor, at det under B nævnte lovforslag er en massiv svækkelse af den præventive lovgivning imod genopdragelsesrejser.
Et andet mindretal i udvalget (DF) indstiller de under A og B nævnte lovforslag til forkastelse ved 3. behandling.
Mindretallet vil stemme for de stillede ændringsforslag.
 Dansk Folkepartis medlemmer af udvalget henviser til deres politiske bemærkninger i udvalgets betænkning over lovforslaget.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (V og KF), tiltrådt af et flertal (det øvrige udvalg):
 6) Lovforslaget deles i to lovforslag med følgende titler og indhold:
 A. »Forslag til lov om ændring af udlændingeloven. (Ændring af reglerne om grundlag for en vellykket integration som betingelse for familiesammenføring med børn)« omfattende § 1, nr. 1, og §§ 2 og 3.
 B. »Forslag til lov om ændring af udlændingeloven. (Ændring af reglerne om børns generhvervelse af opholdstilladelse m.m.)« omfattende § 1, nr. 2-5, og §§ 2 og 3.
[Deling af lovforslaget] b Ændringsforslag til det under A nævnte lovforslag Til § 1 Af justitsministeren, tiltrådt af udvalget:
 7) I indledningen ændres »lov nr. 833 af 6. juli 2011« til: »§ 1 i lov nr. 418 af 12. maj 2012«.
[Konsekvensændring] 8) I nr. 1 ændres i den indledende tekst »§ 9, stk. 17« til: »§ 9, stk. 16«, og det foreslåede stykke betegnes stk. 16.
[Konsekvensændring] c Ændringsforslag til det under B nævnte lovforslag Til § 1 9) I indledningen ændres »lov nr. 833 af 6. juli 2011« til: »§ 1 i lov nr. 418 af 12. maj 2012«.
[Konsekvensændring] 10) I nr. 2 ændres i den indledende tekst »§ 9, stk. 18« til: »§ 9, stk. 17«.
[Konsekvensændring] 11) I det under nr. 4 foreslåede § 17, stk. 3, 2. pkt., ændres to steder »§ 9, stk. 18« til: »§ 9, stk. 17«.
[Konsekvensændring] Bemærkninger Til nr. 6 Ændringsforslaget indebærer, at lovforslaget deles i to.
Det ene lovforslag (A) består af forslaget om at indføre en minimumsaldersgrænse på 6 år for, hvornår der som betingelse for opholdstilladelse skal foretages en vurdering af et barns muligheder for vellykket integration, forslaget om, at fristen på 2 år for ansøgning om familiesammenføring med et barn skal regnes fra barnets fyldte 6. år, og forslaget om, at den herboende forælders integration tillægges øget vægt.
 Det andet lovforslag (B) består af forslaget om at ændre reglerne om generhvervelse af opholdstilladelse i tilfælde, hvor barnets tidligere opholdstilladelse er bortfaldet, herunder en ændret vurdering af hensynet til barnets tarv, forslaget om en præcisering af reglerne for familiesammenføring af børn på 15 år eller derover og forslaget om kommunalbestyrelsers pligt til forebyggende forældresamtaler ved mistanke om genopdragelsesrejser.
 Ændringsforslaget stilles, så der bliver mulighed for at stemme for forslaget om en minimumsaldersgrænse på 6 år for, hvornår der som betingelse for opholdstilladelse skal foretages en vurdering af et barns muligheder for vellykket integration, uden at stemme for de øvrige elementer i lovforslaget, der efter forslagsstillernes opfattelse samlet set vil skade integrationen og gøre det lettere at sende børn på genopdragelsesrejse.
 Ændringsforslaget svarer i hovedtræk til ændringsforslag nr. 5, som samtidig hermed tages tilbage.
Til nr. 7-11 Der er tale om konsekvensændringer som følge af forslag til lov om ændring af udlændingeloven og forskellige andre love, som blev vedtaget af Folketinget ved 3. behandling den 8. maj 2012 (lov nr. 418 af 12. maj 2012).
Ændringsforslagene svarer indholdsmæssigt til ændringsforslag nr. 1-4 i Udvalget for Udlændinge- og Integrationspolitiks betænkning af 22. maj 2012, hvor de var stillet til det udelte lovforslag.
Som følge af ændringsforslag nr. 6 om deling af lovforslaget stilles ændringsforslagene nu til det delte lovforslag. Ændringsforslag nr. 1-4 tages samtidig hermed tilbage.
Trine Bramsen (S) fmd.
Jacob Bjerregaard (S) Karen J.
Klint (S) Lennart Damsbo-Andersen (S) Maja Panduro (S) Ole Hækkerup (S) Sophie Hæstorp Andersen (S) Zenia Stampe (RV) Liv Holm Andersen (RV) Hans Vestager (RV) Karina Lorentzen Dehnhardt (SF) Anne Baastrup (SF) Johanne Schmidt-Nielsen (EL) Pernille Skipper (EL) Jørgen Arbo-Bæhr (EL) Gitte Lillelund Bech (V) Peter Christensen (V) Karen Ellemann (V) Michael Aastrup Jensen (V) Peter Juel Jensen (V) Karen Jespersen (V) Karsten Lauritzen (V) Inger Støjberg (V) Martin Henriksen (DF) Peter Skaarup (DF) nfmd.
Christian Langballe (DF) Marie Krarup (DF) Joachim B.
Olsen (LA) Mike Legarth (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
