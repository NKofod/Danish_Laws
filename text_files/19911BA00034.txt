Nr BSF 34 Forslag til folketingsbeslutning om ændring af arbejdsbegrebet Fremsat af Villy Søvndal (SF) Pernille Frahm (SF) Gade (SF) Birgitte  

 Husmark (SF) Hanne Thanning Jacobsen (SF) Jes Lunde (SF) Ebba Strange (SF)  

 Jens Thoft (SF) den 4. december 1991 Folketinget opfordrer regeringen til at fremsætte lovforslag om ændring af rådighedsforpligtelsen i henhold til lov om arbejdsformidling og arbejdsløshedsforsikring m.v. og i lov om social bistand, så arbejdsløse med dagpenge eller kontanthjælp kan arbejde på det alternative arbejdsmarked.
Bemærkninger til forslaget Gennem efterhånden mange år har situationen på arbejdsmarkedet med hensyn  

 til ledigheden været helt fastlåst og stivnet.
Ingen initiativer har været i  

 stand til at trænge igennem på en sådan måde, at der skete en faktisk  

 bekæmpelse af arbejdsløsheden.
Resultatet er velkendt: flere hundrede tusinde  

 på dagpenge, titusinder på kontanthjælp og mange tusinde overført til  

 førtidspension.
Efter SF's opfattelse er situationen helt uacceptabel.
Ethvert menneske  

 har ret til et arbejdsliv, og når det almindelige arbejdsmarked helt tydeligt  

 ikke er eller bliver i stand til at levere tilstrækkelige arbejdsmuligheder,  

 så må der tænkes og handles anderledes.
Alt andet er kynisk.
Der må noget  

 helt utraditionelt til, hvis man vil have en forandring.
Der må gøres op med  

 vaneforestillinger og systemtænkning.
 Det er baggrunden for forslaget om at ændre arbejdsbegrebet (eller  

 rådighedsbegrebet), så ledige med dagpenge eller kontanthjælp får mulighed  

 for at arbejde på det alternative arbejdsmarked.
Det alternative arbejdsmarked er ikke noget særlig klart defineret begreb  

 endnu.
Det gør ikke så meget.
Første gang det optræder mere officielt, er i tidligere socialminister  

 Aase Olesens oplæg »Der er brug for alle«.
Her er der bl.a. forsøgt  

 formuleret en overordnet definition på følgende måde: »Begrebet  

 alternativt arbejdsmarked, som det anvendes her, sigter mod alt det, der  

 ligger mellem på den ene side almindelig beskæftigelse som ansat eller  

 selvstændig på normale (f.eks. overenskomstmæssige) vilkår med hensyn til  

 arbejdstid og løn m.v. og på den anden side frivilligt og ulønnet arbejde,  

 f.eks. for en frivillig organisation, samt alle former for hobbyprægede  

 aktiviteter.« Definitionen er ikke særlig operativ og samtidig for snæver i forhold til  

 såkaldt frivilligt og ulønnet arbejde.
Det er SF's opfattelse, at ideerne omkring det alternative arbejdsmarked,  

 og hvad det indeholder, fortsat skal udvikles, sådan som SF lagde op til det  

 i programmet »Over stregen - nye muligheder for arbejde og  

 uddannelse«.
Det vil SF senere vende tilbage med forslag om.
Aktiviteterne på det, man i dag kunne kalde det alternative arbejdsmarked,  

 udgør en meget bred vifte af muligheder lige fra det almindelige  

 foreningsliv, kulturelle aktiviteter, miljøprojekter, frivilligt socialt  

 arbejde, internationale samarbejdsprojekter, lokalradioer og andre  

 kommunikationsprojekter til de perspektivrige dele af  

 beskæftigelsesprojekterne, hvor man forsøger sig med alternativ produktion i  

 bredeste forstand og udvikling af utraditionelle erhvervsområder. (Som det  

 f.eks. sker i ubådsprojektet i Kolding og i mange andre arbejdsprojekter.) En ændring af arbejdsbegrebet blev gennemført i forbindelse med ordningen  

 med ungdomsydelse.
Det fremgår her, at en ung i stedet for et kommunalt  

 arbejdstilbud kan deltage i frivillig ulønnede aktiviteter.
Det forudsættes,  

 at aktiviteten sker inden for rammerne af et veldefineret projekt, en  

 organisation eller en forening, og at der er tale om samfundsrelevante  

 aktiviteter i bred forstand, f.eks. sociale, kulturelle, idrætslige,  

 miljømæssige, kommunikationsmæssige eller tilsvarende områder.
Hobbyprægede  

 eller studiekredsmæssige aktiviteter kan ikke træde i stedet for  

 ungdomsydelsesordningen.
Det er endvidere forudsat, at den pågældende  

 aktivitet har et omfang, der mindst svarer til beskæftigelsen i  

 ungdomsydelsesordningen, dvs. 20 timer om ugen i gennemsnit.
Varigheden er  

 normalt 5 måneder, og der udbetales kontanthjælp under forløbet.
 Det er ideen i denne allerede gennemførte ændring af arbejdsbegrebet, som  

 SF vil have overført generelt til kontanthjælpssystemet og dagpengesystemet  

 på en sådan måde, at de ledige i den periode, hvor de arbejder på det  

 alternative arbejdsmarked, ikke skal opfylde den almindelige  

 rådighedsforpligtelse i henholdsvis lov om arbejdsformidling og  

 arbejdsløshedsforsikring m.v. og bistandsloven.
 Konkret foreslås ordningen gennemført på følgende måde:
 a) De alternative projekter m.v., der omfattes af det nye arbejdsbegreb,  

 godkendes af kommunen.
b) Der indsættes en bestemmelse i lov om arbejdsformidling og  

 arbejdsløshedsforsikring m.v., hvorefter dagpenge kan oppebæres, så længe man  

 er beskæftiget på et godkendt projekt.
En tilsvarende bestemmelse indsættes i  

 lov om social bistand, hvorefter man på samme måde kan oppebære kontanthjælp.
c) En arbejdsløs med dagpenge, der ønsker beskæftigelse på et godkendt  

 projekt, skal meddele det til arbejdsformidlingen.
En arbejdsløs med  

 kontanthjælp meddeler det til kommunen.
Beskæftigelsen betragtes som  

 godkendt, medmindre der inden 1 uge er meddelt afslag.
Ved godkendelse for  

 dagpengemodtagere orienteres a-kassen af arbejdsformidlingen.
Et afslag kan kun meddeles, såfremt der er konkret og begrundet udsigt til  

 mangel på arbejdskraft med den arbejdsløses faglige kvalifikationer på det  

 lokale arbejdsmarked.
Godkendelsen gælder for et år ad gangen.
 d) En arbejdsløs, der er beskæftiget på et godkendt projekt, skal ikke stå  

 til rådighed for det almindelige arbejdsmarked.
e) For arbejdsløse med dagpenge betragtes beskæftigelsesperioden som en  

 »død periode«, hvor de modtager uddannelsesydelser, jf. lov om  

 arbejdsformidling og arbejdsløshedsforsikring m.v. og lov om arbejdstilbud  

 til ledige.
Det vil sige, at der ses bort fra perioden, når arbejdskrav  

 (26-ugers-reglen), tilbudstidspunkt etc. skal opgøres.
For arbejdsløse med  

 kontanthjælp ses der bort fra perioden i forbindelse med 9-måneders-reglen.
f) Arbejdsformidlingen henholdsvis kommunen har ret til i rimeligt omfang  

 at indhente fornøden dokumentation for den arbejdsløses beskæftigelse ved  

 henvendelse til projektet.
Jeg skal i øvrigt henvise til forslagets tekst og  

 de bemærkninger, som ledsager det, og anbefaler det til Tingets velvillige  

 behandling.
