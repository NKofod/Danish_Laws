Nr BTL 61 Betænkning over Forslag til lov om ændring af retsplejeloven og  

 retsafgiftsloven (Fleksibel udnyttelse af domstolenes ressourcer m.v.)   

 Nr L 61 1995-96, 1. samling Afgivet af Retsudvalget Afgivet: 19951205 Udvalget har behandlet lovforslaget i to møder og har herunder stillet  

 spørgsmål til justitsministeren, som denne har besvaret skriftligt.
 Nogle af udvalgets spørgsmål og justitsministerens svar herpå er optrykt  

 som bilag til betænkningen.
Herefter indstiller udvalget lovforslaget til vedtagelse  

 uændret.  Dorte Bennedsen (S) Erling Christensen (S) Holger Graversen (S)  

 Per Kaalund (S) Lissa Mathiasen (S) Margrete Auken (SF) nfmd.
Bjørn  

 Elmquist (RV) fmd.
Søren Søndergaard (EL) Sonja Albrink (CD) Birthe  

 Rønn Hornbech (V) Inge Dahl-Sørensen (V) Svend Aage Jensby (V) Erling Oxdam  

 (V) Helge Adam Møller (KF) John Vinther (KF) Gitte Seeberg (KF) Tom Behnke  

 (FP) Dansk Folkeparti havde ikke medlemmer i udvalget.
Bilag Nogle af udvalgets spørgsmål til justitsministeren og dennes svar herpå Spørgsmål nr. 1:
»Hvordan vil ministeren sikre, at flytningen af en straffesag fra en  

 byret til en anden ikke medfører ekstraudgifter for den tiltalte, dennes  

 forsvarer og eventuelle vidner?» Svar:
 Forslaget til en ny bestemmelse i retsplejelovens § 702, stk. 2, giver  

 mulighed for, at en straffesag kan flyttes til en anden byret i  

 nævningekredsen eller, hvis omstændighederne taler for det, til en  

 præsidentret i landsretskredsen.
 I bemærkningerne til lovforslaget og i Retsplejerådets betænkning er det  

 forudsat, at der ved afgørelsen om flytning bl.a. må tages hensyn til, om  

 sagens parter m.v. pålægges en belastende rejseaktivitet.
 Overflytning må på den baggrund typisk forventes at blive anvendt i  

 tilfælde, hvor der ikke for sagens parter er tale om større rejseafstand af  

 betydning.
 I praksis vil overflytningen også i nogle tilfælde betyde, at  

 rejseafstanden til f.eks. naboretskredsen bliver mindre end afstanden til det  

 oprindelige værneting, der i alvorligere sager er fastsat ud fra  

 gerningsstedet og ikke tiltaltes bopæl.
En flytning vil dog i nogle tilfælde kunne medføre en mærkbar belastning  

 med hensyn til rejseaktivitet for sagens parter.
Det gælder f.eks. ved  

 flytning af en sag, der hører hjemme ved retten i Rønne på Bornholm, idet en  

 sådan sag kun vil kunne flyttes til en præsidentret i Østre Landsretskreds  

 f.eks.
Københavns Byret eller retten i Roskilde.
 I sådanne tilfælde vil det formentlig i stedet blive foretrukket at  

 beskikke en rejsedommer til behandling af sagen ved det oprindelige  

 værneting.
I øvrigt vil vidners rejseudgifter, hotelophold m.v. blive dækket  

 af retten, jf. reglerne i bekendtgørelse nr. 712 af 17. november 1987 om  

 ydelser til lægdommere og vidner m.v.
Retten kan efter reglerne i denne  

 bekendtgørelse også tillægge vidnet en særlig godtgørelse for andre udgifter  

 eller tab.
 En beskikket forsvarer modtager vederlag fra statskassen, herunder  

 godtgørelse for rejseudgifter, jf. retsplejelovens § 741, stk. 1.  

Forsvareren vil således normalt også kunne få dækket ekstraudgifter  

 som følge af sagens flytning til en anden ret.
Tiltalte må derimod som udgangspunkt selv afholde udgifter ved  

 fremmøde i retten, herunder til transport.
Er den pågældende  

 varetægtsfængslet, afholdes udgifterne dog af det offentlige.
Det samme  

 gælder, hvis den tiltalte frifindes, jf. retsplejelovens § 1010, stk. 2.
 Det påhviler som udgangspunkt tiltalte, hvis denne findes skyldig, at  

 erstatte det offentlige de udgifter, der er medgået til sagens behandling,  

 jf. retsplejelovens § 1008, stk. 1.
Hvis omkostningerne i sagen er væsentlig forøget som følge af flytning af  

 sagen til en anden ret, vil der dog kunne være grundlag for at nedsætte det  

 beløb, som tiltalte skal erstatte det offentlige efter bestemmelsen i  

 retsplejelovens § 1008, stk. 4, 2. pkt.
Ifølge denne bestemmelse kan retten  

 begrænse omkostningsansvaret, når den finder, at dette ellers vil komme til  

 at stå i åbenbart misforhold til domfældtes skyld og vilkår.
 Det er således muligt for retten ved fastsættelsen af de sagsomkostninger,  

 som skal afholdes af tiltalte, at tage hensyn til en eventuel forøgelse af  

 tiltaltes udgifter som følge af sagens flytning.
 Afgørende er imidlertid, at der i praksis i almindelighed ikke ved  

 overflytning af en sag vil blive tale om en længere rejseafstand af betydning  

 og dermed heller ikke om øgede omkostninger for tiltalte eller for staten til  

 forsvareren og eventuelle vidner.
 Spørgsmål nr. 2:
»Vil ministeren sikre, at der i tilfælde af flytning af en straffesag  

 gives en udførlig og skriftlig begrundelse for beslutningen om at flytte  

 sagen til de implicerede parter?» Svar:
 Der er ikke ved forslaget til § 702, stk. 2, om flytning af straffesager  

 fastsat formkrav for den afgørelse, som træffes af landsretspræsidenten i  

 anledning af en anmodning om, at en sag skal behandles ved en anden byret.
 Det samme gælder for de øvrige regler i retsplejelovens kapitel 63 om  

 værneting og forening af straffesager.
 Det antages at indebære, at afgørelsen kan træffes enten ved  

kendelse eller ved beslutning.
Kendelser skal ledsages af grunde, jf. retsplejelovens § 218, stk. 1, 1.  

 pkt.
Sådanne afgørelser skal således altid indeholde oplysning om de  

 synspunkter, der er lagt til grund for afgørelsen.
 Andre beslutninger behøver ikke at begrundes, medmindre det særligt  

 er foreskrevet, jf. § 218, stk. 1, 2. pkt.
 Det fremgår af den foreslåede bestemmelse, at tiltalte, anklagemyndigheden  

 og den ret, hvortil sagen påtænkes overført, skal have lejlighed til at  

 udtale sig om spørgsmålet om flytning, inden landsretspræsidenten træffer sin  

 afgørelse.
 Hvis udtalelserne indeholder indvendinger mod den afgørelse, som  

 landsretspræsidenten træffer, må det forudsættes, at afgørelsen - uanset om  

 den træffes i form af en beslutning eller kendelse - indeholder en  

 stillingtagen til disse synspunkter og dermed en begrundelse for den trufne  

 afgørelse.
 Spørgsmål nr. 3:
»Hvordan forholder ministeren sig til Advokatrådets bemærkninger om,  

 at der ikke bør afsiges udeblivelsesdomme i sager, der er flyttet fra en  

 byret til en anden?» Svar:
 Advokatrådet anfører i sit høringssvar over betænkningen om en  

 rejsedommerordning, at det må være en forudsætning for henvisning af  

 straffesager til behandling ved en anden ret, at der ikke kan blive tale om  

 at afsige udeblivelsesdomme, jf. retsplejelovens § 847, stk. 3.
Ifølge bestemmelsen i § 847, stk. 3, kan en domsforhandling fremmes til  

 dom i tiltaltes fravær, hvis retten ikke finder tiltaltes tilstedeværelse  

 nødvendig.
Bestemmelsen omfatter bl.a. tilfælde, hvor tiltalte er undveget  

 eller uden tilladelse har forladt retten, samt tilfælde, hvor tiltalte har  

 givet samtykke til sagens fremme, eller hvor domsforhandlingen skønnes  

 utvivlsomt at føre til frifindelse.
 Bestemmelsen anvendes stort set ikke i praksis, og det vil derfor næppe  

 forekomme, at der er sket overflytning af en sag, hvor det bliver aktuelt at  

 afsige udeblivelsesdom efter disse regler.
 Bestemmelsen i § 847 giver endvidere i stk. 3, nr. 4, mulighed for at  

 gennemføre en sag til domfældelse, når der alene er spørgsmål om ubetinget  

 frihedsstraf i 30 dage eller derunder, konfiskation, førerretsfrakendelse  

 eller erstatning.
 De sager, der efter denne bestemmelse kan afgøres uden tiltaltes  

 tilstedeværelse, er mindre, ukomplicerede sager, der enkeltvis ikke indebærer  

 nogen belastning af retterne af betydning.
 Der vil derfor ikke i praksis blive tale om overflytning af sådanne sager.
 På denne baggrund finder Justitsministeriet ikke grundlag for at fastsætte  

 særlige regler om udeblivelsesdomme i sager, der er overflyttet.
