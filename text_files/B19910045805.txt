 Efter § 13, stk. 1, nr. 2, § 14 og § 15, stk. 2 i lov nr. 115 af 31.
 marts 1982 om biavl fastsættes:
 § 1.  Levende honningbier, herunder bidronninger, og  

 yngeltavler må ikke flyttes fra Jylland og Fyn med omliggende øer til øerne  

 øst for Storebælt, til Samsø eller til Anholt.
 Stk. 2.  Levende honningbier, herunder bidronninger,  

 samt brugt biavlsmateriel og vokstavlebygning må ikke flyttes til Bornholm.
 Stk. 3.  Stk. 2 gælder ikke vaskede rammer fra et  

 vokssmelteri.
 § 2.  Levende honningbier, herunder alle  

 udviklingsstadier og kønsprodukter, vokstavlebygning og brugt biavlsmateriel  

 må ikke flyttes til Læsø.
 Stk. 2.  Stk. 1 gælder dog ikke vaskede rammer fra et  

 vokssmelteri.
§ 3.  Uanset bestemmelsen i § 1 er flytning af  

 avlsdronninger og følgebier tilladt, hvis en undersøgelse ved Statens  

 Planteavlsforsøg, Laboratoriet for Biavl har vist, at dronningerne og  

 følgebierne er fri for Varroa-mider.
Laboratoriet for Biavl kan som led i  

 undersøgelsen kræve nye følgebier.
 Stk. 2.  Uanset bestemmelsen i § 1 er flytning af tavler  

 med æg eller andre udviklingsstadier tilladt, hvis en undersøgelse ved  

 Laboratoriet for Biavl har vist, at tavlerne er fri for Varroa-mider.
 Stk. 3.  Finder Laboratoriet for Biavl forekomst af  

 Varroa-mider, tilintetgøres det undersøgte materiale.
 § 4.  Overtrædelse af § 1, stk. 1 og 2 og § 2 straffes  

 med bøde.
 § 5.  Bekendtgørelsen træder i kraft den 1. juli 1991.
 Stk. 2.  Samtidig ophæves bekendtgørelse nr. 32 af 22.  

 januar 1990 om forbud mod flytning af bier m.v.
