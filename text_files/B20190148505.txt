Bekendtgørelse om brucellose (smitsom kalvekastning) hos kvæg1) I medfør af § 8, § 26, § 27, stk. 2, § 29, § 30, stk. 1 og 3, § 32, § 33, § 34, stk. 1, § 53, stk. 1, 2. pkt., § 67 og § 70, stk. 3, i lov om hold af dyr, jf. lovbekendtgørelse nr. 1 af 2. januar 2019, fastsættes efter bemyndigelse i henhold til § 7, nr. 1, og § 10, stk. 1, nr. 1 og 4, i bekendtgørelse nr. 1614 af 18. december 2018 om Fødevarestyrelsens opgaver og beføjelser:
Definitioner og anvendelsesområde § 1. I denne bekendtgørelse forstås ved følgende:
 1) Brucellose: Smitsom kalvekastning hos kvæg forårsaget af brucellabakterier.
 2) Kastning: Enhver udstødning af fosteret, der uanset årsagen indtræffer senere end 90 dage efter bedækningen (insemineringen) og inden udløbet af 265 dage efter bedækningen (insemineringen), samt enhver kælvning, der indtræffer såvel før som på det beregnede tidspunkt, og ved hvilken der viser sig sygelige forandringer, der tyder på brucellose, f.eks. afgang af gulligt eller rødliggråt, plumret flåd.
3) Besætning: En samling af dyr af samme dyreart, som anvendes til et bestemt formål, som er knyttet til et husdyrbrug, og som har en ejer i form af en juridisk eller fysisk person.
Definitionen omfatter også samlinger af dyr på steder, hvor der midlertidigt samles levende eller døde dyr, herunder samlesteder, slagterier, forarbejdningsanlæg, køle- og fryseanlæg, afhentningspladser, fælles græsgange, græsningsarealer, dyrskuer, individprøvestationer, dyrehospitaler samt virksomheder omfattet af artikel 18 i Forordning om animalske biprodukter.
For kvæg, svin, får og geder kan en besætning udgøres af 1 dyr.
 4) Bruger: Enhver fysisk eller juridisk person, som midlertidigt eller permanent har ansvaret for en besætning.
 § 2. Enhver dansk kvægbesætning betegnes som officielt fri for brucellose, medmindre den ifølge §§ 4 eller 5 skal anses for at være mistænkt for eller smittet med brucellose.
Anmeldelse § 3. Ved mistanke om brucellose i en kvægbesætning skal ejeren eller brugeren af besætningen tilkalde en dyrlæge.
Stk. 2. Tilkaldelse skal ske, såfremt ét eller flere af nedennævnte symptomer optræder 1) når der hos ét eller flere kreaturer før, under eller umiddelbart efter en kastning eller en fødsel afgår gulligt eller rødliggråt, plumret flåd fra kønsåbningen eller forekommer efterbyrd med et unormalt udseende, der tyder på betændelse, 2) når der i en kvægbesætning pludselig forekommer en serie af kastningstilfælde, eller der gennem en periode forekommer unormalt mange kastninger, eller 3) når der hos én eller flere tyre forekommer betændelsesagtige forandringer i testikler, bitestikler eller indre kønsorganer eller sæd, som ved makro- eller mikroskopisk undersøgelse findes at have fået et fra det normale væsentligt afvigende udseende.
 Stk. 3. Tilkaldes en dyrlæge på grund af mistanke om brucellose, og kan mistanken ikke afvises, eller får en dyrlæge i øvrigt i forbindelse med sit arbejde mistanke om brucellose, skal dyrlægen straks underrette Fødevarestyrelsen.
 Stk. 4. Fødevarestyrelsen meddeler i hvilket omfang, der skal udtages prøver i besætningen og indsendes materiale til undersøgelse på det nationale referencelaboratorium eller et officielt laboratorium, der af Fødevarestyrelsen er udpeget til at foretage den pågældende analyse.
Mistænkte og smittede kvægbesætninger § 4. Mistænkt for at være smittet med brucellose er kvægbesætninger som beskrevet i § 3 samt kvægbesætninger, 1) hvor der har været smittefarligt samkvem med dyr, der anses for at være smittet med brucellose eller mistænkt herfor, 2) der ved blodprøveundersøgelse af ét eller flere dyr udviser reaktion for brucellose, eller 3) som efter Fødevarestyrelsens skøn kan være smittet med brucellose.
 § 5. En kvægbesætning anses for smittet med brucellose, når det nationale referencelaboratorium eller et officielt laboratorium, der af Fødevarestyrelsen er udpeget til at foretage den pågældende analyse, har påvist bakterier af brucellagruppen i materiale fra dyr i besætningen, eller der ved diagnostisk undersøgelse af blod, mælk eller andet materiale er fremkommet reaktion, der efter Fødevarestyrelsens skøn beviser eller gør det overvejende sandsynligt, at brucellainfektion er til stede.
 Stk. 2. En kvægbesætning vil blive erklæret fri for mistanke om eller smitte med brucellose, når undersøgelser foreskrevet af Fødevarestyrelsen er foretaget med et efter Fødevarestyrelsens vurdering tilfredsstillende resultat svarende til direktiv nr. 64/432/EØF af 26. juni 1964 om veterinærpolitimæssige problemer ved handel inden for Fællesskabet med kvæg og svin, bilag C.
Kontrol- og bekæmpelsesforanstaltninger § 6. Kreaturer, der viser positiv reaktion for brucellose, skal af ejeren eller brugeren af kvægbesætningen straks isoleres fra den øvrige besætning efter dyrlægens eller Fødevarestyrelsens anvisning.
 § 7. Ejeren eller brugeren af en kvægbesætning, der er mistænkt for eller smittet med brucellose, kan af Fødevarestyrelsen pålægges et offentligt tilsyn, der kan omfatte:
 1) Forbud mod at fjerne dyr til levebrug fra besætningen.
 2) Påbud om, at dyr kun må flyttes direkte til slagtning på en af Fødevarestyrelsen dertil godkendt virksomhed ledsaget af en af Fødevarestyrelsen udstedt passérseddel påført hvert dyrs fulde CKR-nummer eller til destruktion.
 3) Forbud mod at tilføre besætningen dyr, som er modtagelige for brucellose.
 4) Påbud om at lade besætningen eller dele af besætningen blodprøve eller på anden måde undersøge for brucellose.
 5) Påbud om at lade kreaturer slagte, bl.a. i diagnostisk øjemed, eller slagte eller nedslå som led i bekæmpelse af brucellose.
 6) Påbud om at træffe forholdsregler, der har betydning for kontrollen med og bekæmpelsen af brucellose, herunder opstaldning, rengøring og desinfektion, udbringning af gødning samt anvendelse af kontaminerede arealer og foderafgrøder.
 7) Påbud om, at mælk fra køer mistænkt for at være smittet med brucellose tilbageholdes på ejendommen og anvendes efter Fødevarestyrelsens anvisning.
 8) Påbud om at lade kreaturer, der går på græs, tage ind på stald.
 9) Påbud om, at dyr, der dør eller aflives, undersøges af en dyrlæge, medmindre Fødevarestyrelsen har meddelt fritagelse herfor.
 § 8. Ejeren eller brugeren af en kvægbesætning, der er mistænkt for eller smittet med brucellose, skal gøre alle personer, der kommer til ejendommen eller i øvrigt kommer i kontakt med besætningen, opmærksomme på, at besætningen er henholdsvis mistænkt for eller smittet med brucellose, samt på risikoen for overførsel af brucellose til mennesker.
 § 9. Ejeren eller brugeren af en kvægbesætning, der er saneret ved slagtning eller nedslagning, jf. § 7, nr. 5, skal foretage rensning og desinfektion af ejendommen efter Fødevarestyrelsens anvisning.
 Stk. 2. Kreaturer og andre dyr, der er modtagelige for brucellose, må tidligst indsættes i ejendommens bygninger, når disse har stået tomme i 1 måned efter, at den i stk. 1 nævnte rensning og desinfektion af ejendommen er godkendt af Fødevarestyrelsen.
 Stk. 3. Kreaturer og andre dyr, der er modtagelige for brucellose, må tidligst indsættes på græsgange og andre arealer, der har været benyttet til den bortsanerede kvægbesætning, 1 år efter slagtning eller nedslagning af kvægbesætningen og/eller 1 år efter, at der på arealerne er udbragt gødning fra den bortsanerede kvægbesætning.
§ 10. Fødevarestyrelsen kan påbyde undersøgelse af dyr eller besætninger for brucellose eller som kontrol af frihed herfor.
Sådanne undersøgelser kan gennemføres i et bestemt område eller blandt dyr eller besætninger i en bestemt kategori.
 Stk. 2. Undersøgelse for brucellose skal foretages af en dyrlæge.
 § 11. Såfremt en dyrlæge under udøvelse af kødkontrol eller ved obduktion finder forandringer af brucelløs natur hos kvæg, skal dyrlægen til det nationale referencelaboratorium eller et officielt laboratorium, der af Fødevarestyrelsen er udpeget til at foretage den pågældende analyse, indsende materiale.
Transport af dyr fra mistænkte og smittede kvægbesætninger § 12. Transport af kreaturer til slagtning, jf. § 7, nr. 2, skal ske direkte til den på passérsedlen anførte virksomhed, og der må ikke uden Fødevarestyrelsens tilladelse sammen med sådanne dyr transporteres dyr fra andre besætninger.
Stk. 2. Dyrene skal aflæsses på virksomheden så nær slagtestedet som muligt.
Transportvognens chauffør skal straks efter dyrenes aflæsning rense og desinficere vognen på virksomhedens vaskeplads efter den kontrollerende dyrlæges anvisning.
Vaccination § 13. Anvendelse af vaccine mod brucellose er forbudt.
Betaling, straf og ikrafttræden § 14. Udgifter og erstatning ved bekæmpelse og forebyggelse af brucellose i medfør af denne bekendtgørelse ydes i henhold til bekendtgørelse om erstatning og udgifter ved bekæmpelse og forebyggelse af husdyrsygdomme.
 Stk. 2. Alle øvrige udgifter i medfør af denne bekendtgørelse er Fødevarestyrelsen uvedkommende.
§ 15. Med bøde straffes den, der 1) overtræder § 3, stk. 1-4, § 6, §§ 8-9, § 10, stk. 2, eller §§ 11-13, eller 2) undlader at efterkomme påbud eller forbud efter § 7 eller § 10, stk. 1.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 16. Bekendtgørelsen træder i kraft den 1. januar 2020.
 Stk. 2. Bekendtgørelse nr. 305 af 3. maj 2000 om brucellose (smitsom kalvekastning) hos kvæg ophæves.
Fødevarestyrelsen, den 12. december 2019 P.D.V  Hanne Larsen / Marianne Marer 1) Bekendtgørelsen indeholder bestemmelser, der gennemfører dele af Rådets direktiv 64/432/EØF, EF-Tidende 1964, nr.
L 121, s. 1977, som senest ændret ved Kommissionens gennemførelsesafgørelse 2015/819/EU af 22. maj 2015, EU-Tidende 2015, nr.
L 128, s. 28.
