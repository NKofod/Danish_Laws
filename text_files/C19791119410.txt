Som tidligere meddelt, gav justitsministeriet ved skrivelse af 28. februar  

 1979 foreningen »Terre des Hommes« tilladelse til indtil den 1.  

 marts 1980 at medvirke ved anbringelse i pleje og adoption af børn fra alle  

 lande undtagen de nordiske på en række nærmere angivne vilkår.  

 Justitsministeriet havde forinden meddelt, at forlængelse af autorisationen  

 udover det nævnte tidsrum kun ville kunne ske efter ansøgning og under  

 forudsætning af, at »Terre des Hommes« virksomhed i prøvetiden ikke  

 havde givet anledning til berettigede klager, herunder konflikter med de 2  

 andre formidlende organisationer Adoption Center og Danadopt, som »Terre  

 des Hommes« bærer ansvaret for, ligesom det ville være en forudsætning  

 for autorisationens forlængelse, at »Terre des Hommes« til den tid  

 måtte antages at råde over de nødvendige ressourcer til en fortsættelse af  

 virksomheden på et fagligt forsvarligt grundlag.
Endelig forudsættes det, at  

 der i adoptionsnævnets regie blev optaget forhandlinger med »Terre des  

 Hommes« og de øvrige formidlende organisationer med henblik på den  

 praktiske gennemførelse af udvidelsen af »Terre des Hommes«  

 autorisation.
 Ved sin skrivelse af 28. februar 1979 anmodede justitsministeriet samtidig  

 adoptionsnævnet om at forestå de nævnte forhandlinger med de formidlende  

 organisationer, og der blev i den anledning den 22. marts 1979 afholdt et  

 møde mellem adoptionsnævnet og de 3 formidlende organisationer til drøftelse  

 af aktuelle spørgsmål.
 Adoptionsnævnet vedlægger til orientering ekstrakt af referat vedrørende  

 det nævnte møde og den på mødet indgåede aftale til sikring af, at den  

 enkelte organisations arbejde ikke skader de øvrige danske organisationers  

 arbejde i udlandet.
 Opmærksomheden henledes på, at registreringen af de 3 organisationers  

 kontaktsteder i udlandet efter aftale med justitsministeriet vil foregå i  

 adoptionsnævnet, der herved vil få øgede muligheder for hurtig rådgivning af  

 socialcentrene om udenlandske formidlingssteder, jfr. herved nævnets  

 cirkulærskrivelse nr. 7/77 af 5. juli 1977 pkt. 7.
 P.N.V.
Hornslet Cirkulærskrivelse til samtlige adoptionssamråd, socialcentrene, Københavns  

 magistrat og Frederiksberg kommune, det sociale udvalg.
Bilag ADOPTIONSNÆVNET Ekstrakt af referat af nævnets 53. møde.
 Mødet blev holdt den 22. marts 1979.
Til stede var: Hornslet, Inger Barslund, Dræstrup, Esther Grundeen, Bo  

 Jacobsen, Dora Munck, Scheibel og Tange.
Fra justitsministeriet mødte Hjorth.
De adoptionsformidlende organisationer var indbudt til mødet.
Som  

 repræsentanter for organisationerne mødte fra Adoption Center: Lund Nielsen  

 og Kai Åen, fra Danadopt: Tvermoes og Jane Baun, fra Terre des Hommes: Tytte Botfeldt, Douglas Henderson og Keld Hansen.  

 ..........
 På grundlag af det forud for mødet udsendte materiale opstillede Hornslet  

 herefter følgende dagsorden:
 1. Forhandlinger mellem de adoptionsformidlende  

 organisationer med henblik på den praktiske gennemførelse af den udvidede  

 autorisation for Terre des Hommes. ..........
Hornslet orienterede først om baggrunden for den udvidede autorisationsret  

 for Terre des Hommes.
Justitsministeriet havde ved autorisationsmeddelsen  

 fulgt en indstilling fra adoptionsnævnet.
Nævnet havde i sin indstilling til  

 justitsministeriet givet udtryk for betænkelighed ved, at en udvidelse for  

 Terre des Hommes skulle skade de andre organisationer - en betænkelighed som  

 var afgørende i hvert fald for en del af det mindretal, der i adoptionsnævnet  

 var imod en udvidelse.
Myndighederne havde høj grad af interesse i at  

 beskytte det meget sagligt forsvarlige og dygtige arbejde, der var udført af  

 Adoption Center og Danadopt, og meningen med mødet var derfor først og  

 fremmest gennem en drøftelse så tidligt som muligt inden for prøvetiden at  

 sikre, at det forsøg, der var gjort med autorisationsudvidelsen, ville blive  

 til gavn for hele adoptionsarbejdet.
Hvis mødet kunne munde ud i en aftale  

 mellem alle tre organisationer til gensidig sikring af, at den ene  

 organisations arbejde ikke ville skade de andres, så ville han føle, at målet  

 for mødet var nået.
Det var hans opfattelse, at det med god vilje fra alle  

 sider skulle være muligt at nå - om ikke nødvendigvis til en identisk  

 holdning - så dog i hvert fald til en sådan gensidig tillid og respekt, at  

 det samlede resultat af de tre organisationers indsats blev en forbedring.  

 Han bad deltagerne medvirke til, at man på mødet kunne nærme sig dette  

 resultat.
Herefter redegjorde Hornslet for sine egne forløbige tanker med henblik på  

 en løsning af samarbejdsproblemerne.
Han mindede om, at alle tre  

 organisationer ifølge deres autorisationer har en forpligtelse til at  

 underrette justitsministeriet om påtænkte udvidelser af adoptionsarbejdet til  

 nye områder ligesom organisationerne er forpligtet til at søge indgået  

 aftaler med sine udenlandske kontakter, der sikrer, at de kun anviser børn  

 gennem institutionen - og altså ikke til private, der henvender sig.
Hornslet  

 var ikke klar over, hvor omhyggeligt disse vilkår blev overholdt, men i  

 adoptionsnævnet havde man i hvert fald ikke nogen fuldstændig oversigt over  

 organisationernes kontaktsteder, hvad nævnet af mange grunde burde have.
 Herefter opstillede Hornslet tre mulige løsninger på samarbejsproblemerne  

 mellem de tre formidlende organisationer:
Løsning 1 gik ud på, at alle tre organisationer nu foretog en fuldstændig  

 indberetning til adoptionsnævnet (eller justitsministeriet) om sine  

 kontaktsteder og om de med kontaktstederne indgåede aftaler, og at man  

 fremtidig nøje indberettede påtænkte udvidelser og planernes videre forløb  

 enten afsluttende med indberetning om indgåelse af en aftale eller om  

 planernes opgivelse.
Der kunne så i adoptionsnævnet (eller justisministeriet)  

 etableres et egentligt karotek for hvert enkelt land, hvori adoptionsnævnet  

 registrerede alle eksisterende kontaktsteder og alle steder, hvor der af de  

 enkelte organisationer udfoldedes initiativer, som måtte beskyttes mod  

 konkurrence fra andre danske organisationer.
Tanken hermed skulle dels være  

 at give adoptionsnævnet et nødvendigt overblik over adoptionsarbejdet i  

 udlandet og dels - og navnlig - at give adoptonsnævnet (eller  

 justitsministeriet) en mulighed for at skride ind, hvis en organisation  

 påtænkte at iværksætte initiativer over for kontakter i udlandet, hvor en  

 anden organisation allerede havde etableret sig eller havde aktuelle planer  

 om en udvidelse.
Det måtte forudsættes, at en henstilling fra adoptionsnævnet  

 ville blive fulgt.
Dette forslag stod for Hornslet som en hensigtsmæssig  

 løsning men samtidig som noget i retning af et minimumskrav, hvis konflikter  

 skulle undgås.
Under alle omstændigheder burde denne løsning gennemføres af  

 hensyn til adoptionsnævnets løbende viden på området.
Som en udbygning nu eller senere til løsning 1 omtalte Hornslet følgende  

 forslag som løsning 2: En gensidig forpligtelse for alle tre organisationer  

 til - samtidig med indberetning til adoptionsnævnet - at orientere de to  

 andre organisationer dels om nuværende kontaktsteder og dels om planlagte  

 udvidelser med adgang for de andre til at reagere og med forpligtelse til at  

 undlade en påbegyndelse af initiativer, som de andre organisationer måtte  

 finde skadelige.
Eventuelle tvister kunne indbringes for adoptionsnævnet  

 eller - i sidste instans - for justitsministeriet.
 Løsning 2 ville yderligere kunne suppleres med løsning 3: Afholdelse af  

 kontaktmøder mellem de tre organisationer indbyrdes enten uden deltagelse af  

 adoptionsnævnet eller - når behov herfor forelå - sammen med adoptionsnævnet.
 Fordelen ved løsning 2 og 3 fremfor løsning 1 ville efter Hornslets  

 opfattelse være, at denne løsning indebar mulighed for en gensidig hjælp  

 organisationerne imellem med oplysninger af betydning for planlagte  

 initiativer etc., men forudsætningen måtte naturligvis være en ubetinget  

 tillid til hinanden, som måske igen forudsatte et forudgående længere  

 kendskab til hinandens arbejdsmetoder.
 Herefter gav Hornslet ordet til de fremmødte organisationsrepræsentanter.
Tvermoes påpegede to problemer: a) konkurrencen om forskellige  

 kontaktsteder og b) konkurrencen om samme kontaktsteder.
Ad a.
For så vidt  

 angik konkurrencen om forskellige kontaksteder var han en varm tilhænger af  

 løsning 1. Indtil videre burde man derimod vente med løsning 2 og 3, således  

 at hele ordningen kom til at fungere som en »tretrinsraket«.  

 løsning 2 ville til sin tid eventuelt kunne foregå i nævnets regie, og med  

 hensyn til løsning 3, var han ikke i tvivl om, at organisationerne nok skulle  

 finde sammen, når der var konkrete problemer, der skulle drøftes.
Ad b.
For  

 så vidt angik konkurrencen om samme kontaktsteder var det Tvermoes' helt  

 bestemte opfattelse, at en ændring af Danadopts og Terre des Hommes'  

 eksisterende forhold til Holt ville være til skade for Danadopt.
 Hjorth understregede, at det for justitsministeriet havde været en klar  

 forudsætning for autorisationsudvidelsen for Terre des Hommes, at Terre des  

 Hommes ikke greb ind i andre organisationers områder.
 Hornslet bemærkede, at den samme forudsætning havde været afgørende for  

 nævnets indstiling til justitsministeriet. ...........
 Tytte Botfeldt efterlyste større fleksibilitet, idet hun gerne så, at  

 Terre des Hommes i ganske særlige tilfælde havde mulighed for at formidle et  

 barn fra Holt, som organisationen havde fået papirer på, selv om barnet endnu  

 ikke var fyldt 5 år. ...........
Tange foreslog, at Danadopt skulle have ret til at formidle raske børn  

 under 5 år fra Holt, medens Terre des Hommes skulle have ret til at formidle  

 handicappede børn og børn over 5 år fra dette kontaktsted.
Terre des Hommes'  

 formidling af andre børn fra Holt måtte forudsætte en aftale herom mellem  

 Danadopt og Terre des Hommes.
 Såvel Tvermoes som Tytte Botfeldt kunne tilslutte sig Tanges forslag.
 På yderligere spørgsmål herom bekræftede Tytte Botfeldt udtrykkeligt, at  

 Terre des Hommes var helt indforstået med, at organisationernes hidtidige  

 fordeling af børnene blev opretholdt.
 Kai Åen kunne i det hele tilslutte sig det af Tvermoes anførte.  

 ............................ Sammenfattende kunne han gå ind for Hornslets  

 løsning 1, idet organisationerne, justitsministeriet og adoptionsnævnet kunne  

 »tale sammen hen ad vejen«, når der opstod behov for det.  

 ................
Tytte Botfeldt fandt løsning 3 uheldig. .......................... Terre  

 des Hommes hovedinteresse ville fortsat være handicappede børn og børn over 5  

 år.
Der kunne være store problemer med socialcentrene.
Han følte, at man i  

 Terre des Hommes »sad i forbandet hårde træsko«, fordi  

 socialcentrene havde så meget imod foreningens børn.
Selv om der var mange  

 børn til rådighed i udlandet, måtte man »grave dem stykkevis frem med en  

 theske« på grund af myndighedernes holdning rundt omkring.
Hornslet bemærkede, at han havde forudsat, at socialcentrene blev  

 orienteret om den »aftale«, man på mødet måtte nå frem til.
Dette  

 kunne alle tilslutte sig. ...............
 Hornslet konstaterede herefter enighed om løsning 1. Han henstillede  

 derfor, at alle tre organisationer snarest indsendte indberetning til nævnet  

 dels om den aktuelle situation med hensyn til kontakter i udlandet (herunder  

 allerede indgåede aftaler) dels om fremtidige kontakter.
