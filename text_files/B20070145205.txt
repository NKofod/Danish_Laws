Kapitel 1   Klassifikation af vandløb Kapitel 2   Registrering af vandløb Kapitel 3   Klage og ikrafttræden Bekendtgørelse om klassifikation og registrering af vandløb I medfør af § 11 og § 78 i lov om vandløb, jf. lovbekendtgørelse nr. 789 af 21. juni 2007, fastsættes:
Kapitel 1 Klassifikation af vandløb § 1. Vandløbsmyndigheden foretager klassifikation af vandløb efter reglerne i denne bekendtgørelse.
§ 2. Vandløbsmyndigheden kan bestemme, at private vandløb eller vandløbsstrækninger skal optages som offentlige vandløb.
Højere liggende strækninger af vandløb, der gennemløber flere kommuner, må dog ikke opklassificeres, hvis lavere liggende strækninger er klassificeret som privat vandløb.
 Stk. 2. Forud for afgørelse efter stk. 1 skal vandløbsmyndigheden indhente udtalelse fra vandløbsmyndigheden i de kommuner, som vandløbet gennemløber.
 Stk. 3. Afgørelse efter stk. 1 skal fastsætte en dato for vandløbsmyndighedens overtagelse af vedligeholdelsen.
§ 3. Vandløbsmyndigheden kan bestemme, at offentlige vandløb eller vandløbsstrækninger skal nedklassificeres til private vandløb.
Lavere liggende strækninger af vandløb, der gennemløber flere kommuner, må dog ikke nedklassificeres, hvis højere liggende strækninger er klassificeret som offentligt vandløb.
 Stk. 2. Forud for afgørelse efter stk. 1 skal vandløbsmyndigheden indhente udtalelse fra vandløbsmyndigheden i de kommuner, som vandløbet gennemløber.
 Stk. 3. Afgørelse efter stk. 1 skal fastsætte en dato for nedklassificeringen.
 Stk. 4. På datoen for nedklassificering skal vandløbet være vedligeholdt i overensstemmelse med regulativet for vandløbet.
Kapitel 2 Registrering af vandløb § 4. Vandløbsmyndigheden foretager en registrering af de for det enkelte vandløb gældende bestemmelser.
Oplysningerne er tilgængelige for alle.
Kapitel 3 Klage og ikrafttræden § 5. Vandløbsmyndighedens afgørelser efter § 2 og § 3 kan påklages til By- og Landskabsstyrelsen efter reglerne i lovens kapitel 16.
 Stk. 2. By- og Landskabsstyrelsens afgørelser kan ikke påklages til anden administrativ myndighed.
 § 6. Bekendtgørelsen træder i kraft den 22. december 2007.
 Stk. 2. Bekendtgørelse nr. 1352 af 11. december 2006 om klassifikation og registrering af vandløb ophæves.
