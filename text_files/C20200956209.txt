Cirkulære om organisationsaftale for Bioanalytikere Generelle bemærkninger 1. Skatteministeriet og CO10 - Centralorganisationen af 2010 har indgået vedlagte organisationsaftale af 12. august 2020 for bioanalytikere.
2. Organisationsaftalen udgør sammen med den gældende fællesoverenskomst mellem Finansministeriet og Lærernes Centralorganisation og CO10 - Centralorganisationen af 2010 (LC/CO10 fællesoverenskomsten) det samlede overenskomstgrundlag.
3. Ved overenskomstforhandlingerne i 2018 er det aftalt at forhøje basislønningerne.
Forhøjelserne har virkning fra den 1. oktober 2018.
 4. Der er i forbindelse med aftaleredigeringen foretaget en ændring i aftalens § 9 om timelønnedes overgang til månedsløn.
Ikrafttræden Cirkulæret har virkning fra 14. august 2020. Samtidigt ophæves Finansministeriets cirkulære nr. 10203 af 30. november 2016 om organisationsaftale for bioanalytikere (Modst. nr. 035-16).
Skatteministeriet, Medarbejder, og Kompetencestyrelsen, den 17. august 2020 Nanna Bak-Nielsen Bilag 1 Organisationsaftale for bioanalytikere - Nedennævnte bestemmelser supplerer og/eller fraviger fællesoverenskomsten mellem Finansministeriet og Lærernes Centralorganisation og CO10 - Centralorganisationen af 2010.
 § 1. Dækningsområde mv.
 Organisationsaftalen omfatter personer, der ansættes som bioanalytikere ved statslige arbejdspladser - herunder ved lægelaboratorier - ved arbejde, hvor uddannelse som bioanalytiker er en forudsætning.
 Udover staten omfatter organisationsaftalen endvidere de selvejende institutioner, hvor Skatteministeriet fastsætter løn- og ansættelsesvilkår for alle personalegrupper.
Organisationsaftalen omfatter ikke stillinger som lærer, undervisningsplanlægger eller leder ved undervisningsinstitutioner Stk. 2. Hvis der oprettes andre stillinger i staten, som forudsætter uddannelse som bioanalytiker, og som ikke er omfattet af § 4, henføres de ansatte til denne organisationsaftale.
Forinden stillingerne besættes, aftales lønnen mellem vedkommende ministerium og foreningen eller mellem de lokale parter efter bemyndigelse.
§ 2. Stillingernes art Bioanalytikere kan ansættes som:
 1. Bioanalytikere, hvorved forstås bioanalytikere, der har gennemgået en godkendt bioanalytikeruddannelse, eller har opnået autorisation.
2. Bioanalytiker med specialist- eller konsulentfunktioner, hvorved forstås bioanalytikere, der udfører særligt kvalificerede eller selvstændige arbejdsopgaver, herunder arbejdsledelse i mindre omfang, og som efter hidtidig praksis enten a) ville blive klassificeret som bioanalytikerundervisere, afdelingsbioanalytikere eller ledende bioanalytikere med indtil 7 underordnede eller b) ville blive ydet tillæg eller en højere lønrammeindplacering for specialistfunktioner og/eller konsulentfunktioner, jf.§ 4 i organisationsaftale af 20. december 1999 for bioanalytikere.
 3. Ledende bioanalytiker, hvorved forstås bioanalytikere, der under ansvar over for laboratoriets ledelse har ansvaret for laboratoriets daglige drift og ledelse af arbejdet for bioanalytikere og andet personale.
 4. Uautoriserede laboranter, hvorved forstås laboranter uden nærmere fastsat uddannelse.
§ 3. Lønsystemet Lønsystemet er etableret i henhold til den til enhver tid gældende rammeaftale om nye lønsystemer, hvis bestemmelser gælder, hvor intet andet måtte være nævnt i denne aftale.
Stk. 2. Lønsystemet består af en basisløn og en tillægsdel.
Tillægsdelen omfatter lokalt aftalte funktionstillæg, kvalifikationstillæg, engangsvederlag og resultatløn.
 Stk. 3. Ved ansættelse på deltid ydes forholdsmæssig løn.
 Stk. 4. Basislønningerne er angivet i årlige grundbeløb (niveau 31. marts 2012-niveau).
 Stk. 5. Overtidsbetaling beregnes pr. time som 1/1924 af den samlede faste løn, eksklusiv eventuelt rådigheds-/merarbejdstillæg.
§ 4. Basisløn Bioanalytikere 1. år  280.481 kr.
 2. år  285.724 kr.
 3. år  290.967 kr.
 Fra den 1. oktober 2018 forhøjes basislønnen for bioanalytikere til følgende:
 1. år  281.242 kr.
 2. år  286.499 kr.
 3. år  291.757 kr.
 Bioanalytikere med specialist- eller konsulentfunktioner, der er ansat til at udføre særligt kvalificerede eller selvstændige arbejdsopgaver, herunder arbejdsledelse i mindre omfang, jf. organisationsaftalens § 2, pkt. 2.
 311.937 kr.
 Fra den 1. oktober 2018 forhøjes basislønnen for bioanalytikere med specialist- eller konsulentfunktioner til følgende:
312.783 Ledende bioanalytikere med 8 eller flere underordnede 347.325 kr.
 Fra den 1. oktober 2018 forhøjes basislønnen for ledende bioanalytikere med 8 eller flere underordnede til følgende:
 348.267 kr.
Ledende bioanalytikere med mere end 25 underordnede 369.606 kr.
 Fra den 1. oktober 2018 forhøjes basislønnen for ledende bioanalytikere med mere end 25 underordnede til følgende:
 370.609 kr.
Uautoriserede laboranter 242.472 kr.
 Fra den 1. oktober 2018 forhøjes basislønnen for uautoriserede laboranter til følgende:
 243.130 kr.
§ 5. Pension Pensionsbidraget udgør 18 pct. af de pensionsgivende løndele.
Af pensionsbidraget, der indbetales af ansættelsesmyndigheden, anses 1/3 del for at være den ansattes eget bidrag.
Lønspecifikationen skal indeholde oplysninger herom.
Pensionsbidraget indbetales til Pensionskassen for Bioanalytikere.
§ 6. Midlertidig tjeneste i højere stilling Under midlertidig tjeneste i højere stilling finder de for statens tjenestemænd gældende regler anvendelse.
§ 7. Arbejdstid De ansatte er omfattet af den til enhver tid gældende aftale om arbejdstid for tjenestemænd i staten.
 Stk. 2. Ledende bioanalytikere er omfattet af de gældende regler om merarbejdsgodtgørelse.
§ 8. Tjenestedragt Der ydes fri tjenestedragt.
Hvor dette undtagelsesvis ikke lader sig gøre, ydes en kontant erstatning herfor på 3.200 kr. årligt eller, hvis der ydes fri vask, 1.541 kr. årligt.
§ 9. Timelønnede bioanalytikere Bioanalytikere, der antages som afløsere under ferie, sygdom og lign. eller til anden midlertidig beskæftigelse, kan aflønnes med timeløn, hvis den ansatte ikke er sammenlignelig med en fuldtids- eller tidsubegrænset ansat, eller hvis dette er begrundet i objektive forhold.
Stk. 2. Overgang til månedslønsansættelse sker efter en måneds uafbrudt ansættelse ved samme ansættelsesmyndighed Stk. 3. Timelønnede har - hvor ingen anden afregningsform er fastsat - ret til så vidt muligt ugentlig afregning.
Kan udbetaling ikke finde sted inden for eller i umiddelbar tilslutning til arbejdstiden, kan medarbejderen efter anmodning få beløbet tilsendt.
Stk. 4. For timelønnede kan tjenesteforholdet ophæves uden forudgående varsel.
Ved sygdom betragtes timelønnedes ansættelsesforhold som ophævet.
 Stk. 5. Timelønnede oppebærer i sygdomstilfælde dagpenge efter reglerne i lov om dagpenge ved sygdom eller fødsel.
 § 10. Ikrafttræden mv.
 Organisationsaftalen træder i kraft den 1. april 2018. Samtidigt ophæves organisationsaftale af 29. november 2016.
 Stk. 2. Organisationsaftalen kan såvel af Skatteministeriet som af CO10 - Centralorganisationen af 2010 opsiges med 3 måneders varsel til den 31. marts, dog tidligst til 31. marts 2021.
Bilag 2 Protokollat vedrørende mikrobiologiske laboratorier - De ved mikrobiologiske laboratorier ansatte, som har modtaget fyldestgørende uddannelse i det arbejde, som udføres på sådanne institutioner, aflønnes efter 3 års uafbrudt beskæftigelse ved sådant arbejde med lønnen for bioanalytikere.
 Såfremt de lokale parter i det enkelte tilfælde er enige derom, vil uddannelse og beskæftigelse på mikrobiologiske laboratorier uden for overenskomstområdet, herunder beskæftigelse af mindre end 3 års varighed, kunne medregnes.
Bilag 3 Protokollat vedrørende afvikling af ekstraordinære aktiviteter - Hvor der opstår et behov for afvikling af ekstraordinære aktiviteter, der ikke lader sig indpasse i den daglige drift inden for rammerne af gældende organisationsaftale, kan der træffes aftale mellem den enkelte institution og Danske Bioanalytikere om vilkårene for afvikling af disse aktiviteter i overensstemmelse med nedenstående retningslinjer.
 Ekstraordinære aktiviteter:
 a) aktiviteter, der ikke kan indpasses i den almindelige drift inden for rammerne af gældende organisationsaftale og aftaler.
b) aktiviteter, der er tidsmæssigt og opgavemæssigt afgrænset og c) aktiviteter, der er planlagte og ikke akutte.
Herudover vil ekstraordinære aktiviteter normalt være karakteriseret ved, at a) aktiviteterne er målelige kvantitativt eller kvalitativt på både input og outputsiden, og at b) aktiviteterne har en vis størrelse.
 Iværksættelse af ekstraordinære aktiviteter på et område, f.eks. operationsafdelinger, medfører ikke nødvendigvis, at afledte aktiviteter på andre områder, f.eks. sengeafsnit, omfattes af den ekstraordinære aktivitet.
 For personale, der ønsker at deltage i ekstraordinære aktiviteter, gælder følgende:
1. Deltagelse i ekstraordinære aktiviteter honoreres pr. time med skalatimelønnen tillagt 200 pct.
Honoreringen indgår i beregningen af den ferieberettigende løn, men er ikke pensionsgivende.
2. Bortfald af planlagte tjenester skal varsles med 4 døgn.
I modsat fald betales tjenesten, som om den var blevet gennemført.
 3. Ved sygdomsforfald ydes honorering af den aftalte tjeneste kun i de tilfælde, hvor tjenesten er påbegyndt ved sygdommens indtræden.
4. Det bør så vidt muligt undgås, at tjenesten strækker sig ud over det aftalte antal timer.
Overskrides det aftalte timetal, sker der honorering med den ovenfor anførte sats.
 5. Honorering for præsteret arbejde ydes for hver påbegyndte ½ time og udbetales løbende sidste hverdag i måneden i lighed med gældende praksis for arbejdstidsbestemte tillæg.
 Ansættelsesmyndigheden er ansvarlig for den faglige kvalitet og de arbejdsmiljømæssige forhold, samt at de involverede medarbejdere er omfattet af arbejdsgiverens øvrige forpligtelser vedrørende forsikringsmæssige forhold mv.
Forud for iværksættelsen af ekstraordinære aktiviteter indgås der en skriftlig aftale med hver enkelt medarbejder, som skal deltage i aktiviteterne.
Aftalen skal som minimum omfatte følgende elementer:
1. Medarbejderens navn 2. Hvilken periode, tjenesten skal forgå inden for med angivelse af start- og sluttidspunkt 3. Beskrivelse af karakteren og omfanget af tjenesten 4. Tjenestens placering på ugedage med angivelse af start- og sluttidspunkt, så vidt muligt mindst 4 uger frem 5. Honorering.
 Der kan anvendes en fortrykt standardaftale, som udfyldes med de relevante data.
