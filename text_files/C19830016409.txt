 Investeringsfondsloven er senest udsendt som lovbekendtgørelse nr. 401 af  

 19. august 1983.
 I lovbekendtgørelsen er medtaget de ændringer, der er sket ved lov nr. 188  

 af 20. maj 1983 om ændring af lov om investeringsfonds og ved lov nr. 201 af  

 25. maj 1983 om ændring af forskellige skattelove.
 I dette cirkulære omtales de ændringer i investeringsfondsloven, der er  

 sket ved disse to love.
 1. Lovens § 3, stk. 2, er ændret således, at der nu  

 kan frigives investeringsfondsmidler til forlods afskrivning på småaktiver  

 eller aktiver med en levealder på ikke over 3 år, hvis den skattepligtige  

 vælger at afskrive anskaffelsessummen efter reglerne i afskrivningslovens §  

 2.
 Der kan fortsat ikke frigives investeringsfondsmidler til forlods  

 afskrivning på de pågældende aktiver, hvis den skattepligtige vælger fuldt ud  

 at fradrage anskaffelsessummen i den skattepligtige indkomst for  

 anskaffelsesåret efter reglerne i afskrivningslovens § 3, stk. 1 eller 2.
 Ændringen har virkning for anskaffelser, der foretages i indkomståret 1983  

 og senere.
Samtidig er beløbsgrænsen for småaktiver hævet fra 1.800 kr. til 3.500 kr.  

 Grænsen skal med virkning fra og med indkomståret 1984 pristalsreguleres  

 efter reglerne i afskrivningslovens § 3, stk. 2. Det vil sige, at den skal  

 reguleres efter reguleringspristallet, der har januar 1980 = 100.  

 Reguleringen skal foretages på grundlag af pristallet for oktober måned i  

 året forud for indkomståret.
Beløbet skal forhøjes eller nedsættes med samme  

 procent som den, hvormed reguleringspristallet er ændret i forhold til et  

 pristal på 127,5. Den nævnte procentvise ændring beregnes med een decimal.
De  

 efter procentreguleringen fremkomne beløb skal afrundes opad til nærmeste  

 kronebeløb, der kan deles med 100.
 Pristalsreguleringen offentliggøres hvert år af statsskattedirektoratet.
 2. I lovens § 3 er indsat et nyt stk. 8. Efter denne  

 bestemmelse kan henlæggelser til investeringsfonds ikke anvendes til forlods  

 afskrivning på anskaffelsesudgifter vedrørende personbiler, der er  

 indregistreret til privat personbefordring eller til udlejning uden fører.  

 Disse biler har tidligere været omfattet af afskrivningslovens § 6A, der nu  

 er ophævet.
Skolevogne og biler, der er indregistreret som last- og  

 varemotorkøretøjer, der er berigtiget med halv omsætningsafgift, var også  

 omfattet af den tidligere regel i afskrivningslovens § 6A, men de er ikke  

 omfattet af den nye begrænsning i investeringsfondsloven.
De sidstnævnte  

 biler er biler på de såkaldte "papegøjeplader", som ikke har kunnet  

 nyindregistreres siden 1971.
 Hyrevogne er ikke omfattet af begrænsningen.
 Ændringen har virkning for anskaffelser, der har fundet sted den 17. maj  

 1983 eller senere.
 3. I lovens § 3A er indsat et nyt stk. 2. Efter denne  

 bestemmelse kan skattepligtige personer, der som interessenter deltager i en  

 virksomhed, kun benytte henlæggelser til investeringsfonds til forlods  

 afskrivning på aktiver i virksomheden, hvis antallet af ejere af virksomheden  

 er højst 10, og hvis den skattepligtige deltager i driften af virksomheden i  

 ikke uvæsentligt omfang.
 Anvendelsen af udtrykket "interessenter" betyder, at reglen ikke  

 begrænser adgangen til at benytte investeringsfondsmidler ved investering i  

 enkeltmandsvirksomheder.
 Det må antages, at reglen ikke blot gælder for egentlige  

 interessentskaber, men i alle tilfælde, hvor flere personer er fælles om en  

 virksomhed.
Kravet om en væsentlig arbejdsindsats gælder for alle interessenter, der  

 ønsker investeringsfondsmidler frigivet.
Det er ikke til hinder for  

 frigivelse af investeringsfondsmidler, at ikke alle interessenter i den  

 pågældende virksomhed opfylder kravet om en væsentlig arbejdsindsats.
Ved afgørelsen af, om en arbejdsindsats kan anses som væsentlig, skal en  

 arbejdsindsats på mindst 50 timer månedligt anvendes som en vejledende norm.  

 Kravet om en væsentlig arbejdsindsats gælder også ved anskaffelse af fast  

 ejendom.
Det afgørende er arbejdsindsatsen i den virksomhed, den faste  

 ejendom eller aktivet i øvrigt benyttes i.
Kravet om en væsentlig arbejdsindsats kan være opfyldt, selv om en  

 virksomhed er sæsonbetonet, og der derfor ikke er behov for nogen  

 arbejdsindsats uden for sæsonen.
Er en virksomhed sæsonbetonet, betyder  

 kravet om en væsentlig arbejdsindsats, at den skattepligtige skal opfylde  

 kravet om en arbejdsindsats på mindst 50 timer månedligt i sæsonen.
Kravet om  

 en væsentlig arbejdsindsats vil normalt betyde, at den skattepligtige skal  

 yde en arbejdsindsats på 12 x 50 timer, ialt 600 timer om året.
Er en  

 virksomhed imidlertid sæsonbetonet, således at den kun er i drift f.eks. 3  

 måneder om året, opfylder den skattepligtige kravet om en væsentlig  

 arbejdsindsats, såfremt han arbejder mindst 50 timer månedligt i de 3  

 måneder, ialt 150 timer.
Anskaffelse af f.eks. inventar til en restaurant,  

 der kun har åbent om sommeren, kan berettige til frigivelse af  

 investeringsfondsmidler, hvis den skattepligtige må antages at yde en  

 væsentlig arbejdsindsats, det vil sige arbejde 50 timer månedligt i den del  

 af året, hvor restauranten har åbent.
 Ministeren for skatter og afgifter kan tillade, at henlæggelser frigives,  

 selv om antallet af ejere i en selvstændig virksomhed overstiger 10, når  

 særlige forhold taler herfor.
 Dispensationsadgangen tænkes særlig anvendt ved investering i eksisterende  

 virksomheder, hvor der allerede er over 10 ejere.
 Ansøgning om dispensation indgives til skattedepartementet, Slotsholmsgade  

 12, 1216 København K.
 Der kan ikke dispenseres fra kravet om en væsentlig arbejdsindsats.
 Ændringen har virkning for anskaffelser, der har fundet sted den 17. maj  

 1983 eller senere.
 Afgørelsen af, hvornår et aktiv skal anses for anskaffet, træffes efter  

 samme regler, som gælder for afskrivninger i øvrigt.
For driftsmidler finder de nye regler anvendelse, når levering har fundet  

 sted den 17. maj 1983 eller senere.
Levering anses at have fundet sted, når  

 risikoen for driftsmidlets hændelige undergang er overgået til erhververen.
For fast ejendom finder de nye regler anvendelse, når ejendommen er taget  

 i brug til et afskrivningsberettiget formål den 17. maj 1983 eller senere.  

 Dette gælder, selv om der før dette tidspunkt har foreligget en endelig og  

 bindende aftale om overdragelse af ejendommen.
Har en skattepligtig inden den  

 17. maj 1983 erhvervet en fast ejendom, og har han inden den 17. maj 1983  

 startet en erhvervsvirksomhed i ejendommen, er erhvervelsen ikke omfattet af  

 de nye regler.
Er erhvervsvirksomheden imidlertid først startet den 17. maj  

 1983 eller senere, er erhvervelsen omfattet af de nye regler, uanset at  

 erhvervelsen af ejendommen er sket før den 17. maj 1983.
4. Som følge af den i punkt 3 omtalte lovændring er  

 det tanken at udvide anvendelsen af lovens § 9, stk. 2, i en  

 overgangsperiode.
Efter § 9, stk. 2, kan skatteyderen ansøge om at få sine  

 investeringsfondsmidler frigivet, uden at midlerne anvendes til investering.  

 Frigivelsen er betinget af en efterbeskatning, jfr. lovens § 9, stk. 2, 2.  

 pkt.
 Hvis en skattepligtig inden den 17. maj 1983 har foretaget henlæggelser  

 til investeringsfonds med henblik på investering efter de hidtil gældende  

 regler, kan en ansøgning om frigivelse efter § 9, stk. 2, normalt forventes  

 imødekommet.
Ansøgning om frigivelse skal stiles til det pågældende  

 amtsskatteinspektorat, for Københavns og Frederiksberg kommuners vedkommende  

 dog de pågældende skattedirektorater.
De frigivne henlæggelser medregnes ved  

 opgørelsen af den skattepligtige indkomst efter den almindelige regel i  

 lovens § 9, stk. 2, 2. pkt.
 Frigivelse efter disse retningslinier er betinget af, at ansøgningen  

 indgives inden udgangen af 1984.
5. Lovens § 5 er ændret således, at skattepligtige  

 personer skal indskyde 70 pct. af henlæggelsen på spærret konto.
Dette gælder  

 for skattepligtige personer, der skal føre regnskab i henhold til  

 bogføringsloven eller skattekontrolloven, eller som uden at have pligt dertil  

 fører et regnskab, der vedlægges selvangivelsen.
 Selskaber, foreninger og institutioner m.v., der skal føre regnskab i  

 henhold til bogføringsloven, skal fortsat kun indskyde 50 pct. af  

 henlæggelsen på spærret konto.
 For andre skattepligtige skal indskuddet som hidtil andrage 100 pct. af  

 henlæggelsen.
Ændringen har virkning for henlæggelser for henlæggelsesåret 1983 og  

 senere år.
For personer, hvis indkomstår 1983 er udløbet inden den 17. maj  

 1983, finder ændringen dog først anvendelse for henlæggelser for  

 henlæggelsesåret 1984 og senere år.
