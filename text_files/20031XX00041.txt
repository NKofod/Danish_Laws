Skriftlig fremsættelse (5. november 2003) Økonomi- og  

 erhvervsministeren  

  

 (Bendt Bendtsen) :
 Herved tillader jeg mig for Folketinget at fremsætte:
Forslag til lov om  

 registrering af ledningsejere (Lovforslag nr.
L 52).
 Med forslag til lov om registrering af ledningsejere har  

 regeringen taget initiativ til at undgå mange af de graveskader, som hvert år  

 sker inden for bygge- og anlægssektoren, og som koster entreprenører,  

 ledningsejere  

 samt bygherrer betydelige beløb i form af spildtid med gravearbejdet,  

 retablering af ledninger og øgede bygge- og anlægsudgifter.
 Et udvalgsarbejde med deltagelse af branchens parter har  

 konstateret, at en væsentlig årsag til, at ledninger overgraves, er, at  

 entreprenøren ikke har kendskab til, hvem der ejer ledningerne indenfor  

 graveområdet, og dermed ikke rekvirerer nærmere oplysninger om ledningernes  

 beliggenhed.
 Med lovforslaget etableres et landsdækkende  

 ledningsejerregister, der vil lette entreprenørers byrder i forbindelse med  

 undersøgelser forud for gravearbejdet og reducere samfundets udgifter som  

 følge  

 af graveskader og forbedre forsyningssikkerheden.
Lovforslaget indebærer, at landets kollektive netejere m.fl.  

 ved lov bliver forpligtet til at indlægge oplysninger i registeret om deres  

 ledningsnets geografiske beliggenhed og om, hvordan de kan kontaktes for  

 nærmere information.
Entreprenører o.a., som i erhvervsøjemed graver i  

 jorden,  

 vil få pligt til at forespørge i registret, således at relevante  

 ledningsejere  

 kan kontaktes og bidrage med nærmere oplysninger om eventuelle ledninger i  

 området, før gravearbejdet iværksættes.
 Indberetningspligten anslås at vedrøre omkring 5.300  

 ledningsejere på landsplan, hvoraf hovedparten er forsyningsselskaber, mens i  

 størrelsesordenen ca. 1.000 entreprenører vil blive berørt af  

    

  

 pligten til at forespørge i registret.  

 Derudover vil enkelte borgere, som ejer egentlige ledninger i et vejareal  

 (bortset fra almindelige stikledninger), få indberetningspligt.
Den samfundsøkonomiske gevinst skønnes at ligge på mellem 100  

 og 150 millioner kr. om året, som hovedsagelig vil komme erhvervslivet til  

 gode.
Hertil kommer værdien af den forøgede forsyningssikkerhed, som følger  

 af  

 færre graveskader.
Staten afholder udgiften til etablering af registret inden for  

 en ramme af 5,7 millioner kr.
Finansieringen af registrets drift m.v. sker  

 gennem brugerbetaling i størrelsesordenen 3,5 mio. kr. årligt, som dækkes af  

 entreprenører  

 o.a., der forespørger på registret i forbindelse med gravearbejder.
 De statslige merudgifter til de overordnede styrings- og  

 tilsynsopgaver m.v. i forbindelse med ordningen, dækkes fra og med 2005 af  

 gebyret og henføres til Erhvervs- og Boligstyrelsens driftsbevilling, således  

 at ordningen er udgiftsneutral for staten.
 Ledningsejerne vil få gratis adgang til  

 at indberette og opdatere oplysninger i registret.
 De kommunaløkonomiske konsekvenser skal forhandles med de  

 kommunale parter.
 Forslaget forventes at have positive miljømæssige konsekvenser.
 Forslaget indeholder ingen EU-retlige aspekter.
 Det foreslås, at loven træder i kraft den 1. marts 2004, men  

 således at indberetningspligten først bliver aktuel fra den 1. marts 2005.  

 Registret vil derefter åbne for brugerne den 1. september 2005.
 Idet jeg i øvrigt henviser til lovforslaget og de bemærkninger,  

 der ledsager det, skal jeg anbefale forslaget til Tingets velvillige  

 behandling.
