Skriftlig fremsættelse (28. januar 2021) Sundhedsministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af lov om foranstaltninger mod smitsomme sygdomme og andre overførbare sygdomme, sundhedsloven og retsplejeloven (Yderligere foranstaltninger for at forebygge og inddæmme nye virusvarianter af covid-19 og udvidet adgang til kommunale isolationsfaciliteter) (Lovforslag nr.
L 152) Danmark har aktuelt smittespredning med nye virusvarianter, som vurderes at være problematiske, da de skønnes mere smitsomme.
Foruden de kendte, mere smitsomme varianter er det sandsynligt, at der globalt eksisterer andre endnu ukendte varianter.
I lyset af sundhedsmyndighedernes vurderinger og ud fra et forsigtighedsprincip er der midlertidigt indført skærpede restriktionerne for rejser ind og ud af Danmark for at bevare epidemikontrollen i den kommende tid.
Sundhedsmyndighederne vurderer, at der er betydeligt større risiko for, at smitten igen kan stige eksponentielt grundet udbredelsen af nye og mere smitsomme virusvarianter.
Dette på trods af et generelt fald i antal bekræftede tilfælde med covid-19.
Regeringen finder, at der grundet den alvorlige risiko for smittespredning med nye og mere smitsomme virusvarianter er behov for  allerede før den 1. marts 2021, hvor en ny epidemilov forventes at træde i kraft  at kunne tage nogle af de nye værktøjer, som det fremsatte lovforslag til ny epidemilov (L 134) indeholder, i brug.
Det gælder muligheden for at fastsætte regler om, at indrejsende skal lade sig undersøge (teste) og isolere, regler, der kan sikre Styrelsen for Patientsikkerhed bedre adgang til oplysninger om passagerer fra fly, og regler om udvidelse af kredsen af personer, der kan tilbydes frivilligt ophold på en kommunal isolationsfacilitet.
Med nærværende lovforslag foreslås det, at der etableres hjemmel til at fastsætte nærmere regler om krav til indrejsende om at lade sig teste ved ankomst til landet og gå i selvisolation.
Det foreslås endvidere, at der etableres hjemmel til at fastsætte regler om, at flyselskaber skal registrere bestemte oplysninger om passagerer, og at disse skal udleveres til Styrelsen for Patientsikkerhed straks ved ankomst til landet.
Det foreslås desuden at udvide kredsen af personer, der omfattes af tilbuddet om frivilligt ophold på en kommunal isolationsfacilitet, så tilbuddet også omfatter personer, der er i risiko for at være smittede med covid-19, og som afventer resultat af test.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
