(Personfradrag for pensionister og forhøjelse af gebyrer) Ved lov nr. 210 af 23. maj 1979 er der gennemført ændringer i § 4, stk. 2,  

 litra g, § 37, stk. 5 og 7, og § 57, stk. 2, i lov om opkrævning af indkomst-  

 og formueskat for personer m.v. (Kildeskat), som senest er optrykt ved  

 lovbekendtgørelse nr. 443 af 19. oktober 1979.
 I det følgende redegøres der for disse ændringer.
 1. § 37, stk. 5 og stk. 7, om det særlige  

 personfradrag for enlige pensionister m.v.
Efter de hidtil gældende regler i kildeskattelovens § 37, stk. 5, er  

 folkepensionister m.v. berettiget til et forhøjet personfradrag, hvis de ikke  

 er sambeskattet med en ægtefælle ved indkomstårets udløb.
Pensionister, som  

 er sambeskattet med en ægtefælle ved indkomstårets udløb, er derimod alene  

 berettiget til et almindeligt personfradrag.
 Hvis en pensionist indgår ægteskab, mister han eller hun det forhøjede  

 personfradrag med virkning for hele det år, hvori ægteskabet er indgået.
Bestemmelsen er nu ændret således, at der indrømmes pensionisten forhøjet  

 personfradrag også for det år, hvori denne indgår ægteskab.
Først året efter  

 indgåelsen af ægteskabet vil pensionisten således overgå til det almindelige  

 personfradrag.
En tilsvarende ændring er vedtaget i bestemmelserne i § 37, stk. 7, om  

 personfradrag for begrænset skattepligtige.
 Ændringerne har virkning fra og med indkomståret 1979.
 2. § 57, stk. 2, om forhøjelse af gebyrer.
Efter bestemmelsen i kildeskattelovens § 57, stk. 1, skal  

 indeholdelsespligtige (arbejdsgivere) redegøre for indeholdelserne over for  

 skattemyndighederne efter nærmere regler, som fastsættes af ministeren for  

 skatter og afgifter.
Disse regler findes i bekendtgørelse nr. 544 af 20.  

 december 1971 om A-skat efter kildeskatteloven.
I denne bekendtgørelse er det bl.a. bestemt, at den indeholdelsespligtige  

 for hver kalendermåned skal gøre rede for den udbetalte eller godskrevne  

 A-indkomst og indeholdte A-skat.
Redegørelsen skal indgives inden en fastsat  

 tidsfrist, og der må betales et gebyr til statskassen, hvis fristen ikke  

 overholdes.
Gebyret udgør 1 pct. af det beløb, som skal indbetales for den  

 pågældende periode.
Gebyret skal dog mindst andrage 50 kr. og kan højst  

 udgøre 300 kr.
 Disse beløbsgrænser er fastsat i kildeskattelovens § 57, stk. 2.
 De nævnte beløbsgrænser i § 57, stk. 2, i kildeskatteloven på 50 kr. og  

 300 kr. er nu forhøjet til henholdsvis 100 kr. og 500 kr.
 Ændringen har virkning for redegørelser vedrørende perioder, der begynder  

 den 1. juli 1979 eller senere.
 3. § 4, stk. 2, litra g.
 Den ændrede formulering vedrørende lov om pension til enker m.fl. er alene  

 af redaktionel karakter.
 Ændringen har virkning fra og med indkomståret 1979.
