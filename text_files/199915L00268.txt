Tillægsbetænkning afgivet af  

 Indfødsretsudvalget den 15. december 1999 Tillægsbetænkning over Forslag til lov om ændring af lov om  

 dansk indfødsret (Ændring af reglerne om erhvervelse af dansk  

 indfødsret ved erklæring) Udvalget har, efter at lovforslaget ved 2. behandling blev  

 henvist til fornyet udvalgsbehandling, behandlet dette i et møde.
 Herefter indstiller et flertal (Socialdemokratiets,  

 Venstres, Det Konservative Folkepartis, Dansk Folkepartis, Det Radikale  

 Venstres, Kristeligt Folkepartis og Frihed 2000´s medlemmer af udvalget)  

 lovforslaget til  vedtagelse uændret.
 Et mindretal (Socialistisk Folkepartis og  

 Enhedslistens medlemmer af udvalget) indstiller lovforslaget til  

forkastelse.
Det er mindretallets opfattelse, at børn og unge,  

 der er vokset op i Danmark, bør have adgang til at blive danske  

 statsborgere.
For disse unge er Danmark deres hjemland, uanset at de formelt  

 har haft andet statsborgerskab under deres opvækst.
Lovforslaget vil efter mindretallets opfattelse skade de  

 unges integration i Danmark.
Muligheden for dansk statsborgerskab til unge er  

 et tilsagn om, at de også formelt kan blive integreret i det danske  

 samfund med de rettigheder og pligter, der følger deraf.
Det er efter  

 mindretallets opfattelse et centralt punkt i integrationsprocessen, at der  

 gennem et statsborgerskab sker et brud med den rolle, som mange unge placeres  

 i som » udlændinge«, »andengenerationsindvandrere«, »fremmede« og andre tilsvarende kategoriseringer.
Uden  

 statsborgerskabet fastholdes folk i en rolle, som »udenforstående« i  

 modsætning til »os andre«.
Retten til statsborgerskab er et vigtigt redskab til  

 at fremme integrationen.
Forslagets kriterier for afvisning af statsborgerskab ved  

 erklæring forstærker denne situation.
Ifølge kriterierne  

 vil selv mindre forseelser medføre tab af retten til statsborgerskab  

 ved erklæring.
Der er på ingen måde tale om, at det  

 udelukkende er hård kriminalitet, der skal medføre tab af retten  

 til statsborgerskab ved erklæring.
Det vil betyde, at unge uden dansk  

 statsborgerskab i praksis vil blive straffet ekstra sammenlignet med deres  

 omgangskreds af unge med dansk statsborgerskab.
Det er bemærkelsesværdigt, at Danmark med  

 lovforslaget kommer til at stille strengere krav til unge udlændinge,  

 der søger dansk statsborgerskab, end dem, der gælder for unge  

 udlændinge fra Norden og EU, der søger om statsborgerskab i  

 Danmark.
Mindretallet har her bemærket sig, hvad Det Danske Center for  

 Menneskerettigheder skriver på side 2 i sin henvendelse til  

 Folketinget, jf.
L 151   bilag 9:
» Menneskerettighedscentret har ligeledes påpeget, at  

 forslaget heller ikke er i overensstemmelse med intentionerne i de  

 internationale konventioner på området, som Danmark har  

 underskrevet.
Blandt andet fremgår det af Europarådets Konvention  

 om Statsborgerret, at en person, som er født i en stat eller har haft  

 fast bopæl i denne i en periode før det fyldte 18. år,  

 skal have en lettere adgang til at få statsborgerskab end normalt  

 fastsat.
Med dette lovforslag indskrænkes muligheden for at  

 følge denne hensigt, hvilket efter mindretallets opfattelse er forkert  

 og går imod de intentioner, der ligger i at tilskynde til  

 opnåelse af statsborgerskab som et af flere redskaber til integration i  

 det danske samfund.
Mindretallet tager skarpt afstand fra den måde,  

 flertallet har hastet denne lovændring igennem på.
De mange  

 højtidelige erklæringer om at sikre en højere lovkvalitet  

 og grundighed i behandlingen af lovforslag er fuldstændig tilsidesat i  

 denne sag.
Efter mindretallets opfattelse har flertallet ingen saglig grund  

 til at gennemtvinge denne ændring uden seriøs diskussion.
Der er  

 alene tale om, at man af populistiske hensyn ønsker at tækkes en  

 medieoppisket »folkestemning« om at gribe ind og vise, at man er »tough on crime«.
På  

 den måde vil man   uagtet konsekvenserne af sine beslutninger  

 lægge sig i kølvandet på de retspolitiske  

 højrevinde, der blæser ind over landet fra blandt andet USA og  

 Storbritannien.
At dette er tilfældet, tydeliggøres efter  

 mindretallets opfattelse af det forhold, at justitsministeren har undladt at  

 sende lovforslaget til høring hos eksperter uden for  

 Justitsministeriet, inden det blev fremsat.
Efter mindretallets opfattelse er  

 det   uagtet at ministeren mener, at der ikke foreligger nogen tradition for  

 at sende lovforslag inden for indfødsretsområdet til  

 høringer   et udtryk for en ligegyldighed med hensyn til at sikre en  

 høj kvalitet i lovgivningsprocessen.
Mindretallet finder ikke, at justitsministerens svar har  

 udelukket, at lovforslaget er i strid med grundlovens § 44, stk. 1, om, at  

 ingen udlænding kan få indfødsret uden ved lov, idet  

 grundlovsbestemmelsen forudsætter, at en lov om adgang til  

 indfødsret ved erklæring indeholder bestemte, faste betingelser  

 for adgangen til indfødsret, jf. bemærkningerne til § 1, nr. 4,  

 i lovforslag nr.
L 69 om ændring af lov om dansk indfødsret, lov  

 om offentlig aktion ved aktionsledere og lov om vagtvirksomhed  

 (folketingsåret 1998-99).
Dorte Bennedsen (S) fmd.  

  Sandy Brinck (S)  Lars Kramer Mikkelsen (S)  

  Hugo Sørensen (S)  Margot Torp (S)  

  Jens Peter Vernersen (S) Knud Erik Hansen (SF)  

  Henrik Svane (RV)  Søren Søndergaard (EL)  

  Erik Larsen (V)  Gyda Kongsted (V)  

  Preben Rudiengaard (V)  

  Helge Adam Møller (KF)  

  Henriette Kjær (KF)  Poul Nødgaard (DF)  

 nfmd.  Tom Behnke (FRI)  Ole M.
Nielsen (KRF) Centrum-Demokraterne havde ikke medlemmer i udvalget.
