Cirkulære om aftale om Den Statslige Kompetencefond (Til samtlige ministerier og styrelser mv.) Generelle bemærkninger 1. Skatteministeriet og Offentligt Ansattes Organisationer (Det Statslige Område), CO10, Centralorganisationen af 2010, Akademikerne og Lærernes Centralorganisation har den 28. september 2021 indgået vedlagte aftale om Den Statslige Kompetencefond.
 2. Ved overenskomstforhandlingerne i 2021 blev det aftalt at ændre i §2, hvor beløbet i fonden er ændret til 172,5 mio. mod tidligere 172,3 mio.
Ikrafttræden Cirkulæret har virkning fra den 1. april 2021. Samtidig ophæves Skatteministeriets cirkulære af 11. december 2019 om aftale om Den Statslige Kompetencefond (Medst.nr. 086-19).
Skatteministeriet, Medarbejder- og Kompetencestyrelsen, den 18. oktober 2021 Mia Ebert Jørgensen Bilag Aftale om Den Statslige Kompetencefond - § 1. Indledning Med et arbejdsmarked i forandring er kompetenceudvikling af statens medarbejdere vigtig for at sikre opgavevaretagelsen på arbejdspladserne og medarbejdernes udviklingsmuligheder på arbejdsmarkedet.
Derfor har parterne etableret Den Statslige Kompetencefond, der skal støtte individuel kompetencegivende kompetenceudvikling på statens arbejdspladser.
§ 2. Økonomisk ramme Der afsættes 172,5 mio. kr. til fonden, der fordeles ligeligt ud over overenskomstperioden, medmindre parterne aftaler andet.
§ 3. Formål Formålet med Den Statslige Kompetencefond er at fremme og understøtte de statslige arbejdspladsers kompetenceudviklingsindsats og sikre medarbejderne et øget kompetenceniveau til gavn for både arbejdspladsernes opgaveløsning og medarbejdernes værdi på arbejdsmarkedet.
 Midlerne anvendes med fokus på individuel kompetencegivende kompetenceudvikling, og er et supplement til de økonomiske midler, der allerede anvendes af statens arbejdspladser til kompetenceudvikling.
 Stk. 2. Fonden kan desuden yde støtte til særlige indsatser besluttet af parterne.
§ 4. Anvendelsesområde Midler fra Den Statslige Kompetencefond kan anvendes i forbindelse med kompetenceudviklingsforløb, der er aftalt som led i en individuel udviklingsplan for medarbejderen.
 Stk. 2. Der kan ansøges om støtte til dækning af følgende udgifter i forbindelse med medarbejdernes kompetenceudvikling:
 Uddannelses- og kursusgebyr (ex moms)  Materialer  Transport og ophold.
 Stk. 3. Det er en forudsætning for tildeling af midler fra Den Statslige Kompetencefond, at medarbejder og nærmeste leder begge har godkendt ansøgningen.
 Stk. 4. Hertil er det en forudsætning for tildeling af midler fra Den Statslige Kompetencefond, at der er medfinansiering fra arbejdsgiveren i form af arbejdstid eller økonomiske midler, og at der er tale om et supplement til de midler, arbejdspladsen i øvrigt anvender til kompetenceudvikling.
§ 5. Organisering og udmøntning Fonden opdeles i fire fondsområder.
Et for hver af de fire centralorganisationer:
 Offentligt Ansattes Organisationer  Lærernes Centralorganisation  Centralorganisationen af 2010  Akademikerne Stk. 2. Fondens midler fordeles forholdsmæssigt til fondsområderne efter lønsum.
Stk. 3. Hvert fondsområde uddeler efter ansøgning midler til ansatte på de forhandlingsområder, der hører under den pågældende centralorganisation.
Aftales der tværgående indsatser mellem to eller flere fondsområder finansieres indsatserne som udgangspunkt af de berørte fondsområder.
 Stk. 4. Fondsområderne kan underopdeles i kar, hvis der er enighed om det blandt de relevante parter.
§ 6. Ikrafttræden og opsigelse Denne aftale har virkning fra den 1. april 2021.
 Stk. 2. Samtidig ophæves aftale af 11. december 2019 om Den Statslige Kompetencefond.
 Stk. 3. Aftalen kan opsiges skriftligt med 3 måneders varsel til den 31. marts, dog tidligst til 31. marts 2024.
