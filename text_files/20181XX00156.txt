Skriftlig fremsættelse (24. oktober 2018) Erhvervsministeren (Rasmus Jarlov):
 Herved tillader jeg mig for Folketinget at fremsætte:
Forslag til lov om firmapensionskasser (Lovforslag nr.
L 79) Formålet med lovforslaget er at implementere Europa-Parlamentets og Rådets direktiv 2016/2341/EU af 14. december 2016 om arbejdsmarkedsrelaterede pensionskassers (IORPers) aktiviteter og tilsyn hermed (IORP II-direktivet). Med lovforslaget ophæves den gældende lov om tilsyn med firmapensionskasser, som bl.a. gennemførte Europa-Parlamentets og Rådets direktiv 2003/41/EF af 3. juni 2003 om arbejdsmarkedsrelaterede pensionskassers aktiviteter og tilsynet hermed (IORP-direktivet).
Revisionen af IORP-direktivet er begrundet i et behov for at forbedre beskyttelsen af pensionsopsparingerne i de arbejdsmarkedsrelaterede pensionskasser i resten af EU.
I andre europæiske lande spiller de en væsentlig rolle i forvaltningen af borgernes pensionsopsparinger.
I Danmark omfatter IORP-reglerne kun en lille del af de virksomheder, der forvalter danskernes pensionsopsparinger.
Det er således kun de såkaldte firmapensionskasser, der er omfattet af reglerne i både den eksisterende lov og i lovforslaget til lov om firmapensionskasser.
Lovforslaget etablerer en ny hovedlov for firmapensionskasserne, som viderefører en stor del af bestemmelserne fra den eksisterende lov.
De primære justeringer implementerer direktivets skærpede krav til ledelse og styring af pensionskasserne og direktivets krav, som skal sikre medlemmerne klare og relevante oplysninger om deres pensionsordninger.
Samtidig fjernes visse gældende danske krav til, hvordan firmapensionskasserne må investere deres penge, eksempelvis placerings- og spredningsregler, der i stedet erstattes af såkaldte prudent person-regler.
Udover at gennemføre de nye krav fra IORP II-direktivet viderefører lovforslaget de bestemmelser fra den gældende regulering, som er vurderet nødvendige for at sikre en god beskyttelse.
Endvidere fjernes en række krav, der i dag indebærer overimplementering i den eksisterende lov.
Lovforslaget indeholder endelig aflønningsregler, samt krav om en whistleblowerordning i overensstemmelse med de brede politiske aftaler herom.
Lovforslaget omfatter erhvervsrettet regulering med ikrafttrædelsesdatoen 13. januar 2019, og loven bør derfor bekendtgøres senest fire uger før ikrafttrædelse.
Det foreslås derfor, at behandlingen i Folketinget bliver afsluttet senest fire uger før den 13. januar 2019.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
