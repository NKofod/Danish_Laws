Skriftlig fremsættelse (4. oktober 2018) Sundhedsministeren (Ellen Trane Nørby):
 Herved tillader jeg mig for Folketinget at fremsætte:
Forslag til lov om ændring af lov om regionernes finansiering (Ændring af det statslige bidrag til finansiering af regionerne) (Lovforslag nr.
L 66) Regeringen ønsker et nært og sammenhængende sundhedsvæsen, hvor flere borgere behandles i deres nærområde frem for inde på det specialiserede sygehus.
Det er godt for danskerne og samtidig sikrer vi, at sygehusene ikke sander til i patienter.
 Derfor ønsker regeringen en modernisering og styrkelse af det primære sundhedsvæsen og en ændret styring af sundhedsvæsenet, så der sættes et styrket fokus på det nære sundhedsvæsen.
 For at ændre styringen har regeringen fjernet 2%-produktivitetskravet og den statslige aktivitetspulje og i stedet lanceret Nærhedsfinansiering.
 Dette lovforslag udgør hjemmel for udbetaling af Nærhedsfinansiering til regionerne og dermed grundlaget for en ændret styring.
Med nærhedsfinansiering opsættes mål for regionerne for en styrket sammenhæng og omstilling til det nære sundhedsvæsen.
Målet er, at sammenhæng og nærhed i behandling får højeste prioritet hos sundhedsvæsenets aktører.
For den enkelte borger kan det betyde, at man oftere behandles via digitale løsninger og i det nære sundhedsvæsen, fx af en udgående sygehusfunktion, i almen praksis eller i kommunerne, fremfor på en sygehusafdeling, samt en øget indsats for at undgå genindlæggelse.
 Med nærhedsfinansiering afhænger 1,5 mia. kr. af regionernes finansiering af deres præstationer på et bredt sæt af opsatte resultatkriterier for sammenhæng og nærhed.
 Afskaffelse af aktivitetspuljen og produktivitetskravet, samt lancering af Nærhedsfinansiering er aftalt med Danske Regioner i Aftalen om regionernes økonomi for 2019. Lovforslaget er dermed en direkte udmøntning af aftale om regionernes økonomi for 2019.
 Idet jeg i øvrigt tillader mig at henvise til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
