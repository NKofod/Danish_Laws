Skriftlig fremsættelse (24. februar 2021) Transportministeren Benny Engelbrecht:
 Herved tillader jeg mig for Folketinget at fremsætte:
Forslag til lov om ændring af lov om anlæg og drift af en fast forbindelse over Femern Bælt med tilhørende landanlæg i Danmark (Lovforslag nr.
L 168) Lovforslaget har til formål at implementere Europa-Kommissionens statsstøtteafgørelse af 20. marts 2020 om statsstøtte SA. 39078  2019/C (ex 2014/N), som den danske stat har ydet til Femern A/S (C(2020) 1683 final).
På baggrund af ovennævnte afgørelse skal der ske en ændring af finansieringsmodellen for Femern Bælt-forbindelsen.
I afgørelsen fastslog Kommissionen, at de danske myndigheder er forpligtet til at opkræve en højere provision fra Femern A/S, der står for kyst-til-kyst-forbindelsen.
Lovforslaget indebærer, at provisionen forhøjes til 2 pct. p.a. for lån med statsgaranti og statslån i stedet for den nugældende sats på 0,15 pct. p.a.
Den forhøjede provision medfører en ekstra udgift for Femern A/S på 1,85 pct. p.a. af den udestående gæld.
Med lovforslaget gives A/S Femern Landanlæg, der står for etableringen af de offentlige landanlæg, hjemmel til at videreudlåne statsgaranterede lån og statslån til Femern A/S.
Dette betyder, at provenuet fra den ekstra provision forbliver i Femern Bælt-projektet med henblik på at sikre, at de offentlige landanlæg fortsat finansieres af kyst-til-kyst-forbindelsen.
Den hidtil forudsatte finansiering via udbytte fra Femern A/S erstattes således af en finansiering via den ekstra provision.
Lovforslaget indebærer endvidere, at Femern A/S ikke vil kunne udbetale udbytte til A/S Femern Landanlæg, så længe selskabet har optaget lån med statsgaranti eller statslån, og at Femern A/S ikke vil kunne finansiere drift med statsgaranti eller statslån, ligesom Femern A/S mulighed for at anvende statsgarantier til derivattransaktioner fjernes.
Lovforslaget implementerer desuden begrænsninger i beløb og varighed for lån med statsstøtte og statslige genudlån til Femern A/S.
Endelig indebærer lovforslaget, at Femern A/S ikke kan ændre generelle rabatordninger og indføre nye rabatordninger.
Denne kompetence vil dermed alene tilfalde transportministeren.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
