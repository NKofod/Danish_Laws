Cirkulære om forretningsorden for og sekretariatsbetjening af Det Økologiske Fødevareråd I henhold til § 4, stk. 5, i Økologiloven, jf. lovbekendtgørelse nr. 196 af 12. marts 2009, fastsættes følgende forretningsorden for Det Økologiske Fødevareråd, der er nedsat i medfør af lovens § 4, stk. 1:
 § 1. Formanden indkalder til rådets møder.
 Stk. 2. Møde skal endvidere indkaldes, hvis 6 medlemmer fremsætter ønsker herom med angivelse af emne for mødet.
 Stk. 3. Formanden bestemmer mødevarslet.
Stk. 4. Med mødeindkaldelsen skal der følge forslag til dagsorden, der så vidt muligt skal indeholde angivelse af de sager, der kommer til behandling.
Forslag til dagsorden skal være bilagt det materiale, formanden skønner nødvendigt.
 Stk. 5. Formanden leder rådets møder.
 § 2. Det Økologiske Fødevareråd har til opgave at fremme, følge og vurdere udviklingsmulighederne for den danske økologisektor, jf. lovens § 4, stk. 1.
 Stk. 2. Ved udfærdigelse af regler i henhold til lovens § 2 indhentes en udtalelse fra rådet, jf. lovens § 4, stk. 2.
 Stk. 3. Rådet forelægges ansøgninger om tilskud til økologiske udviklingsprojekter til faglig vurdering.
 Stk. 4. Rådets faglige vurdering indgår i grundlaget for FødevareErhvervs/Bevillingsnævnets beslutning om afslag på eller bevilling af tilskud.
§ 3. Der udpeges særligt sagkyndige fra Dansk Landbrugsrådgivning - Landscentret, Mejeriforeningen, Brancheudvalget for mælkeproducenter, ICROFS, Fødevarestyrelsen samt Plantedirektoratet.
De særligt sagkyndige deltager i rådets møder på samme vilkår som rådets medlemmer.
 § 4. Rådet er beslutningsdygtigt, når mindst halvdelen af medlemmerne og de særligt sagkyndige er til stede.
Stk. 2. Beslutning træffes ved simpelt flertal.
I tilfælde, hvor stemmerne står lige, er formandens stemme afgørende.
 Stk. 3. Rådets sekretariat deltager i møderne efter formandens beslutning, men uden stemmeret.
§ 5. Der optages referat af rådets forhandlinger.
Et mindretal kan kræve sin mening optaget i mødereferatet.
 Stk. 2. Referatet sendes til rådets medlemmer og særligt sagkyndige.
§ 6. Med forbehold af § 7, stk. 1, forudsætter deltagelse i rådets arbejde, at medlemmet eller den særligt sagkyndige er til stede på mødet.
Deltagelse i rådsmødet kan således ikke erstattes af indsendelse af skriftlige bemærkninger.
Dog kan skriftlige bemærkninger sendes til sekretariatet, der tager stilling til, hvilken betydning bemærkningerne skal tillægges.
 § 7. Formanden kan beslutte, at der foretages skriftlig behandling af sager.
 Stk. 2. Rådet kan beslutte, at visse nærmere afgrænsede afgørelser kan træffes af formanden på rådets vegne.
 Stk. 3. Rådet kan beslutte, at der til behandling af visse afgrænsede typer af ansøgninger om tilskud til økologiske udviklingsprojekter, jf. § 2, stk. 3, nedsættes specialudvalg.
 § 8. Alle, der deltager i rådets arbejde, herunder de særligt sagkyndige, er underkastet reglerne i forvaltningslovens kapitel 8 om habilitet og tavshedspligt.
 Stk. 2. De bindende retningslinier om habilitet, som er gældende for Det frie Forskningsråd og Det Strategiske Forskningsråd, finder tilsvarende anvendelse på Det Økologiske Fødevareråd.
 Stk. 3. Medlemmer samt særligt sagkyndige, der medvirker ved behandlingen af ansøgningerne, tilsendes de i stk. 2 nævnte bindende retningslinier samt Fødevareministeriets retningslinier om fremgangsmåden vedrørende tavshedspligt, herunder om hvilke dokumenter, der er underlagt tavshedspligten.
Stk. 4. Formanden kan efter indstilling fra sekretariatet beslutte, at en ansøgning og/eller vedlagte bilag helt eller delvist ikke udsendes til et medlem, hvis der ud fra en konkret vurdering skønnes at være risiko for, at et medlem ikke er uvildigt.
Udvalget træffer på det efterfølgende møde beslutning om medlemmets habilitet.
Stk. 5. Medlemmerne samt de særligt sagkyndige har tavshedspligt med hensyn til de drøftelser, der finder sted under behandling af ansøgninger.
Med forbehold for reglerne om tavshedspligt vedrørende ansøgninger må medlemmet eller den særligt sagkyndige udtale sig om egne tilkendegivelser under møderne.
 § 9. Sekretariatet forbereder forelæggelsen af sager, der skal behandles af rådet.
 § 10. Cirkulæret træder i kraft den 1. september 2009.
