Beretning afgivet af Transport-, Bygnings- og Boligudvalget den 28. september 2017 Beretning over Forslag til folketingsbeslutning om afskaffelse af skattefordele ved forældrekøbslejligheder [af Søren Egge Rasmussen (EL), Roger Matthisen (ALT) og Kirsten Normann Andersen (SF)]:
1. Udvalgsarbejdet Beslutningsforslaget blev fremsat den 31. marts 2017 og var til 1. behandling den 23. maj 2017. Beslutningsforslaget blev efter 1. behandling henvist til behandling i Transport-, Bygnings- og Boligudvalget.
Møder Udvalget har behandlet beslutningsforslaget i 1 møde.
Spørgsmål Udvalget har stillet 5 spørgsmål til skatteministeren til skriftlig besvarelse, som denne har besvaret.
2. Indstillinger og politiske bemærkninger Et mindretal i udvalget (EL, ALT, RV og SF) konstaterer, at skattelovgivningen i dag favoriserer såkaldte forældrekøb via virksomhedsordningen, fordi renteudgifterne under ordningen er direkte fradragsberettigede i ordningens nettoresultat.
Mindretallet konstaterer samtidig, at der ikke er juridiske forhindringer i at indføre lovgivning, som sikrer, at virksomhedsordningen ikke kan bruges til forældrekøb, idet der i andre dele af skattelovgivningen findes parallelle regler om skattemæssige forhold mellem familiemedlemmer.
Mindretallet betoner samtidig, at man ikke ønsker at forhindre forældrekøb.
 Mindretallet  opfordrer på den baggrund skatteministeren til at fremsætte et forslag til ændring af relevant lovgivning, der sikrer, at virksomhedsordningen ikke kan bruges til særlig skattebegunstigelse af forældrekøb.
 P.u.v.
