Ligebehandlingsnævnets afgørelse om køn  ej medhold - sagsbehandling J.nr. 21-2318 En mand klagede over forskelsbehandling på grund af køn i forbindelse med en telefonisk henvendelse til en myndighed.
Det fremgå af klagen at den kvindelige sagsbehandler i myndigheden var forudindtaget på grund af mandens køn.
 Nævnet vurderede, at der ikke var oplysninger, der gav anledning til at formode, at manden i forbindelse med den beskrevne telefoniske henvendelse var udsat for forskelsbehandling i strid med ligestillingsloven.
 Manden fik herefter ikke medhold i sin klage.
 Afgørelsen blev truffet af nævnets formand.
Den konkrete afgørelse Klagen angår påstået forskelsbehandling på grund af køn i forbindelse med klagers telefoniske henvendelser til den indklagede myndighed.
Ligebehandlingsnævnets afgørelse Ligebehandlingsnævnet afviser at behandle klagen.
Sagens behandling Afgørelsen er truffet af Ligebehandlingsnævnets formand.
Sagsfremstilling Klager modtog efter det oplyste et brev fra den indklagede myndighed med krav om tilbagebetaling af penge.
Ifølge klager fremgår det af brevet, at han ikke havde en virksomhed i 2014, men det fremgår også, at der i 2017 var et overskud fra en virksomhed.
Klager havde mulighed for at komme med rettelser.
I december 2020 forsøgte klager ti gange at få telefonisk kontakt til den indklagede myndighed.
Da klager fik kontakt, oplyste en medarbejder fra call-centret hos myndigheden, at sagsbehandleren på sagen ikke ønskede at tale med ham, da han havde været truende.
 Klagen blev modtaget i Ligebehandlingsnævnet den 6. januar 2021.
 Klager fremsatte i klagen en beløbsmæssig påstand om betaling af en godtgørelse på 185.000 kr.
 Efter indholdet af klagen har Ligebehandlingsnævnet ikke fundet anledning til at foretage partshøring af den indklagede myndighed.
 Sagen er behandlet sammen med to andre klager indgivet af samme klager, jf. sag nr. 20-54483 og 21-2314.
Klagers bemærkninger Klager gør gældende, at han er blevet forskelsbehandlet på grund af køn.
 Klager har ikke tidligere talt med sagsbehandleren på sagen.
 Sagsbehandleren var forudindtaget i forhold til klager på grund af hans køn, og sagsbehandleren har gjort nogle ting udelukkende på grund af hans køn.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn uden for arbejdsmarkedet efter lov om ligestilling af kvinder og mænd (ligestillingsloven).
Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Der foreligger direkte forskelsbehandling, når en person på grund af køn behandles ringere end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer af det ene køn særlig ufordelagtigt i forhold til personer af det andet køn, medmindre den pågældende bestemmelse, betingelse eller praksis er objektivt begrundet i et legitimt formål og midlerne til at opfylde dette formål er hensigtsmæssige og nødvendige.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet kan afvise at behandle en klage, hvis det er åbenbart, at der ikke kan gives klageren medhold i sagen.
 Der er ikke i klagen af 6. januar 2021 oplysninger, der giver anledning til at formode, at klager i forbindelse med sine telefoniske henvendelser til den indklagede myndighed har været udsat for forskelsbehandling i strid med ligestillingsloven.
 På baggrund af nævnets faste praksis er det herefter åbenbart, at klager ikke kan få medhold i sin klage.
 Ligebehandlingsnævnet afviser derfor at behandle klagen.
Retsregler Afgørelsen er truffet efter følgende bestemmelser:
