 Antaget, at et privat register over løsøregæld i biler var omfattet af  

 lov om private registre, kapitel 2. Oplysninger om rettigheder i biler  

 fandtes lovligt at kunne videregives som led i en abonnementsaftale, men  

 forsikringsselskaber fandtes ikke uden den registreredes samtykke at kunne  

 udlevere oplysninger om panthaverdeklarationer til registeret.
 En virksomhed anmodede om en udtalelse vedrørende oprettelse af et  

 register over løsøregæld i biler.
Det fremgik, at registeret havde til formål at informere mulige købere og  

 kreditorer om, hvorvidt en bil er behæftet med gæld.
I registeret, der  

 påtænktes ført på edb, agtedes registreret oplysninger om den pågældende bil  

 (registreringsnummer, stelnummer, første registreringsår m.v.), oplysning om  

 panterettigheder, herunder panthavers navn og adresse, debitors (købers) navn  

 og adresse, gældens hovedstol, datoen for panterettens stiftelse og gældens  

 afviklingsdato samt køretøjets kørte kilometer på pantsætningsdatoen.  

 Endvidere registreredes oplysning om udlæg, ejendomsforbehold og leasing.  

 Oplysning om udlæg tænktes indhentet fra toldvæsenet, skattevæsenet samt  

 almindelige kreditorer.
Registeret tænktes oprettet som led i en  

 abonnementsordning, og abonnenterne forventedes at blive  

 automobilforhandlere, finansieringsselskaber og pengeinstitutter.
Grundlaget for registeret var panthaverdeklarationer, der noteres i  

 forsikringsselskabet i forbindelse med indgåelse af aftaler om finansiering  

 mod sikkerhed i et køretøj.
De omhandlede oplysninger agtedes indberettet til  

 registeret i forbindelse med abonnentens fremsendelse af en kopi af  

 panthaverdeklarationen til virksomheden.
Efter det oplyste påtænkte virksomheden i samarbejde med  

 forsikringsbranchen at ændre den nugældende panthaverdeklarations ordlyd,  

 således at de ovenfor nævnte oplysninger ville indgå i  

 panthaverdeklarationsformularen, herunder at formularen blev forsynet med en  

 genpart, der fremsendtes til virksomheden i forbindelse med den på- gældende  

 rettighedsstiftelse.
Virksomheden ville herefter kvittere for registreringen  

 ved fremsendelse af en rapportkvittering til panthaver, som returnerede  

 kvitteringen til virksomheden ved panterettens ophør, hvorefter  

 registreringen ville blive slettet.
Af det fremsendte eksempel på forslag til  

 revideret panthaverdeklaration fremgik, at der i deklarationens vilkår ville  

 blive informeret om indberetningen til virksomheden.
Det fremgik endvidere, at virksomheden forhandlede med forsikringsbranchen  

 om udlevering af panthaverdeklarationer vedrørende eksisterende  

 pantsætningsforhold, ca. 1,5 mio. deklarationer.
Virksomheden påtænkte ikke  

 at registrere oplysninger om debitors (købers) navn og adresse for så vidt  

 angår eksisterende registreringer af panterettigheder, således at disse  

 oplysninger ikke agtedes udleveret fra forsikringsselskaberne.
I øvrigt  

 tænktes de pågældende oplysninger udleveret uden den registreredes samtykke.
Forinden registreringen blev gennemført, agtede virksomheden at udsende en  

 meddelelse til panthaver, for så vidt angik eksisterende pantsætningsforhold  

 med henblik på en mulig korrektion af de oplysninger, som agtedes  

 registreret, samt med henblik på afmelding af registreringen, såfremt  

 panteforholdet var ophørt.
Såfremt pantekreditor ikke ønskede sit navn  

 registreret i registeret, ville oplysningen ikke blive registreret.
Det  

 fremgik endvidere, at registerets søgekriterium ville blive bilens  

 stelnummer, samt at oplysningerne kunne videregives via terminal, skriftligt  

 og ved telefonisk henvendelse.
Endvidere tænktes oplysningerne videregivet i  

 form af salg til ikke-abonnenter.
Det blev oplyst, at registeret ikke havde  

 til formål at advare mod forretningsforbindelse med debitor (bilens ejer).
Sagen blev behandlet på et møde i Registerrådet, og Registertilsynet  

 udtalte herefter bl.a., at man havde lagt til grund, at det påtænkte register  

 ikke agtedes oprettet med henblik på bedømmelse af den påpågældende bilejers  

 økonomiske soliditet og kreditværdighed.
Registeret kunne herefter ikke anses  

 for omfattet af lov om private registre m.v. kapitel 3 om  

 kreditoplysningsbureauer.
Registertilsynet lagde endvidere til grund, at  

 registeret ikke påtænktes oprettet generelt med henblik på at advare mod  

 forretningsforbindelse med den registrerede, således at registeret ikke kunne  

 anses for omfattet af lov om private registre m.v. § 3, stk. 6, om  

 advarselsregistre.
Det påtænkte register måtte herefter anses for omfattet af  

 lov om private registre m.v. kapitel 2.
 Da det foreliggende register efter sin art havde til formål at informere  

 mulige købere og kreditorer om rettigheder i biler, kunne den pågældende  

 registrering efter Registertilsynets opfattelse ikke antages at stride mod  

 lov om private registre m.v. § 3, stk. 1.
 Med hensyn til abonnenternes indberetning til registeret fandt  

 Registertilsynet, at den pågældende indberetning fra den enkelte abonnent og  

 videregivelse af de registrerede oplysninger til abonnenterne ikke kunne  

 antages at stride mod lov om private registre m.v. § 4, stk. 2.  

 Registertilsynet lagde herved vægt på, at indberetningen og videregivelsen af  

 de registrerede oplysninger skete som led i en abonnementsaftale, samt at  

 virksomheden i forbindelse med udarbejdelse af en revideret udgave af den  

 anvendte panthaverdeklaration agtede at informere den registrerede om  

 videregivelsen med henblik på registrering hos virksomheden.
Vedrørende pengeinstitutters og eventuelt finansieringsselskabers  

 indberetning af de påtænkte registrerede oplysninger til virksomheden  

 bemærkede Registertilsynet, at den omhandlede indberetning tillige ville  

 skulle foretages under iagttagelse af bank- og sparekasselovgivningens regler  

 om tavshedspligt, herunder reglen om bankhemmelighed.
Efter Registertilsynets  

 opfattelse burde vurderingen heraf i givet fald foretages af Finanstilsynet.
Med hensyn til virksomhedens påtænkte indhentelse af oplysninger om  

 eksisterende rettigheder i biler hos landets forsikringsselskaber kunne det  

 efter Registertilsynets opfattelse i henhold til lov om private registre m.v.  

 § 4, stk. 2, ikke anses for at være et naturligt led i et forsikringsselskabs  

 virksomhed at udlevere de påtænkte oplysninger, bortset fra oplysning om  

 debitors (forsikringstagerens) navn og adresse, således at den påtænkte  

 udlevering af panthaverdeklarationer kun kunne foretages efter forud  

 indhentet samtykke fra den registrerede.
Registertilsynet lagde herved vægt  

 på antallet af de panthaverdeklarationer, ca. 1,5 mio., som ønskedes  

 udleveret, samt at den enkelte forsikringstager oprindeligt ved  

 forsikringsaftalens indgåelse ikke var gjort bekendt med den påtænkte  

 videregivelse til virksomheden.
Registertilsynet lagde endvidere vægt på, at  

 udleveringen af de pågældende oplysninger i et vist omgang kunne indebære en  

 risiko for registrering af urigtige eller vildledende oplysninger, i det  

 omfang oplysningerne måtte antages at være forældede.
Registertilsynet bemærkede endvidere, at i det omfang indberetning af  

 oplysninger om eksisterende rettighedsforhold blev foretaget af den enkelte  

 abonnent, kunne forholdet efter Registertilsynets opfattelse ikke antages at  

 stride mod lov om private registre m.v. § 4, stk. 2, idet indberetningen i  

 dette tilfælde skete som led i en indgået abonnementsaftale.
Efter  

 Registertilsynets opfattelse burde det dog overvejes i forbindelse med den  

 pågældende indberetning at underrette den registrerede i lighed med den  

 information, der tænktes givet den registrerede i forbindelse med den nævnte  

 ændrede panthaverdeklaration.
 Med hensyn til videregivelse af de registrerede oplysninger til  

 ikke-abonnenter i form af salg kunne den pågældende videregivelse efter  

 Registertilsynets opfattelse kun ske i henhold til lov om private registre  

 m.v. § 4, stk 2, efter forud indhentet samtykke fra den registrerede, idet  

 videregivelsen ikke blev foretaget som led i en egentlig abonnementsaftale.
 Registertilsynets årsberetning 1988, se også Registertilsynets j.nr.  

 1988-123-7.
