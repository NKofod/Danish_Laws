Fremsat den 26. oktober 2010 af Line Barfod (EL), Frank Aaen (EL), Johanne Schmidt-Nielsen (EL) og Per Clausen (EL) Forslag til folketingsbeslutning om afskaffelse af G-dage Folketinget pålægger regeringen inden den 1. marts 2011 at fremsætte lovforslag om, at den arbejdsgiverbetalte dagpengegodtgørelse (G-dage) afskaffes, og at arbejdsgiverne i stedet pålægges et forhøjet bidrag til arbejdsløshedsdagpengene svarende til udgiften til G-dagene.
Bemærkninger til forslaget G-dagene (dagpengegodtgørelse fra arbejdsgiveren) er indført som en arbejdsgiverafgift på fyringer, men det er aldrig dokumenteret, at den har virket efter hensigten.
Til gengæld er der utallige eksempler på, at lønmodtagere er blevet snydt for betalingen og dermed har mistet indtægt for de første 3 ledighedsdage.
 Desuden har systemet med G-dage haft den konsekvens, at korterevarende ansættelser ofte ikke finder sted, men erstattes af tvungent overarbejde.
Da G-dagene kun skal udbetales til forsikrede ledige medlemmer af en A-kasse, fungerer ordningen diskriminerende, idet mange arbejdsgivere vælger at ansætte personer, der ved afskedigelse ikke er berettiget til arbejdsgiverens betaling af de første 3 ledighedsdage.
Hermed medvirker ordningen til social dumping og diskrimination af organiserede.
Det er gennem årene dokumenteret, at mange fyrede, der er berettiget til pengene, aldrig får dem.
Selv om lovgivning i 1999-2000 har rettet op på det ved at give A-kasserne mulighed for lægge ud for G-dagene og efterfølgende kræve penge ind fra arbejdsgiverne, finder dette stadig sted i ikke ubetydeligt omfang.
Det er mest udbredt inden for områder, der benytter sig af mange korttidsansættelser og vikarer.
 Ordningen giver derudover anledning til meget administrativt bøvl hos såvel arbejdsgiverne som i A-kasserne.
 I dag er udgiften til G-dage 292 mio. kr. (svar på AMU alm. del  spørgsmål 538 (folketingsåret 2009-10)). Det er Enhedslistens opfattelse, at arbejdsgiverbidraget til dagpenge skal hæves med et tilsvarende beløb i forbindelse med afskaffelse af G-dagene, så de arbejdsløse kan få dagpenge fra første ledighedsdag.
Skriftlig fremsættelse Line Barfod (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af G-dage.
(Beslutningsforslag nr.
B 5) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
