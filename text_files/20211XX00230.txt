Skriftlig fremsættelse (18. november 2021) Beskæftigelsesministeren (Mattias Tesfaye, fg.):
 Herved tillader jeg mig for Folketinget at fremsætte:
 Forslag til lov om arbejdsgiveres adgang til at pålægge lønmodtagere forevisning af coronapas, test for covid-19 m.v.
(Lovforslag nr.
L 94) Danmark og resten af verden står fortsat i en krise som følge af covid-19pandemien.
Målet i den danske håndtering af covid-19 er at holde aktiviteten i alle dele af samfundet så høj som muligt og samtidig holde smitten nede.
For at kunne opretholde aktiviteten mest muligt i samfundet er det afgørende, at der på landets arbejdspladser kan gennemføres tiltag og træffes nødvendige forholdsregler for at begrænse smitten mest muligt, så ansatte trygt kan gå på arbejde, og virksomhedernes drift kan fortsætte uhindret.
 Lovforslaget udmønter trepartsaftale af 12. november 2021 mellem regeringen og arbejdsmarkedets parter (DA og FH) om arbejdsgiveres mulighed for at pålægge ansatte at forevise coronapas.
Lovforslaget har til formål at give arbejdsgivere adgang til at pålægge ansatte at forevise coronapas, så længe covid-19 kategoriseres som en samfundskritisk sygdom.
Herudover genindføres de regler, der gav arbejdsgivere adgang til at pålægge ansatte at blive testet for covid-19 og at blive oplyst om testens resultat.
Et krav om testning skal kunne tages i brug af arbejdsgiveren, hvis det er sagligt begrundet i hensynet til at begrænse spredningen af smitte mod covid-19, herunder arbejdsmiljøhensyn, eller væsentlige driftsmæssige hensyn.
Den ansatte vil som udgangspunkt kunne gøre gældende, at det ikke vil være sagligt med pålæg om test, hvis den ansatte kan fremvise coronapas.
 Med lovforslaget får arbejdsgivere desuden adgang til at pålægge ansatte at anvende selvtest på arbejdspladsen i det omfang, at de er CE-godkendte og anvendes i overensstemmelse med anvisningerne.
 Lovforslaget vil gælde i en afgrænset periode, medmindre regeringen og Folketinget beslutter at forlænge perioden, hvor covid-19 anses for en samfundskritisk sygdom.
For at sikre, at arbejdsgiverne har de rette redskaber til at håndtere den stigende smittespredning med covid-19, er der behov for, at lovforslaget hastebehandles.
Det forudsætter en række dispensationer fra reglerne i Folketingets forretningsorden.
 Lovforslagets hastende karakter er også årsagen til, at lovforslaget er sendt i høring den 17. november 2021 med en ganske kort frist den 18. november 2021 kl. 12.
 Det foreslås derfor, at lovforslaget træder i kraft hurtigst muligt og får virkning fra ikrafttrædelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
