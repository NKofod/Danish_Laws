Skriftlig fremsættelse (6. oktober 2020) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af skattekontrolloven og forskellige andre love (Gennemførelse af direktiv om at imødekomme det akutte behov for at udsætte visse frister for indgivelse og udveksling af oplysninger på beskatningsområdet på grund af covid-19-pandemien og ændring af ikrafttrædelse af ændring af håndtering af A-skat m.v. i forbindelse med udbetaling fra feriegarantiordninger m.v.) (Lovforslag nr.
L 4) Ved lovforslaget foreslås det at gennemføre de udskydelser af fristerne for udveksling af oplysninger mellem Skatteforvaltningen og skattemyndighederne i de andre EU-lande, der følger af fristudskydelsesdirektivet, som blev vedtaget den 24. juni 2020. Udskydelsen er begrundet med covid-19 pandemien, idet der fra flere medlemslandes og organisationers side har været udtrykt ønske om fristudskydelser.
Gennem fristudskydelsesdirektivet sikres ensartede muligheder inden for EU for at udskyde visse frister for indberetning og udveksling af oplysninger efter bistandsdirektivet.
Fristerne for de første indberetninger efter DAC6 om indberetning og udveksling af oplysninger om grænseoverskridende ordninger er udskudt med 6 måneder ved bekendtgørelse nr. 1049 af 29. juni 2020 for ikke at stille de danske indberetningspligtige ringere end de indberetningspligtige i de andre EU-lande.
Udskydelse af indberetningsfristerne medfører, at fristen for, hvornår der efterfølgende skal ske udveksling af oplysninger, tilsvarende vil skulle udskydes, da indberetningsfristerne ellers ville være udskudt til et tidspunkt, der ligger efter fristen for udveksling af oplysningerne.
 Den 1. september 2020 blev der indført en ny ferielov og et nyt feriesystem med samtidighedsferie, hvor lønmodtagere optjener og afholder deres ferie over samme periode.
 Som følge heraf blev der indført nye regler om håndteringen af A-skat, arbejdsmarkedsbidrag og eventuelle lønindeholdte beløb i forbindelse med udbetaling af feriegodtgørelse fra feriegarantiordninger m.v., jf. lov nr. 810 af 9. juni 2020.
 Ved en fejl træder de nye regler om håndteringen af A-skat, arbejdsmarkedsbidrag og eventuelle lønindeholdte beløb i forbindelse med udbetaling af feriegodtgørelse fra feriegarantiordninger m.v. i kraft den 1. januar 2021. Dette er ikke afstemt med ikrafttrædelsen af den ny ferielov den 1. september 2020.
 Det foreslås således at fremrykke ikrafttrædelses- og virkningstidspunktet af den ændring af feriegarantiordningernes håndtering af A-skat m.v. i forbindelse med udbetaling af feriegodtgørelse fra feriegarantiordninger m.v., som blev indført ved lov nr. 810 af 9. juni 2020.
 Det foreslås, at loven træder i kraft den 31. oktober 2020, dog således at initiativet vedrørende feriegarantiordningernes håndtering af A-skat, arbejdsmarkedsbidrag og eventuelle lønindeholdte beløb i forbindelse med udbetaling af feriegodtgørelse fra feriegarantiordninger m.v., får virkning fra og med den 1. september 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
