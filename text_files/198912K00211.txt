Nr LSF 211 Forslag til Lov om patientforsikring Fremsat af Torben Lund (S) Anna-Marie Hansen (S) Lone Møller (S) Ingrid  

 Rasmussen (S) Birgitte Husmark (SF) Agerschou (SF) Carsten Andersen (SF)  

 Ingerlise Koefoed (SF) den 22. marts 1990 Kapitel 1 Erstatningsomfang Dækningsområde § 1. Til patienter, som her i landet påføres fysisk skade i forbindelse  

 med undersøgelse, behandling eller lignende foretaget - på sygehus, - hos en privatpraktiserende medicinalperson, der er autoriseret i henhold  

 til særlig lovgivning, eller foretaget på vegne heraf, - hos en apoteker eller dennes personale, - hos en offentligt ansat jordemoder uden for sygehusene eller - hos en kommunalt ansat tandlæge eller dennes medhjælp, ydes erstatning efter reglerne i denne lov.
Det samme gælder for  

 efterladte til sådanne patienter.
Stk. 2. Med patienter sidestilles personer, der deltager i biomedicinske  

 forsøg, der ikke indgår som led i diagnostik eller behandling af personens  

 sygdom.
Det samme gælder for vævs-, organ- og vævsvæskedonorer.
Stk. 3. Sundhedsministeren fastsætter regler om, hvilke områder der efter  

 stk. 1 og 2 nærmere er omfattet af loven.
Ministeren kan endvidere fastsætte  

 regler om, at visse områder efter stk. 1 og 2 er undtaget fra loven, samt at  

 andre områder end de i stk. 1 og 2 nævnte skal omfattes af loven.
Erstatningsberettigende skader § 2. Erstatning ydes, hvis skaden med overvejende sandsynlighed er  

 forvoldt på en af følgende måder:
1) hvis det må antages, at en erfaren specialist på det pågældende område  

 under de i øvrigt givne forhold ville have handlet anderledes ved  

 undersøgelse, behandling eller lignende, hvorved skaden ville være undgået, 2) hvis skaden skyldes fejl eller svigt i teknisk apparatur, redskaber  

 eller andet udstyr, der anvendes ved eller i forbindelse med undersøgelse,  

 behandling eller lignende, 3) hvis skaden ud fra en vurdering kunne være undgået ved hjælp af en  

 anden til rådighed stående behandlingsteknik eller behandlingsmetode, som ud  

 fra et medicinsk synspunkt ville have været lige så effektiv til behandling  

 af patientens sygdom, eller 4) hvis der som følge af undersøgelse, herunder diagnostiske indgreb,  

 eller behandling indtræder skade i form af infektioner eller andre  

 komplikationer, der er mere omfattende, end hvad patienten med rimelighed må  

 tåle.
Der skal herved tages hensyn til dels skadens alvor, dels patientens  

 sygdom og helbredstilstand i øvrigt samt til skadens sjældenhed og  

 mulighederne i øvrigt for at tage risikoen for dens indtræden i betragtning.
Stk. 2. Sundhedsministeren kan fastsætte regler om, hvilke skader der  

 efter stk. 1 nærmere er omfattet af loven.
Ministeren kan endvidere fastsætte  

 regler om, at visse skader efter stk. 1, nr. 3, er undtaget fra loven.
 § 3. Skade som følge af, at der ikke er blevet stillet en rigtig diagnose  

 af patientens sygdom, erstattes kun i de i § 2, stk. 1, nr. 1 og 2, nævnte  

 tilfælde.
 Stk. 2. Ved ulykkestilfælde, der ikke omfattes af § 2, stk. 1, nr. 2, ydes  

 erstatning kun, hvis skadelidte er under behandling m.v. på et sygehus og  

 ulykken er indtruffet inden for dettes område under sådanne omstændigheder,  

 at sygehuset måtte antages at have pådraget sig erstatningsansvar herfor  

 efter almindelige erstatningsretlige regler.
 Stk. 3. Erstatning efter denne lov ydes ikke for skader, der skyldes  

 egenskaber ved de lægemidler, der er anvendt ved undersøgelse, behandling  

 eller lignende.
 § 4. Til de af § 1, stk. 2, omfattede forsøgspersoner og donorer ydes  

 erstatning for enhver skade, som kan være forårsaget af forsøget eller af  

 udtagelsen af væv m.v., medmindre det er overvejende sandsynligt, at skaden  

 har anden årsag.
 Stk. 2. Reglen i stk. 1 gælder ikke ved skader, der omfattes af § 3, stk.  

 3.
 Stk. 3. For de af § 1, stk. 2, 1. pkt., omfattede forsøgspersoner gælder  

 reglen i stk. 1 tilsvarende for psykisk skade.
 Erstatningsudmåling m.v.
 § 5. Erstatning og godtgørelse fastsættes efter reglerne i lov om  

 erstatningsansvar.
Stk. 2. Erstatning m.v. efter stk. 1 ydes, såfremt den overstiger 20.000  

 kr.
Sundhedsministeren kan fastsætte regler om, at erstatning for tabt  

 arbejdsfortjeneste og godtgørelse for svie og smerte kun ydes, såfremt skaden  

 har medført uarbejdsdygtighed eller sygdom ud over en nærmere fastsat  

 periode, der højst kan udgøre 3 måneder.
 Stk. 3. Stk. 2 samt regler fastsat i medfør af stk. 2 finder ikke  

 anvendelse på skader, der omfattes af § 4, stk. 1 eller stk. 3, jf. § 1, stk.  

 2.
 Stk. 4. Erstatning ydes ikke til dækning af regreskrav.
 § 6. Erstatningen til patienten eller dennes efterladte kan nedsættes  

 eller efter omstændighederne helt bortfalde, hvis patienten forsætligt eller  

 ved grov uagtsomhed har medvirket til skaden.
 § 7. I det omfang patienten eller dennes efterladte har fået eller har  

 krav på at få erstatning i henhold til § 5, kan erstatningskrav ikke rejses  

 mod nogen, der måtte have pådraget sig erstatningsansvar for skaden.
 § 8. Hvis den, der efter almindelige erstatningsregler måtte have pådraget  

 sig erstatningsansvar over for patienten eller dennes efterladte, er omfattet  

 af § 1, stk. 1, eller i øvrigt er ansat på et sygehus, kan ydelser i henhold  

 til § 5 kun danne grundlag for regreskrav, hvis skaden er forvoldt  

 forsætligt.
Kapitel 2 Erstatningsordningens organisation Erstatningspligt § 9. Pligt til at yde erstatning efter loven har:
 1) Enhver driftsansvarlig for sygehuse, for en privat praksis omfattende  

 en eller flere medicinalpersoner, der er autoriserede i henhold til særlig  

 lovgivning, for et apotek, for offentligt ansatte jordemødre uden for  

 sygehusene, for kommunalt ansatte tandlæger samt driftsansvarlige for  

 institutioner, som foretager undersøgelse, behandling eller lignende på vegne  

 af ovenstående.
 2) Driftsansvarlige for institutioner, som foretager biomedicinske forsøg  

 på personer, uden at forsøget indgår som led i diagnostik eller behandling af  

 personens sygdom, og driftsansvarlige for institutioner, som forestår vævs-,  

 organ- og vævsvæskedonorvirksomhed.
 3) Andre driftsansvarlige, som efter § 1, stk. 3, måtte blive inddraget  

 under lovens dækningsområde.
Forsikringspligt § 10. Krav om erstatning efter loven skal være dækket af en forsikring i  

 et forsikringsselskab, der er godkendt af sundhedsministeren, jf. dog § 11.
Stk. 2. Forsikringen skal inden for et år yde erstatnig efter § 5 på  

 indtil 30 mio. kr.
Omfatter forsikringen flere personer, skal forsikringen  

 inden for et år dække erstatning på indtil 30 mio. kr. for hver omfattet  

 medicinalperson, der er autoriseret i henhold til særlig lovgivning.
 Stk. 3. Beløbene i stk. 2 reguleres efter reglerne i § 15 i lov om  

 erstatningsansvar.
Stk. 4. Sundhedsministeren fastsætter bestemmelser om forsikringspligtens  

 gennemførelse.
Ministeren fastsætter herunder bestemmelse om, 1) at de efter stk. 1 godkendte forsikringsselskaber i fællesskab yder  

 erstatning i tilfælde af overtrædelse af stk. 1, 2) at de efter stk. 1 godkendte forsikringsselskaber i fællesskab yder  

 erstatning i tilfælde, hvor erstatningen overstiger forsikringens  

 dækningssum, jf. stk. 2, 3) at de erstatningspligtige i fællesskab yder erstatning efter § 5 i  

 tilfælde, hvor det ikke er muligt med rimelig sikkerhed at udpege den  

 erstatningspligtige efter § 9.
 Stk. 5. Ministeren kan ved fastsættelse af bestemmelser efter stk. 4, nr.  

 1-3, indføre en maksimering af den fælles erstatningsforpligtelse.
 Stk. 6. Præmier for forsikringen tillægges udpantningsret.
 § 11. Staten og kommunerne er undtaget fra forsikringspligt efter § 10.
Patientforsikringsforeningen § 12. Forsikringsselskaber, som er godkendt efter § 10, opretter i  

 fællesskab en patientforsikringsforening og vælger en bestyrelse for  

 foreningen.
Sundhedsministeren kan bestemme, at staten og de kommuner, som er  

 selvforsikrende, kan blive medlem af bestyrelsen.
Stk. 2. Sundhedsministeren fastsætter vedtægter for foreningens styrelse  

 og virksomhed.
Udgifter til foreningens drift samt udgifter, der i øvrigt  

 pålægges foreningen efter loven, afholdes af forsikringsselskaberne og  

 selvforsikrende myndigheder efter en fordeling, som fastsættes i vedtægterne.
Stk. 3. De godkendte forsikringsselskaber og de kommuner, der efter § 11  

 ikke har tegnet forsikring, skal dække udgifterne til Den Sociale  

 Ankestyrelses administration af de forhold, der omfattes af denne lov.  

 Bidragets størrelse fastsættes een gang årligt.
Ankestyrelsen giver inden  

 udgangen af september måned patientforsikringsforeningen meddelelse om  

 størrelsen af bidraget, der skal indbetales inden udgangen af oktober måned  

 samme år.
Fordelingen af foreningens bidrag til Den Sociale Ankestyrelse  

 fastsættes i vedtægterne.
 Stk. 4. Patientforsikringsforeningen afgiver en årlig redegørelse til  

 sundhedsministeren om sin virksomhed.
Sagernes behandling § 13. Patientforsikringsforeningen modtager, oplyser og afgør alle  

 erstatningssager efter denne lov.
Foreningen kan efter nærmere bestemmelse i  

 vedtægterne bemyndige de enkelte forsikringsselskaber og selvforsikrende  

 myndigheder til selv at oplyse og afgøre nærmere beskrevne sagstyper.
 Stk. 2. Patientforsikringsforeningen kan lade vidner afhøre ved byretten  

 på det sted, hvor de bor.
 Stk. 3. Patientforsikringsforeningens afgørelser meddeles vedkommende  

 forsikringsselskab, staten eller selvforsikrende kommune, som herefter skal  

 udbetale de fastsatte ydelser.
 § 14. De afgørelser, der træffes efter § 13, kan indbringes for Den  

 Sociale Ankestyrelse, der har den endelige administrative afgørelse.  

 Ankestyrelsen kan tillægge en klage opsættende virkning.
 Stk. 2. Klage til ankestyrelsen indgives inden 4 uger efter, at klageren  

 har fået meddelelse om afgørelsen.
 Stk. 3. Ankestyrelsen kan se bort fra overskridelse af klagefristen, når  

 der er særlig grund hertil.
 § 15. Den Sociale Ankestyrelses afgørelse kan indbringes for landsretten,  

 der kan stadfæste, ophæve eller ændre afgørelsen.
 Stk. 2. Indbringelse skal ske inden 6 måneder efter, at afgørelsen er  

 meddelt.
 § 16. Patientforsikringsforeningen kan af kommuner, amtskommuner og andre  

 vedkommende, herunder sygehuse, institutioner, behandlende læger m.v. samt  

 den skadelidte forlange meddelt enhver oplysning, herunder sygehusjournaler,  

 journaloptegnelser m.v., som foreningen skønner er af betydning for  

 behandling af sager efter loven.
 Stk. 2. Patientforsikringsforeningen skal afgive de oplysninger til Den  

 Sociale Ankestyrelse og Sundhedsministeriet, som er nødvendige for disse  

 myndigheders varetagelse af opgaver efter loven.
Kapitel 3 Forældelses- og straffebestemmelser § 17. Erstatningskrav efter denne lov skal være anmeldt til  

 patientforsikringsforeningen senest 5 år efter, at den erstatningsberettigede  

 har fået eller burde have fået kendskab til skaden.
 Stk. 2. Forældelse af erstatningskrav indtræder dog senest 10 år efter den  

 dag, skaden er forårsaget.
§ 18. Overtrædelse af § 10, stk. 1, straffes med bøde.
For overtrædelse,  

 der begås af aktieselskaber, anpartsselskaber, andelsselskaber eller  

 lignende, kan der pålægges selskabet som sådant bødeansvar.
Kapitel 4 Ikrafttrædelsesbestemmelser m.v.
 § 19. Loven træder i kraft den 1. juni 1991 og finder anvendelse for  

 skader, der forårsages efter lovens ikrafttræden.
Stk. 2. Samtidig ophæves lov nr. 82 af 8. marts 1978 om erstatning for  

 vaccinationsskader.
Skader, der er forårsaget før 1. juni 1991, og som efter  

 lov om erstatning for vaccinationsskader ville kunne anmeldes senest et år  

 efter, at de første sikre symptomer på skaden er påvist, omfattes af denne  

 lov.
 § 20. Loven gælder ikke for Færøerne og Grønland, men kan ved kongelig  

 anordning sættes i kraft for disse landsdele med de afvigelser, som de  

 særlige færøske og grønlandske forhold tilsiger.
Bemærkninger til lovforslaget Lovforslaget er bortset fra ikrafttrædelsestidspunktet i § 19 en uændret  

 genfremsættelse af lovforslag nr.
L 151, som sundhedsministeren fremsatte den  

 14. januar 1988. Der henvises til Folketingstidende 1987-88 (1. samling),  

 forhandlingerne sp. 4670 og 6277 samt tillæg A sp. 3031.
 Baggrunden for at fremsætte lovforslaget uændret er, at forslagsstillerne  

 finder det formålstjenligt, at debatten om, hvorvidt der skal indføres en  

 patientforsikringsordning, tager udgangspunkt i de tidligere drøftelser i  

 forbindelse med behandlingen af sundhedsministerens lovforslag.
Bemærkningerne til L 151 er på visse punkter blevet uaktuelle.
Det gælder  

 f.eks. henvisninger til ikrafttrædelsestidspunktet den 1. juni 1989 i  

 lovforslag nr.
L 151, afsnittet om lovforslagets økonomiske og administrative  

 konsekvenser og forhold, der er ændret som følge af ændringer i lovgivningen  

 foretaget efter fremsættelsen af L 151.
Forslagsstillerne har valgt at medtage bemærkningerne til lovforslag nr.
L  

 151 som et bilag til nærværende lovforslag frem for at foretage en  

 ajourføring af bemærkningerne, der kunne skabe uklarhed om omfanget af  

 ændringerne heri.
Bilag Bemærkninger til det af sundhedsministeren i folketingsåret 1987-88 (1.  

 samling) fremsatte forslag til lov om patientforsikring (L 151) Bemærkninger til lovforslaget Almindelige bemærkninger 1. Lovforslagets hovedindhold og baggrund 1.1. Lovforslaget er på de centrale punkter i det væsentlige en uændret  

 genfremsættelse af det forslag til lov om patientforsikring, der blev fremsat  

 for Folketinget den 19. februar 1987 (Lovforslag nr. 210 i folketingsåret  

 1986-87), og som ikke nåede at blive færdigbehandlet inden udgangen af  

 folketingsåret 1986-87. Indenrigsministerens fremsættelsestale er optrykt i  

 Folketingstidende 1986-87, Folketingets forhandlinger, sp. 7660-61.  

 Førstebehandlingen af lovforslaget er optrykt smst. sp. 8625 ff.
Samtidig med fremsættelsen i Folketinget blev lovforslaget sendt til  

 udtalelse hos de berørte myndigheder og organisationer.
Bl.a. foranlediget af  

 disse udtalelser er der foretaget enkelte ændringer i forhold til det  

 tidligere forslag.
I § 1, stk. 1, er patientforsikringens dækningsområde nu  

 direkte i lovteksten udvidet til også at omfatte apotekere eller disses  

 personale, offentligt ansatte jordemødres virksomhed uden for sygehusene samt  

 tandlæger og disses medhjælp i den kommunale tandpleje.
I § 10, stk. 2, er  

 der fastsat en maksimering af den lovpligtige forsikringsdækning.  

 Bestemmelsen er begrundet i forsikringsmæssige hensyn i forbindelse med  

 genforsikring og tager ikke sigte på at berøre patienternes ret til  

 erstatning efter loven.
Dette fremgår af § 10, stk. 4, nr. 2, hvorefter der  

 vil blive fastsat bestemmelser om, at de godkendte forsikringsselskaber i  

 fællesskab skal udrede de erstatninger, der ligger ud over maksimumsgrænsen i  

 § 10, stk. 2. Der vil endvidere i medfør af § 10, stk. 4, nr. 1, blive  

 fastsat bestemmelser om, at de godkendte forsikringsselskaber i fællesskab  

 skal yde erstatning i de tilfælde, hvor en forsikringspligtig uretmæssigt  

 ikke har tegnet forsikring, ligesom de erstatningspligtige i fællesskab skal  

 yde erstatning i de tilfælde, hvor en erstatningspligtig ikke med rimelig  

 sikkerhed kan udpeges, jf. § 10, stk. 4, nr. 3. I § 10, stk. 5, er der  

 indført en bemyndigelse til ministeren til at fastsætte en begrænsning af den  

 fælles erstatningsforpligtelse, jf. stk. 4, nr. 1-3. I § 15, stk. 2, er  

 fristen for indbringelse af Den Sociale Ankestyrelses afgørelser for  

 landsretten forlænget fra 4 uger til 6 måneder.
I § 19, stk. 1, foreslås  

 ikrafttrædelsestidspunktet rykket frem til 1. juni 1989. Endvidere er  

 bemærkningerne til lovforslaget på enkelte punkter uddybet eller præciseret.
 1.2. Formålet med lovforslaget er at oprette en offentligt styret  

 patientforsikringsordning, hvorefter der gives patienter erstatning for  

 skader opstået under behandling m.v. i sundhedsvæsenet, navnlig  

 sygehusvæsenet, i videre omfang end efter gældende erstatningsregler (f.eks.  

 culpareglen) og på en for patienten lettere og hurtigere måde.
Baggrunden for lovforslaget er, at dansk rets almindelige erstatningsregel  

 - culpareglen, hvorefter skadelidte skal kunne bevise, at der er begået en  

 fejl eller udvist en forsømmelse - findes uhensigtsmæssig, når det drejer sig  

 om patientskader.
Det har særlig for patientskader vist sig vanskeligt for  

 patienten at føre bevis for lægelige fejl og årsagsforbindelse mellem fejl og  

 skade.
Det synes endvidere urimeligt, at skadede patienter skal igennem  

 anstrengende retssager.
Ifølge lovforslaget ( § 1) vil alle patienter, eller disses efterladte,  

 samt forsøgspersoner og donorer have krav på erstatning (§ 2) for skader, som  

 med overvejende sandsynlighed skyldes undersøgelse, behandling eller lignende  

 på sygehus, på apotek, hos offentligt ansatte jordemødre uden for sygehusene,  

 hos tandlæger inden for den kommunale tandpleje eller hos en  

 privatpraktiserende medicinalperson.
Udgangspunktet er, at der ydes  

 erstatning ved skader, der kunne være undgået ved, at undersøgelsen,  

 behandlingen m.v. var blevet udført på en anden måde end den, der faktisk  

 blev anvendt.
I visse tilfælde kan der endvidere ydes erstatning, selv om  

 skaden ikke kunne være undgået.
Erstatningerne udmåles (§ 5) efter reglerne i  

 erstatningsansvarsloven.
Herved dækkes såvel varige som midlertidige tab.
Ordningen gennemføres således, at (§ 9) driftsansvarlige for sygehuse,  

 privat praksis for en eller flere autoriserede medicinalpersoner m.v. er  

 erstatningspligtige for ovenstående skader.
Endvidere er de  

 erstatningsansvarlige, med undtagelse af staten og kommunerne, pligtige (§  

 10) at være dækket af en forsikring i et forsikringsselskab, der er godkendt  

 af sundhedsministeren.
De forsikringsgivende selskaber danner (§ 12) i  

 fællesskab en forening, som træffer afgørelse i de enkelte erstatningssager.  

 Loven træder i kraft den 1. juni 1989.
1.3. I december 1984 nedsatte Indenrigsministeriet en arbejdsgruppe, som  

 fik til opgave at undersøge mulighederne for eventuelt at etablere en  

 patientforsikringsordning i Danmark.
I juni 1986 afsluttede arbejdsgruppen  

 sit arbejde med afgivelse af rapporten »Patient- og  

 lægemiddelforsikring«.
Rapportens synspunkter er videreført i det  

 foreliggende lovforslag.
I det omfang der i bemærkningerne henvises til denne  

 rapport, bruges forkortelsen: rap., efterfulgt af sidenummer.
2. Gældende erstatningsforhold på sundhedsområdet 2.1. Danmark Hovedreglen inden for dansk erstatningsret er den såkaldte culparegel.
En  

 person eller myndighed bliver herefter kun erstatningspligtig, hvis  

 vedkommende har udvist fejl eller forsømmelse, dvs. begået en forsætlig eller  

 uagtsom skadegørende handling eller undladelse.
For at kunne pålægge et erstatningsansvar skal det endvidere kunne  

 bevises, at der er lidt et tab, og at der er en naturlig sammenhæng mellem  

 den skadevoldende handling og tabet.
Det er som hovedregel skadelidte, der  

 skal bevise, at skadevolderen har handlet culpøst, at der er lidt et tab, og  

 at der er årsagssammenhæng mellem handling og tab.
Kan skadelidte ikke føre  

 bevis herfor, bliver skaden ofte betegnet som hændelig, og erstatning  

 udbetales ikke.
På sundhedsområdet finder culpareglen og de øvrige erstatningsbetingelser  

 almindelig anvendelse.
Dette betyder, at en medicinalperson pådrager sig  

 erstatningsansvar, hvis denne har handlet anderledes, end man med rette kunne  

 forvente af en person med den pågældende uddannelse i den pågældende  

 situation.
 Ved anvendelse af særlig kompliceret teknisk apparatur har retspraksis på  

 sundhedsområdet - som på andre områder - stillet store krav til personalets  

 agtpågivenhed, navnlig hvor fejlbetjening kan medføre store skader for  

 patienten.
 På enkeltstående områder inden for sundhedsvæsenet er der gennemført  

 særlige og mere vidtgående erstatningsregler, der retter sig mod de  

 offentlige sundhedsmyndigheder.
 Ifølge lov om erstatning for vaccinationsskader, L 82 8/3 1978, § 1, yder  

 staten erstatning til en vaccineret person - eller dennes efterladte - for  

 skade, som med rimelig sandsynlighed må anses at være forårsaget af visse  

 vaccinationer her i landet.
 Ifølge tekstanmærkninger til finansloven er sundhedsministeren bemyndiget  

 til at yde bloddonorer samt nyre- og knoglemarvsdonorer eller disses  

 efterladte erstatning i tilfælde af midlertidig eller varig  

 legemsbeskadigelse eller død, der med rimelighed kan henføres til afgivelsen  

 af blod til blodtransfusion eller antages at skyldes nyre- eller  

 knoglemarvsafgivelsen eller den nødvendige forundersøgelse.
 Baggrunden for et udvidet erstatningsansvar på disse områder er, at  

 skadelidte her har underkastet sig »indgreb« til hjælp for andre  

 personer.
Samtlige amtskommunale sygehuse, med undtagelse af eet, er  

 ansvarsforsikret i Kommunernes Gensidige Forsikringsselskab.
Forsikringerne  

 dækker det erstatningsansvar, som forsikringstagerne og de i  

 forsikringstagernes tjeneste værende personer pådrager sig for skade,  

 tilføjet personer eller ting under udøvelse af pågældendes erhverv, inkl.  

 ansvaret som ejer eller bruger af bygning eller grundareal.
Enkelte  

 amtskommuner har tegnet forsikringen med en vis selvrisiko.
Københavns og  

 Frederiksberg Kommuner samt staten (Rigshospitalet) er selvforsikrende på  

 området.
2.2. Udlandet I Sverige er hele sundhedsvæsenet med virkning fra 1. januar 1975  

 omfattet af en frivillig patientforsikringsordning.
Forsikringen er en  

 frivillig, kollektiv ulykkesforsikring tegnet til fordel for tredjemand -  

 dvs. borgerne - og er tegnet af det offentlige sundhedsvæsens arbejdsgivere  

 samt de privatpraktiserende medicinalpersoner.
Forsikringen dækker ud over  

 culpøse skader også visse hændelige skader forårsaget af behandling,  

 diagnostiske indgreb, fejlagtig diagnose, infektioner og ulykker.
I Sverige er der endvidere med virkning fra 1. juli 1978 etableret en  

 frivillig forsikringsaftale mellem forsikringsbranchen og medicinalbranchen  

 til dækning af lægemiddelskader.
Ordningen medfører en betydelig udvidelse af  

 adgangen til at få erstatning for lægemiddelskader.
Der stilles alene krav  

 om, at der er overvejende sandsynlighed for, at skaden skyldes indtagelse af  

 et lægemiddel.
Skader, som rimeligvis må godtages som bivirkninger, erstattes  

 dog ikke.
 I Norge har regeringen i efteråret 1985 nedsat et udvalg, som skal  

 undersøge mulighederne for at indføre en offentlig patientforsikring efter  

 svensk mønster.
I Finland er i 1986 vedtaget en lov, der med virkning fra 1. maj  

 1987 forpligter driftsansvarlige for sygehuse og privat praksis for  

 autoriserede medicinalpersoner til at tegne forsikringer, som dækker  

 patientskader.
Erstatningsgrundlaget er stort set det samme som i Sverige.
I New Zealand erstattes alle ulykker med personskader, herunder  

 også lægelige ulykker, efter reglerne i en ulykkeserstatningslov fra 1972. I  

 praksis er der for så vidt angår patientskader stor lighed med  

 skadeafgrænsningen efter den svenske ordning.
I New Zealand finansieres  

 erstatningerne dels gennem afgifter fra arbejdsgivere og dels gennem  

 skattemidler.
 Der ses ikke ved en foreløbig undersøgelse at være indført lignende  

 patientforsikringsordninger andre steder i verden end nævnt ovenfor.
3. Patientskadernes omfang i Danmark I 1985 blev ca. 200 personskader anmeldt til Kommunernes Gensidige  

 Forsikringsselskab, og selskabet havde en samlet erstatningsudgift på ca. 10  

 mio. kr.
I 1985 anmeldtes der i alt i Danmark ca. 225 erstatningskrav for  

 personskade ved lægelig behandling på alle landets sygehuse, dvs. inkl.  

 Københavns og Frederiksberg Kommuner og staten.
Ca. halvdelen skønnes at  

 vedrøre culpøse skader.
Det skønnes, at det samlede antal erstatningsberettigende hændelige og  

 ikke-hændelige fysiske personskader, som opstår i forbindelse med  

 sundhedsvæsenets behandling og diagnosestillelse af patienter, efter  

 lovforslaget vil udgøre ca. 2.000 pr. år.
Der er dog betydelig usikkerhed i  

 dette skøn.
4. Patientforsikringens dækningsområde Lovforslaget tager udgangspunkt i det eksisterende arbejdsgiveransvar.
Der  

 er således tale om, at det udvidede erstatningsansvar for patientskader  

 pålægges sundhedsvæsenets arbejdsgivere.
I lovforslaget (§ 1) afgrænses de  

 erstatningspligtige til direkte at omfatte driftsansvarlige for sygehuse  

 (amtskommuner m.fl., stat og private), driftsansvarlige for apoteker, for  

 offentligt ansatte jordemødre ansat uden for sygehusene, for den kommunale  

 tandplejeordning (jf.
L 310 4/6 1986 om tandpleje m.v.), driftsansvarlige for  

 privat praksis for autoriserede medicinalpersoner samt driftsansvarlige for  

 institutioner, som foretager undersøgelse, behandling eller lignende på vegne  

 af disse.
Denne afgrænsning dækker den centrale del af patientforsikringens  

 område, idet den altovervejende del af de beskrevne skader forventes at opstå  

 her.
Uden for den direkte lovregulerede afgrænsning holdes således de fleste  

 primærkommunale sundhedsordninger (sundhedsplejersker, hjemmesygeplejersker,  

 kommunalt ansatte medicinalpersoner ved f.eks. plejehjem, medicinalpersoner  

 ved skolesundhedstjenesten m.v.). Disse grupper vil sundhedsministeren efter  

 behov kunne inddrage under ordningen efter § 1, stk. 3, 2. pkt.
Tilsvarende  

 gælder f.eks. kiropraktorer og andre ikke-autoriserede medicinalpersoner.
Nye  

 grupper af medicinalpersoner, som opnår autorisation og påbegynder privat  

 praksis, vil umiddelbart blive omfattet af lovens bestemmelser.
 Som følge af at lovforslaget, jf. § 1, stk. 2, omfatter sunde  

 forsøgspersoner, som indgår i biomedicinske forsøg, er driftsansvarlige for  

 institutioner, som udfører sådanne forsøg, ligeledes omfattet af  

 erstatningspligten.
 Bestemmelsen i lovforslagets § 1, stk. 3, sikrer, at lovforslagets  

 dækningsområde kan tilpasses udviklingen eller nærmere kan præciseres for  

 særlige grupper, idet sundhedsministeren herefter kan begrænse eller udvide  

 lovens dækningsområde ved at pålægge de herfor driftsansvarlige  

 erstatningspligt efter loven.
5. Patientforsikringens skadeafgrænsning 5.1. Udgangspunktet for afgrænsningen af, hvilke skader loven skal  

 omfatte, er på den ene side, at de skader, som i dag er  

 erstatningsberettigende - de culpøse skader - må omfattes af loven, mens på  

 den anden side, de skader, som er uundgåelige følger af grundsygdommen og  

 behandlingen, ikke omfattes af loven.
 Lovforslagets skadeafgrænsning bygger på en beskrivelse af patientskader  

 ud fra et uundgåelighedskriterium, jf. rap. s. 61-63.
På denne baggrund dækkes (§ 2) alle skader, der enten skyldes fejl fra  

 læge m.v. (hvor målestokken for fejlbedømmelsen er, hvad en kyndig og erfaren  

 specialist ville gøre) eller apparatursvigt (uanset om dette beror på en  

 fejl). Endvidere dækkes alle skader (bortset fra følgerne af en forkert  

 diagnose), der ud fra en efterfølgende betragtning kunne være undgået ved  

 hjælp af en anden til rådighed stående behandlingsteknik eller  

 behandligsmetode (en slags »udviklingsskade«-dækning). Endelig  

 dækkes skader i form af komplikationer eller infektioner som følge af  

 undersøgelse, herunder diagnostiske indgreb eller behandling, selv om skaden  

 ikke kunne være undgået.
Det er her en forudsætning, at skaden går ud over,  

 hvad patienten med rimelighed må tåle under hensyn til skadens alvor,  

 patientens sygdom og helbredstilstand i øvrigt samt skadens sjældenhed (en  

 slags »systemskade«-dækning).
 5.2. Lovforslaget indeholder endvidere bestemmelser om visse specielle  

 skader:
Ulykker (§ 3, stk. 2) sket uden direkte sammenhæng med patientbehandling  

 m.v. dækkes af praktiske og afgrænsningsmæssige grunde også af  

 patientforsikringen, men kun når de er sket på et sygehus og kun inden for  

 rammerne af det eksisterende ansvarsgrundlag.
Psykiske skader er undtaget fra  

 dækningsområdet, bl.a. fordi det lægeligt er meget vanskeligt at afgøre, om  

 en psykisk skade skyldes behandlingen eller andre forhold eller er en direkte  

 følge af grundsygdommen.
Generelt er behandlingen af psykiske sygdomme dog  

 ikke undtaget.
Indtræder der f.eks. ved en sådan behandling en fysisk skade,  

 er denne omfattet, ligesom psykiske følger af fysisk skade er omfattet.  

 Derimod vil en fysisk følge af en rent psykisk skade ikke være omfattet.
Lovforslaget indeholder endvidere en særregel (§ 4) om en udvidet dækning  

 for sunde forsøgspersoner, dvs. personer som deltager i forsøg, der ikke  

 indgår som led i diagnostik eller behandling af nogen sygdom, den pågældende  

 lider af.
For disse personer er der ingen begrænsning med hensyn til, hvilke  

 skader der ydes erstatning for.
 Endelig skal det nævnes, at erstatning for skader i forbindelse med  

 donorvirksomhed (nyre- og knoglemarvsdonorer samt bloddonorer) samt skader i  

 forbindelse med vaccinationer inddrages under lovens almindelige  

 dækningsområde.
5.3. Lovforslaget dækker ikke skader, der alene skyldes de anvendte  

 lægemidler (§ 3, stk. 3). Hvis en skade opfylder de almindelige kriterier,  

 som gælder for patientforsikringen, dækkes den dog også af lovforslaget, selv  

 om lægemidlet indgår som (medvirkende) skadeårsag.
Der ydes således  

 erstatning, hvis der er begået fejl ved anvendelsen af lægemidlet, eller hvis  

 skaden - i øvrigt - kunne være undgået ved en anden til rådighed stående  

 behandlingsmetode, jf. § 2, stk. 1, nr. 3, men ikke, hvis der er tale om en  

 uundgåelig komplikation, som alene må henføres til det eller de anvendte  

 lægemidler.
På baggrund af EF-direktiv af 25. juli 1985 om produktansvar findes det  

 vigtigt, at medicinalbranchen på et frivilligt grundlag etablerer en  

 lægemiddelforsikring, der kan harmoniseres med lovforslaget, dels med hensyn  

 til skade- og erstatningsdækning, dels organisatorisk.
Dette vil sikre, at  

 bl.a. skadeanmeldelse i grænsetilfælde ikke forskydes til den ordning, der  

 giver størst erstatning.
Endvidere vil grænsetilfælde kunne fordeles efter  

 reglernes hensigt, bl.a. af hensyn til den forskellige finansiering, der vil  

 ligge bag de to forsikringer.
5.4. For så vidt angår bevisbyrdereglerne er disse efter lovforslaget  

 lettet for patienten i to henseender.
Dels påhviler der ikke direkte  

 patienten nogen bevisbyrde i den forstand, at det er patienten, der skal  

 tilvejebringe bevis for, at skaden er forårsaget ved et af de i lovens § 2  

 nævnte forhold, som opfylder de materielle dækningskriterier.  

 Patientforsikringsforeningen varetager - efter anmeldelse af skaden -  

 oplysningen af sagen (§ 13), og på grundlag heraf vurderer foreningen, om  

 erstatningsbetingelserne er opfyldt i de enkelte tilfælde.
Dels skal der kun  

 foreligge en overvejende sandsynlig sammenhæng (§ 2) mellem behandling og  

 erstatningsgivende skade, for at erstatning kan ydes.
Endelig er sidstnævnte  

 bevisregel lempet yderligere for forsøgspersoner og donorer (§ 4, stk. 1),  

 idet den her er formuleret som en omvendt bevisbyrde.
6. Patientforsikringens erstatninger Efter lovforslaget (§ 5) skal erstatningsudmålingen følge  

 erstatningsansvarslovens bestemmelser herom.
Dette medfører, at der ved  

 personskade ydes erstatning og godtgørelse for såvel midlertidige tab  

 (helbredelsesudgifter, tabt arbejdsfortjeneste, svie og smerte) som for  

 varige tab (varigt meen og erhvervsevnetab). Ved dødsfald kan der ydes  

 erstatning for forsørgertab og ydes begravelseshjælp.
Sundhedsministeren kan fastsætte regler om (§ 5, stk. 2), at erstatning  

 for tabt arbejdsfortjeneste og godtgørelse for svie og smerte kun ydes i det  

 omfang, patientskaden har medført uarbejdsdygtighed eller sygdom i mere end 3  

 måneder.
Endvidere ydes der ikke erstatning i det omfang, den andrager mindre  

 end 20.000 kr.
Disse regler gælder dog ikke forsøgspersoner og donorer.
 Erstatning til patienten eller dennes efterladte kan nedsættes eller efter  

 omstændighederne helt bortfalde, hvis patienten forsætligt eller ved grov  

 uagtsomhed selv har medvirket til skaden.
7. Patientforsikringens organisation og finansiering De erstatningspligtige, med undtagelse af staten og kommunerne, har pligt  

 (§ 10) til at tegne forsikringer i forsikringsselskaber, som er godkendt af  

 sundhedsministeren, til dækning af erstatningskrav efter lovforslaget.  

 Forsikringspligten pålægges således driftsansvarlige for private sygehuse,  

 driftsansvarlige for apoteker, driftsansvarlige for privat praksis for  

 autoriserede medicinalpersoner samt driftsansvarlige for private  

 institutioner, som foretager undersøgelser, behandling eller lignende på  

 vegne af ovenstående.
Forsikringspligten påhviler endvidere private  

 institutioner og virksomheder, som foretager biomedicinske forsøg med sunde  

 personer, samt private institutioner, som forestår vævs-, organ- og  

 vævsvæskedonorvirksomhed.
Forsikringsselskaberne skal yde erstatning på indtil 30 mio. kr. inden for  

 et forsikringsår.
Omfatter forsikringen flere personer, skal forsikringen  

 dække erstatning på indtil 30 mio. kr. pr. autoriseret medicinalperson.  

 Såfremt et selskab inden for et år modtager berettigede erstatningskrav  

 udover det gældende maksimum, skal de godkendte selskaber i fællesskab yde  

 erstatning.
Selskaberne har herefter adgang til at rejse regreskrav over for  

 den erstatningsansvarlige.
Endvidere skal selskaberne i fællesskab erstatte  

 skader, som er ansvarspådragende efter loven, men som forårsages af personer,  

 som uretmæssigt ikke er forsikret.
Selskaberne har i disse tilfælde ligeledes  

 adgang til at rejse regreskrav over for den erstatningspligtige.  

 Patientforsikringsforeningen vil, på grundlag af Sundhedsstyrelsens registre  

 for autoriserede medicinalpersoner, have mulighed for at identificere  

 uforsikrede driftsansvarlige.
 Det forventes, at de fleste amtskommuner vil dække ansvaret efter denne  

 lov gennem Kommunernes Gensidige Forsikringsselskab, som i forvejen dækker de  

 fleste amtskommuners eksisterende erstatningsansvar.
Til at administrere forsikringsordningen danner de forsikringsselskaber,  

 som dækker erstatningsansvar efter lovforslaget, i fællesskab en forening (§  

 12) og vælger en bestyrelse for foreningen samt opretter et administrativt  

 sekretariat.
Sundhedsministeren godkender vedtægterne for  

 patientforsikringsforeningens styrelse og virksomhed, og sundhedsministeren  

 kan bestemme, at selvforsikrede myndigheder skal være medlemmer af  

 patientforsikringsforeningens bestyrelse.
Det findes vigtigt, at der gennem  

 et sådant fællesorgan kan skabes en ensartet praksis på området samt i øvrigt  

 en rationel administration, bl.a. ved selskabernes fælles anvendelse af  

 lægelige konsulenter eller lignende.
Patientforsikringsforeningen modtager,  

 oplyser og afgør alle erstatningssager efter loven, herunder også for  

 selvforsikrende (§ 13). Foreningen vil efter vedtægterne kunne bemyndige de  

 enkelte forsikringsselskaber og de enkelte selvforsikrende myndigheder til  

 selv at oplyse og afgøre nærmere beskrevne sagstyper.  

 Patientforsikringsforeningen afgiver årligt en redegørelse til  

 sundhedsministeren om sin virksomhed.
 I foreningens vedtægter fastsættes en fordeling, hvorefter  

 forsikringsselskaberne og selvforsikrede myndigheder afholder udgifter til  

 foreningens drift samt udgifter, som i øvrigt pålægges foreningen efter  

 loven.
Samtidig med etableringen af bestyrelsen vil der blive oprettet et  

 uformelt kontaktorgan mellem kommunerne, staten m.fl.
Der henvises herom  

 nærmere til bemærkningerne til § 12.
Det har ved udarbejdelsen af lovforslaget været overvejet, om der heri  

 skulle optages en bestemmelse til særlig regulering af  

 forsikringsselskabernes avance på patientforsikringsområdet i princippet  

 svarende til en lignende bestemmelse optaget i arbejdsskadeforsikringsloven  

 (§ 47). Da størstedelen af forsikringsområdet forventes varetaget af  

 kommunernes eget forsikringsselskab, da konkurrenceforholdene skønnes at  

 sikre rimelige præmieopkrævninger på området, og da Finanstilsynet i øvrigt  

 vil føre et almindeligt tilsyn med forsikringsselskaberne på området,  

 herunder også økonomisk, er der ikke i lovforslaget indført en  

 avancebegrænsningsbestemmelse.
Det vil, bl.a. gennem den statistik, der skal  

 udarbejdes af patientforsikringsforeningen, blive vurderet, om der eventuelt  

 i fremtiden skulle blive behov for at optage en sådan bestemmelse i loven.
Patientforsikringsforeningens afgørelser i de enkelte sager meddeles de  

 respektive forsikringsselskaber, staten eller de selvforsikrende kommuner,  

 som herefter er pligtige til at udbetale de fastsatte ydelser.
Dog kan  

 foreningens afgørelser, inden 4 uger efter at klageren har fået meddelelse om  

 afgørelsen, indbringes for Den Sociale Ankestyrelse (§ 14), der foruden at  

 være ankeinstans på det sociale område også er ankeinstans på  

 arbejdsskadeforsikringens område.
Den Sociale Ankestyrelse, som har den  

 endelige administrative afgørelse, kan se bort fra overskridelse af  

 tidsfristen, når der er særlig grund hertil.
I lovforslaget (§ 15) er det endvidere bestemt, at hvis en afgørelse fra  

 Den Sociale Ankestyrelse ønskes forelagt de almindelige domstole, skal dette  

 ske inden 6 måneder fra det tidspunkt, ankestyrelsen har meddelt sin  

 afgørelse.
Det er også med denne 6-måneders-frist ønsket, at  

 erstatningssagerne efter ordningen ikke verserer mange år efter, at skaden er  

 opstået, og dermed skaber vanskelighed for bevisførelse m.v.
Til brug for behandlingen af erstatningssagerne kan  

 patientforsikringsforeningen forlange meddelt enhver oplysning (§ 16) fra  

 kommuner, amtskommuner m.v., herunder sygehuse, institutioner, behandlende  

 læger m.v. samt den skadelidte, som foreningen skønner er af betydning for  

 sagernes afgørelse.
Patientforsikringsforeningen kan således indhente  

 sygehusjournaler, journaloptegnelser m.v.
 Tilsvarende skal patientforsikringsforeningen afgive de oplysninger til  

 Den Sociale Ankestyrelse og til Sundhedsministeriet, som er nødvendige for  

 disse myndigheders varetagelse af opgaver efter loven.
 Erstatningskrav efter loven forældes 5 år efter, at den  

 erstatningsberettigede har fået eller burde have fået kendskab til skaden.  

 Forældelse af erstatningskrav indtræder dog senest 10 år efter den dag,  

 skaden er forårsaget.
 8. Hørte myndigheder, organisationer m.v.
 Forslaget har, således som det blev fremsat for Folketinget den 19.  

 februar 1987 (Lovforslag nr. 210 i folketingsåret 1986-87), været til  

 udtalelse hos berørte ministerier, organisationer m.fl., herunder  

 forsikrings- og lægemiddelbranchen.
9. Lovforslagets administrative og økonomiske konsekvenser 9.1. Lovforslagets administrative konsekvenser knytter sig næsten  

 udelukkende til forsikringsselskabernes oprettelse af den fælles  

 patientforsikringsforening med hertil hørende bestyrelse og sekretariat til  

 administration af ordningen.
I et mindre omfang vil eksisterende myndigheder  

 og organer få arbejdsopgaver på området, jf. nedenfor.
Det er ikke fundet hensigtsmæssigt at knytte patientforsikringsordningen  

 organisatorisk til det klagesystem, der har det faglige tilsyn med  

 medicinalpersoner og sundhedsvæsenet i øvrigt (Sundhedsstyrelsen m.v.), idet  

 det bl.a. ikke efter forsikringsordningen, som for det faglige tilsyn, skal  

 fastslås, om vedkommende medicinalperson har begået en fejl.
Da det efter  

 gældende retstilstand er en af forudsætningerne for opnåelse af erstatning,  

 at medicinalpersonen har begået en fejl (handlet culpøst), har flere faglige  

 klager nok primært været rejst for Sundhedsstyrelsen med henblik på at få  

 grundlag for en erstatningssag.
Det må derfor forventes, at oprettelsen af en  

 velfungerende patientforsikringsordning som sådan vil reducere antallet af  

 klagesager over medicinalpersoners faglige forhold.
 9.2. Omkostningerne til administration af loven fordeler sig umiddelbart  

 med størstedelen på forsikringsselskaberne, bl.a. gennem selskabernes - og de  

 selvforsikrendes - finansiering af patientforsikringsforeningens og Den  

 Sociale Ankestyrelses virksomhed, i et mindre omfang på sygehuskommunerne,  

 bl.a. i forbindelse med disses vejledning om ordningen og oplysning af  

 sagerne og endelig i et vist omfang på Sundhedsministeriet.
Forsikringsselskabernes omkostning knytter sig dels til den almindelige  

 administration af forsikringsvirksomheden, dels til  

 patientforsikringsforeningens virksomhed og dels til dækning af udgifter ved  

 Den Sociale Ankestyrelse.
Omkostningerne til den almindelige administration  

 af forsikringsvirksomheden er det ikke muligt at skønne over, mens  

 omkostningerne, som er forbundet med foreningens virksomhed, skønnes at  

 beløbe sig til 5-8 mio. kr. pr. år. (jf. rap. s. 137).
Den Sociale Ankestyrelses merudgifter i forbindelse med administration af  

 loven vil være afhængig af ankesagernes antal og art.
Det er ikke muligt at  

 skønne over antal ankesager.
Erfaringerne fra den lignende svenske ordning  

 viser dog, at der kun ankes ca. 3 pct. af de forelagte sager.
Der vil i  

 betydeligt omfang være behov for at inddrage (sundheds-) faglig ekspertise i  

 forbindelse med ankestyrelsens forberedelse af sagerne.
 Det vil blive nærmere aftalt mellem de involverede ministerier  

 (Sundhedsministeriet, Socialministeriet, Administrationsdepartementet m.fl.),  

 hvorledes administrationen af ordningen nærmere skal tilrettelægges, herunder  

 hvilke administrative foranstaltninger der skal træffes for at opnå den bedst  

 mulige udnyttelse af ressourcerne.
Den Sociale Ankestyrelses merudgifter til administration af loven dækkes  

 af patientforsikringsforeningen m.fl. (§ 12, stk. 3) og beregnes på grundlag  

 af det faktiske sagsantal efter hovedretningslinjerne i Budgetvejledningens  

 regler om indtægtsdækket virksomhed.
Disse retningslinjer anvendes allerede  

 ved ankestyrelsens behandling af arbejdsskadesager.
Der kan udover ovennævnte forventes et behov for yderligere personale til  

 Sikringsstyrelsen i det omfang, styrelsen vil komme til at afgive udtalelser  

 vedrørende meengrader og erhvervsevnetabsprocenter, jf. bemærkningerne til §  

 13. Omfanget af Sikringsstyrelsens arbejde hermed kan ikke opgøres nøjagtigt  

 ud fra de foreliggende oplysninger om det forventede sagsantal, men  

 Sikringsstyrelsen forventer, at styrelsens merarbejde over en periode vil  

 blive af samme størrelsesorden som i forbindelse med gennemførelse af loven  

 om erstatningsansvar.
Merarbejdet forventes efter nogle år at svare til 5  

 årsværk eller ca. 1,2 mio. kr. i lønudgifter og 200.000 kr. i øvrige  

 driftsudgifter.
Sikringsstyrelsens udgifter ved afgivelse af erklæringerne  

 vil blive afholdt af forsikringsselskaberne efter de almindelige regler herom  

 i arbejdsskadeforsikringslovens § 62, stk. 2.
 Det er ikke muligt at skønne over amtskommunernes udgifter til vejledning  

 og oplysning af sagerne, men de vurderes dog af mindre størrelse, idet  

 opgaven bl.a. vil indgå i den almindelige forpligtelse til at vejlede  

 patienter om deres rettigheder m.v.
 Herudover vil Industriministeriet få mindre meropgaver i forbindelse med  

 Finanstilsynets almindelige tilsyn med de forsikringsselskaber, der godkendes  

 til forsikringsvirksomhed på området.
 Sundhedsministeriets administrative omkostninger knytter sig til den  

 overordnede administration af ordningen, herunder bl.a. udstedelser af  

 bekendtgørelser m.v., efter loven samt den løbende kontrol af ordningen og  

 anslås at beløbe sig til 2 årsværk for akademiske sagsbehandlere samt 0,5  

 årsværk for HK svarende til i alt 610.000 kr. og øvrige driftsudgifter på  

 210.000 kr. (forventet 1988 pris- og lønniveau) i 1989 og fremover.
 Endelig vil der i forsikringens første år, 1989, skulle iværksættes en  

 offentlig information om ordningen, der for statens vedkommende anslås til  

 550.000 kr.
 Der vil i øvrigt senest 5 år efter patientforsikringsordningens indførelse  

 blive foretaget en samlet vurdering af ordningens tilrettelæggelse.
9.3. Udgifterne til erstatningsudbetalingerne har ikke nærmere kunnet  

 opgøres.
Det skønnes, at der efter en årrække, når antallet af  

 erstatningsberettigede skader har stabiliseret sig, vil skulle ydes  

 erstatning til ca. 2.000 personer årligt.
På grundlag af skadestrukturen  

 under den svenske ordning kan erstatningsudgifterne skønsmæssigt anslås til  

 ca. 80 mio. kr. årligt for hele landet.
Herved er ikke medregnet anvendelsen  

 af en undergrænse for udbetaling af erstatninger, jf. lovforslagets § 5, stk.  

 2, 2. pkt.
Det helt overvejende beløb forventes udbetalt til personer, som er  

 skadet på sygehus.
 Det skønnes, at statens udgifter til erstatning vedrørende Rigshospitalet  

 heraf vil udgøre ca. 7,2 mio. kr. årligt.
9.4. De direkte merudgifter ved lovforslaget vil for størstedelens  

 vedkommende blive pålagt sygehuskommunerne enten som selvforsikrende eller  

 gennem betaling af forsikringspræmie, der dækker forsikringsselskabernes  

 administration og erstatningsudbetalinger.
Endvidere vil kommunerne blive  

 pålagt merudgifter som driftsansvarlige for den kommunale tandpleje.  

 Herudover vil privatpraktiserende medicinalpersoner få øgede præmieudgifter,  

 som dog skønnes af relativt mindre størrelse end sygehuskommunernes udgifter,  

 bl.a. fordi denne gruppe generelt set ikke varetager sådanne komplicerede  

 behandlingsopgaver m.v., som patientforsikringsordningens udvidede  

 erstatningsdækning særligt tager sigte på.
Tilsvarende gælder apotekere, som  

 virker i henhold til særlig bevilling.
Merudgifter til forsikringspræmier for  

 private sygehuse forventes dækket af de sengedagsbetalinger m.v., som  

 afholdes af de indlæggende sygehuskommuner.
Spørgsmålet om kompensation til kommunerne over de generelle tilskud for  

 merudgifter som følge af lovforslaget har været forhandlet med de kommunale  

 organisationer.
På grund af vanskeligheden ved blot tilnærmelsesvis på  

 forhånd at fastslå størrelsen af de kommunale merudgifter var der enighed om  

 at gennemføre kompensationen ved en foreløbigt beregnet kompensation for  

 årene 1989-92. I 1992 foretages på baggrund af erfaringerne fra 1991 en  

 efterregulering for 1989-91 og en endelig beregning for 1992 og fremover.  

 Sundhedsministeriet har endvidere fremlagt en beregning af den foreløbige  

 kompensation for årene 1989-91. For 1991, hvor ordningen skønnes at være  

 fuldt indkørt, har ministeriet foreløbig tilbudt sygehuskommunerne i alt 67,3  

 mio. kr. (1988 pris- og lønniveau) som kompensation for de merudgifter,  

 kommunerne vil være forpligtet til at afholde.
Primærkommunerne skønnes af  

 ministeriet foreløbig i 1991 at ville få merudgifter på ca. 0,5 mio. kr.
Ministeriet har ikke i disse beløb medtaget kommunernes særlige  

 merudgifter ved at inddække erstatningskrav efter loven i et  

 forsikringsselskab, dvs. en del af de forøgede præmieudgifter, idet  

 kommunerne ikke efter loven er forpligtet til at tegne forsikring.
Kommunerne  

 har ikke været enig heri.
Ministeriet har endvidere ikke i beløbene medtaget  

 kompensation for de privatpraktiserende medicinalpersoners merudgifter til  

 forsikringspræmier efter loven, da sygehuskommunerne ikke er forpligtet til  

 at kompensere disse merudgifter.
Bemærkninger til lovforslagets enkelte bestemmelser Til § 1 Bestemmelsen angiver i stk. 1 og 2 patientforsikringens centrale  

 dækningsområde.
Den grundlæggende betingelse er, at en person har været  

 undergivet helbredelsesforanstaltninger, der enten er foretaget på et  

 sygehus, på et apotek, hos en offentligt ansat jordemoder i forbindelse med  

 svangerskabshygiejne og fødselshjælp uden for sygehusvæsenet, inden for den  

 kommunale tandpleje, hos en privatpraktiserende medicinalperson eller  

 helbredelsesforanstaltninger foretaget på vegne af et sygehus eller en  

 privatpraktiserende autoriseret medicinalperson.
Helbredelsesforanstaltninger omfatter enhver form for undersøgelse,  

 behandling eller lignende, der retter sig mod den enkelte patient, herunder  

 også rent forebyggende foranstaltninger.
Således er f.eks. også vaccinationer  

 omfattet, idet det forudsættes, at vaccinationserstatningsloven ophæves i  

 forbindelse med patientforsikringslovens ikrafttræden.
Det er tilstrækkeligt,  

 at personen har henvendt sig på et sygehus, til en autoriseret  

 medicinalperson m.fl. med henblik på at blive undersøgt eller modtage  

 behandling eller lignende.
Det er en betingelse, at undersøgelsen eller behandlingen m.v. finder sted  

 her i landet.
Det er derimod uden betydning, om den pågældende læge eller  

 patient er dansker eller udlænding.
Det er endvidere forudsat, at  

 forsikringsordningen ikke dækker tilfælde, hvor f.eks. en læge privat, dvs. i  

 sin fritid, uden for sit tjenestested eller lignende foretager behandling,  

 yder nødvendig førstehjælp m.v.
 Begrebet patient omfatter også fostre, således at skader under  

 svangerskabet eller under fødslen vil berettige til erstatning, forudsat  

 barnet fødes levende og de almindelige betingelser for ret til erstatning,  

 jf. bl.a. §§ 2 og 3, i øvrigt er opfyldt.
Alle sygehuse er omfattet, hvad enten de er statslige, kommunale eller  

 private.
Privatpraktiserende medicinalpersoner, der er autoriserede i henhold  

 til særlig lovgivning, omfatter praktiserende læger, herunder speciallæger,  

 praktiserende tandlæger, kliniske tandteknikere, ergo- og fysioterapeuter og  

 fodterapeuter samt eventuelle privatpraktiserende sygeplejersker og  

 jordemødre.
Efter stk. 3, 2. pkt., vil sundhedsministeren kunne fastsætte  

 regler, hvorefter patientforsikringens dækningsområde udvides i forhold til  

 stk. 1 og 2. Dette vil navnlig kunne komme på tale i relation til en række  

 offentlige sundhedsordninger.
Det gælder således sundhedsplejerske- og  

 hjemmesygeplejerskeordningerne samt skolesundhedstjenesten.
Personer, der opholder sig på plejehjem eller på andre sociale  

 institutioner, er ikke umiddelbart omfattet af loven.
Hvis der imidlertid  

 under ophold fortages undersøgelse eller gives behandling m.v. af en  

 privatpraktiserende autoriseret medicinalperson, f.eks. en  

 privatpraktiserende læge, er skader i forbindelse hermed omfattet.
Loven dækker heller ikke umiddelbart undersøgelse, behandling m.v., der  

 foretages af ikke-autoriserede medicinalpersoner som f.eks. kiropraktorer,  

 uanset om der af sygesikringen ydes tilskud til behandlingen, som tilfældet  

 er ved kiropraktorbehandling.
Men også disse grupper kan efter behov helt  

 eller delvis inddrages under dækningsområdet af sundhedsministeren efter § 1,  

 stk. 3, 2. pkt.
Sundhedsministeren vil ligeledes efter § 1, stk. 3, 2. pkt., kunne  

 fastsætte regler om, at visse områder undtages fra lovens område.  

 Erfaringerne kan vise, at der ikke fremover vil være behov for, at alle  

 grupper af privatpraktiserende autoriserede medicinalpersoner omfattes af  

 loven, bl.a. fordi deres virksomhed ikke - eller kun i minimalt omfang - har  

 medført skader, der begrunder en udvidelse af dansk rets almindelige  

 erstatningsregler.
Det må forventes, at denne bestemmelse ikke bringes i  

 anvendelse ved lovens ikrafttræden.
Bestemmelsen angiver endvidere, at kun fysiske skader falder inden for  

 lovens område.
Det er i §§ 2-4 nærmere beskrevet, i hvilke tilfælde disse  

 skader berettiger til erstatning.
Kravet om, at der skal være påført patienten skade af fysisk art, herunder  

 dødsfald, indebærer for det første, at rent psykisk skade falder uden for  

 lovens dækning.
Det skyldes, at det ved psykiske lidelser er særlig  

 vanskeligt at skelne mellem følger af grundsygdommen og følger af  

 behandlingen, ligesom komplikationer i forbindelse hermed enten ofte er  

 uundgåelige eller blot er en følge af, at behandlingen ikke lykkedes.  

 Behandling af psykiske sygdomme er ikke som sådan undtaget.
Hvis der ved  

 sådan behandling indtræder fysisk skade, er den omfattet af loven.
Psykiske  

 følger af en fysisk skade er ligeledes omfattet, derimod ikke fysiske følger  

 af en rent psykisk skade.
For det andet indebærer kravet om fysisk skade, at en læges eller anden  

 medicinalpersons tilsidesættelse af reglerne om indhentelse af informeret  

 samtykke ikke i sig selv udgør en patientskade.
Det samme gælder krænkelser  

 af den personlige frihed ved ulovlig tvangsindlæggelse.
I de tilfælde, der falder uden for patientforsikringslovens dækning, fordi  

 der ikke er indtrådt fysisk skade, kan patienten efter omstændighederne rejse  

 krav om erstatning og godtgørelse, herunder for tort, efter almindelige  

 erstatningsretlige regler.
Sådanne erstatningskrav vil fortsat kunne rejses,  

 jf. § 7, hvorefter erstatningskrav kun afskæres i det omfang, skaden dækkes  

 af patientforsikringen.
Reglen i stk. 2 fastslår for det første, at sunde forsøgspersoner  

 er omfattet af loven, selv om disse ikke er »patienter«.
Tilfælde,  

 hvor forsøget indgår som led i undersøgelse eller behandling af personen, er  

 omfattet af den almindelige definition i stk. 1. Sunde forsøgspersoner kan  

 enten være raske personer eller personer, der lider af en sygdom, som er  

 irrelevant i forhold til forsøget, dvs. tilfælde, hvor forsøget ikke har  

 nogen diagnostisk eller terapeutisk værdi for personen.
Afprøvning af  

 lægemidler er også omfattet, ligesom kliniske afprøvninger af lægemidler også  

 omfattes af stk. 1, nemlig i de tilfælde, hvor der begås en lægelig fejl m.v.  

 ved afprøvningen.
Tilfælde, hvor skaden skyldes fejl ved selve lægemidlet  

 eller producentens anvisning for afprøvningen, vil normalt ikke berettige til  

 erstatning efter denne lov, jf. § 3, stk. 3, og § 4, stk. 2.
Skader, der rammer sunde forsøgspersoner, er efter gældende ret dækket af  

 arbejdsskadeforsikringsloven.
Dækning efter patientforsikringsloven gør ikke  

 nogen ændring heri, men det er en følge af henvisningen i § 5, stk. 1, til  

 erstatningsansvarsloven, at erstatning, der er opnået i henhold til  

 arbejdsskadeforsikringsloven, skal fratrækkes erstatningen i henhold til  

 patientforsikringsloven.
For det andet fastslås det, at donorer er omfattet af loven.
Det findes  

 naturligt og hensigtsmæssigt at inddrage erstatning til donorer under en  

 almindelig patientforsikringsordning, således at de hidtidige ved  

 tekstanmærkning gennemførte erstatningsordninger for skadede nyre- og  

 knoglemarvsdonorer samt skadede bloddonorer kan ophæves ved  

 patientforsikringslovens ikrafttræden.
Tekstanmærkningernes regler om  

 godtgørelse til nyre- og knoglemarvsdonorer for tabt arbejdsfortjeneste og  

 udgifter i forbindelse med nyre- eller knoglemarvsafgivelsen eller de  

 nødvendige forundersøgelser hertil opretholdes uændret.
Donorer er defineret  

 bredt i overensstemmelse med reglerne i lov om udtagelse af menneskeligt væv  

 m.v., således at ikke kun de nævnte grupper af donorer er omfattet, men også  

 eventuelle andre transplantationer og lignende fra mennesker, der måtte blive  

 udviklet.
Det er karakteristisk, at disse donorer stiller sig til rådighed  

 for behandling af andre end dem selv, hvorfor det er rimeligt at sikre dem  

 erstatning for tab i forbindelse hermed.
 Den udtrykkelige fremhævelse i lovteksten af dækningen af forsøgspersoner  

 og donorer tjener tillige til afgrænsning af den udvidede erstatningsdækning  

 i § 4, stk. 1 og 3, og § 5, stk. 3.
Efter § 1, stk. 3, 1. pkt., skal sundhedsministeren fastsætte  

 regler om den nærmere afgrænsning, jf. ovenfor, af patientforsikringens  

 dækningsområde.
Denne bestemmelse tager sigte på at præcisere  

 patientforsikringens dækningsområde.
 Bemyndigelsen i stk. 3, herunder bestemmelsen i 2. pkt. om udvidelse eller  

 indskrænkning af dækningsområdet, gør det i øvrigt muligt, at  

 forsikringsordningen kan tilpasses ændringer i sundhedsvæsenets  

 tilrettelæggelse af behandling og pleje, bl.a. omstilling og samordning  

 mellem sygehussektoren og den primære sundhedstjeneste samt den sociale  

 sektor.
Til § 2 Bestemmelsen fastslår indledningsvis, hvilke krav der skal stilles til  

 beviset for årsagssammenhæng mellem behandlingen m.v. og skaden, for at den  

 kan anerkendes som skade efter loven.
Det fremgår af stk. 1, nr. 1, 2 og 4,  

 at skaden skal være sket i forbindelse med undersøgelse, behandling m.v.  

 Bestemmelsen fastlægger endvidere, i hvilke tilfælde en patient eller - ved  

 dødsfald - dennes efterladte har krav på erstatning for en patientskade.  

 Bestemmelsen suppleres af en række præciseringer og begrænsninger i § 3 og på  

 den anden side af en særlig udvidelse af de erstatningsberettigende skader i  

 § 4.
Kravet om, at skaden skal være forvoldt i forbindelse med undersøgelse,  

 behandling m.v., indebærer, at loven ikke dækker skadelige følger eller anden  

 helbredsforringelse, der skyldes den sygdom, patienten led af på forhånd.  

 Skaden skal være forårsaget af en af de helbredelsesforanstaltninger, der  

 omfattes af § 1. Normale følger af grundsygdommen eller komplikationer, der  

 må henføres til selve grundsygdommens forløb, dækkes derfor ikke.
En  

 patientskade omfatter kun forskellen mellem følgerne af et normalt sygdoms-  

 og behandlingsforløb og følgerne af det faktiske behandlingsforløb.  

 Grundsygdommens forløb kan dog udgøre en patientskade, hvis dette forløb er  

 blevet påvirket af, at patienten ikke har fået adækvat behandling, f.eks.  

 fordi sygdommen ikke er blevet rigtigt diagnosticeret, jf. § 3, stk. 1. Det  

 følger endvidere af dette princip, at der ikke foreligger en patientskade,  

 blot fordi den givne behandling ikke lykkedes.
Ved vurderingen af, om der er den nødvendige årsagssammenhæng mellem  

 skaden og den undersøgelse, behandling m.v., som patienten blev givet, er det  

 tilstrækkeligt, at der tilvejebringes en overvejende sandsynlighed for, at  

 skaden er forvoldt herved.
Dette gælder både ved vurderingen af, om skaden  

 overhovedet kan henføres til de iværksatte helbredelsesforanstaltninger  

 fremfor til grundsygdommens normale - eller unormale - forløb, men også ved  

 den konkrete vurdering af, om skaden ville eller kunne være undgået under de  

 i § 2, stk. 1, nr. 1-3, nævnte omstændigheder, eller om skaden kan henføres  

 under de i § 2, stk. 1, nr. 4, nævnte komplikationer.
Der foreligger herefter en patientskade, hvis det efter en undersøgelse af  

 sagens konkrete omstændigheder, herunder bl.a. den tidsmæssige sammenhæng  

 mellem behandlingen og den indtrufne skade, fremstår som mere sandsynligt, at  

 den er forårsaget af erstatningsbegrundende helbredelsesforanstaltninger, end  

 at den er forårsaget på anden måde, herunder ved komplikationer i forbindelse  

 med grundsygdommens forløb, som har udviklet sig uafhængigt af behandlingen.  

 I princippet er selv en minimal sandsynlighedsovervægt tilstrækkelig.
Hvis  

 intet sikkert om skadesårsagen kan fastslås, må den relative sandsynlighed af  

 de mulige skadesårsager vurderes og afvejes over for hinanden.
Må det  

 herefter antages, at det er lige så sandsynligt, at skaden kan have udviklet  

 sig uafhængigt af behandlingen, eller kan intet siges om den relative  

 sandsynlighed af de mulige skadesårsager, foreligger der ikke en  

 (erstatningsberettigende) patientskade.
Det er imidlertid sjældent muligt at  

 træffe afgørelsen i tvivlsomme tilfælde alene på grundlag af generelle  

 statistiske erfaringer.
Formuleringen udelukker ikke, at der i sådanne  

 tilfælde kan inddrages andre momenter i vurderingen, hvor dette findes  

 rimeligt.
Hvis det f.eks. konstateres, at der klart er begået fejl ved  

 behandlingen af patienten, som kan have forårsaget den konkrete skade, kan  

 det være rimeligt at lade en eventuel tvivl om den faktiske årsagssammenhæng  

 komme patienten til gode.
 En generelt lempeligere bevisregel vedrørende årsagssammenhæng gælder  

 ifølge § 4, stk. 1, for så vidt angår skader på sunde forsøgspersoner og  

 donorer.
Afgrænsningen af de erstatningsberettigende skader i § 2 er opbygget efter  

 en stigende grad af uundgåelighed.
Udgangspunktet er, at der kun ydes  

 erstatning ved skader, der kunne være undgået ved, at undersøgelse,  

 behandling m.v. var blevet udført på en anden måde end den faktisk anvendte.  

 Dette gælder i princippet ved alle skader, der omfattes af nr. 1-3. Disse  

 bestemmelser suppleres af reglen i nr. 4, hvorefter der i visse tilfælde kan  

 ydes erstatning for skader, selv om de ikke kunne være undgået.
 Ved vurderingen af, om en patientskade berettiger til erstatning, bør  

 derfor afgrænsningerne i bestemmelsen undersøges led for led.
Spørgsmålet er således først, jf. nr. 1, om skaden ville være undgået,  

 såfremt patienten var blevet undersøgt, behandlet m.v. af en erfaren  

 specialist (fagperson) og denne ville have vurderet, at der skulle  

 iværksættes anden undersøgelse, anden behandling m.v., end der faktisk blev  

 iværksat.
Er svaret bekræftende, ydes der erstatning efter nr. 1. Den erfarne  

 specialist repræsenterer en person med en generelt set sufficient faglig  

 uddannelse på det pågældende område.
Det forudsættes ikke nødvendigvis at  

 være en læge med speciallægeanerkendelse på området, selv om det ofte vil  

 være tilfældet på det lægelige område.
Er det benægtende, er spørgsmålet, jf. nr. 2, om skaden kan henføres til  

 fejl eller svigt i det apparatur m.v., der blev anvendt ved undersøgelsen  

 eller behandlingen, således at skaden ville være undgået, hvis apparaturet  

 havde fungeret, som det skulle.
Er svaret bekræftende, ydes der erstatning  

 efter nr. 2 - uanset om selv en erfaren specialist ikke ville have fået  

 mistanke om apparaturets fejl eller svigt.
Er svaret benægtende, bliver det næste spørgsmål, om skaden kunne være  

 undgået ved hjælp af en anden behandlingsteknik eller -metode, som kunne være  

 valgt, selv om det ikke kan fastslås, at en erfaren specialist ville have  

 valgt den anden teknik eller metode.
Er svaret bekræftende, ydes erstatning  

 efter nr. 3.
Er svaret benægtende, bliver det sidste spørgsmål, om skaden består i  

 komplikationer, der ud fra nærmere angivne kriterier går ud over, hvad  

 patienten med rimelighed må tåle.
Er svaret bekræftende, ydes der erstatning  

 efter nr. 4, selv om skaden ikke kunne være undgået ved nogen anden  

 behandlingsteknik eller -metode.
 Er svaret benægtende, idet der er tale om en anden type uundgåelig skade  

 end anført i nr. 4, kan der ikke ydes erstatning, medmindre skadelidte er en  

 person, der falder ind under den videregående regel i § 4 om forsøgspersoner  

 og donorer.
 Om de enkelte led i bestemmelsen skal følgende bemærkes:
Reglen i nr. 1 omfatter alle objektive fejl, der er begået i  

 forbindelse med undersøgelse, behandling m.v. af patienten.
Det er uden  

 betydning, hvilken type skade fejlen har resulteret i.
Omfattet er således  

 bl.a. enhver form for fejlbehandling, uanset om fejlen skyldes en forkert  

 diagnose, eller at der af andre grunde enten blev givet en behandling, der  

 ikke var motiveret ud fra et medicinsk synspunkt, eller omvendt, at der ikke  

 blev givet den behandling, der var motiveret ud fra et medicinsk synspunkt,  

 eller der i øvrigt er blevet anvendt en forkert behandlingsmetode eller  

 behandlingsteknik eller er begået fejl ved udførelsen af den, ved tilsynet  

 med patienten under eller efter behandlingen osv.
Reglen indeholder træk, som også karakteriserer den hidtil gældende  

 culparegel, men er ikke identisk med denne.
Det er ikke nogen betingelse, at  

 behandlingen m.v. kan bebrejdes den konkrete læge eller medicinalperson i  

 øvrigt som en fejl eller forsømmelse, som denne burde have undgået ved at  

 udvise en højere grad af agtpågivenhed.
Dette følger af, at målestokken for  

 vurderingen af, om skaden kunne være undgået ved andre undersøgelser eller  

 anden behandling m.v., altid er de undersøgelser eller den behandling m.v.,  

 som en efaren specialist på det pågældende område må antages at ville have  

 iværksat.
Der skal således helt ses bort fra den konkrete medicinalpersons  

 faglige baggrund og individuelle forudsætninger i øvrigt for at erkende, at  

 anden undersøgelse, behandling m.v. havde været indiceret.
Derimod skal der  

 tages hensyn til den konkrete undersøgelses- eller behandlingssituation,  

 herunder de ydre faciliteter, der stod til rådighed, tidsfaktoren ved et  

 nødvendigt akut indgreb m.v.
Vurderingen skal således tage udgangspunkt i de  

 konkrete omstændigheder, der forelå på behandlingstidspunktet, men således,  

 at den konkrete læge m.v. tænkes udskiftet med en erfaren specialist.
Ville  

 specialisten under disse omstændigheder have handlet anderledes, end der  

 faktisk blev behandlet, har patienten ret til erstatning i det omfang, det må  

 antages, at skaden herved ville være blevet undgået.
Der kan forekomme tilfælde, hvor det er tvivlsomt, om en erfaren  

 specialist ville have handlet anderledes, f.eks. fordi afgørelsen også i så  

 fald ville bero på et vanskeligt skøn, eller tilfælde, hvor der blandt  

 erfarne specialister ikke er enighed om, hvad den optimale behandlingsform  

 m.v. er.
Som nævnt er det generelt en betingelse for retten til erstatning,  

 at skaden med overvejende sandsynlighed er forvoldt ved et  

 erstatningsbegrundende forhold.
Dette gælder således også ved vurderingen i  

 henhold til nr. 1 af, om skaden ville være blevet undgået.
Drejer spørgsmålet  

 sig om valget af behandlingsteknik eller af behandlingsmetode, vil det være  

 naturligt i de nævnte tvivlsomme tilfælde at træffe afgørelsen på grundlag af  

 reglen i nr. 3, hvor det ikke er afgørende, hvilken teknik eller metode en  

 erfaren specialist må antages at ville have valgt.
I nogle af de tilfælde, der omfattes af reglen i nr. 1, vil der foreligge  

 et sådant uagtsomt forhold hos den konkrete medicinalperson, at patienten  

 efter almindelige erstatningsretlige regler (culpareglen) ville kunne kræve  

 erstatning af denne og af dennes arbejdsgiver.
Disse tilfælde vil altid  

 udløse ret til erstatning efter nr. 1, forudsat at de almindelige betingelser  

 for dækning i § 1 og i § 2 vedrørende årsagssammenhæng er opfyldt.
Det er  

 imidlertid uden betydning for anvendelsen af nr. 1, om der må antages at  

 foreligge culpa eller ej.
Selv om der måtte foreligge culpa, er patienten  

 afskåret fra at rejse erstatningskrav, f.eks. ved domstolene, efter  

 almindelige erstatningsretlige regler, så langt patientforsikringens dækning  

 rækker, jf. § 7, stk. 1. Det følger endvidere af reglerne i § 8, at  

 patientforsikringen kun kan rejse regreskrav mod den medicinalperson (og  

 dennes arbejdsgiver), som efter almindelige erstatningsretlige regler måtte  

 være ansvarlig for skaden, såfremt skaden er forvoldt forsætligt.
Reglen i nr. 2 omfatter en anden gruppe af objektive fejl, nemlig  

 tilfælde, hvor skadesårsagen er fejl eller svigt i det apparatur eller udstyr  

 i øvrigt, som blev anvendt ved eller i forbindelse med undersøgelse,  

 behandling m.v.
Som efter reglen i nr. 1 er det uden betydning, hvilken slags  

 patientskade apparaturets fejl eller svigt har resulteret i.
Der kan f.eks.  

 være tale om, at undersøgelsesresultater er blevet forkerte som følge af  

 funktionsfejl i teknisk apparatur, og at der på grund heraf er blevet stillet  

 en fejlagtig diagnose.
Eller der kan være tale om, at apparatur eller  

 redskaber, der anvendes ved narkose eller i øvrigt i forbindelse med et  

 operativt indgreb, svigter, fungerer forkert, bryder sammen eller lignende  

 med skade til følge.
Det er ligeledes uden betydning, om årsagen til  

 apparatets eller udstyrets svigt kan henføres til en fejl ved konstruktionen  

 eller fremstillingen af det eller til utilstrækkelig vejledning i brugen af  

 det, manglende vedligeholdelse eller andet.
Retten til erstatning er heller  

 ikke betinget af, at fejlen kunne eller burde være opdaget i forbindelse med  

 almindelig eller særlig kontrol fra det sygehuspersonel eller andre, der står  

 for denne, eller af den medicinalperson, der stod for den konkrete anvendelse  

 af apparatet.
Reglen omfatter kun apparater, redskaber m.v., der anvendes ved  

 undersøgelse, behandling eller lignende.
Indtræder der skade som følge af  

 fejl eller svigt i andre ting eller indretninger, f.eks. almindelige  

 bygningsindretninger, elevatorer m.v., kan der ikke ydes erstatning efter nr.  

 2. Sådanne ulykkestilfælde vil imidlertid i nogle tilfælde berettige til  

 erstatning i henhold til reglen i § 3, stk. 2.
Som tilfældet er ved skader, der falder ind under nr. 1, vil nogle af de  

 skader, der omfattes af nr. 2, kunne begrunde erstatningskrav efter dansk  

 rets almindelige regler, i dette tilfælde reglerne om produktansvar.
Retten  

 til erstatning efter nr. 2 er imidlertid uafhængig af, om nogen ville kunne  

 drages til ansvar efter produktansvarsreglerne.
Patienten er afskåret fra at  

 rejse krav efter reglerne om produktansvar i det omfang, skaden dækkes af  

 patientforsikringen, jf. § 7. Patientforsikringen kan derimod i disse  

 tilfælde rejse regreskrav mod den ansvarlige, jf. bemærkningerne til § 8.
Reglen i nr. 3 omfatter tilfælde, hvor skaden ikke - selv i  

 objektiv forstand - kan henføres til nogen fejl fra medicinalpersoner eller  

 ved det anvendte udstyr, idet det først efterfølgende, dvs. efter at  

 behandlingen er blevet gennemført og skaden er indtruffet, kan konstateres,  

 at den kunne være undgået, hvis man i stedet havde valgt en anden  

 behandlingsteknik eller behandlingsmetode.
Reglen går således videre end  

 reglen i nr. 1, idet det ikke er nogen betingelse, at en erfaren specialist i  

 den givne situation måtte antages at ville have valgt den anden teknik eller  

 metode.
 Betingelserne for, at der kan ydes erstatning efter denne regel, er  

 følgende:
For det første er det en betingelse, at der på det tidspunkt, hvor  

 behandlingen blev iværksat, faktisk fandtes en anden behandlingsteknik eller  

 anden behandlingsmetode, og at denne faktisk stod til rådighed i den konkrete  

 behandlingssituation, eventuelt i kraft af en henvisning af patienten til en  

 specialist eller til en specialafdeling på et (andet) sygehus.
Der kan  

 således ikke tages hensyn til behandlingsmuligheder, som først er blevet  

 taget i anvendelse efter behandlingstidspunktet, eller som dog ikke stod til  

 rådighed i den givne situation, eventuelt ved henvisning eller overflytning  

 af patienten.
For det andet er det en betingelse, at den anden behandlingsteknik eller  

 behandlingsmetode måtte betragtes som ligeværdig med den valgte teknik eller  

 metode, dvs. at den ud fra en medicinsk vurdering måtte antages at ville have  

 været mindst lige så effektiv til behandling af patientens sygdom som den  

 faktisk valgte teknik eller metode.
Vurderingen heraf baseres på den  

 medicinske videnskab og erfaring på behandlingstidspunktet.
Målestokken er  

 for så vidt på dette punkt den erfarne specialists vurdering, jf. herved  

 bemærkningerne til reglen i nr. 1. Hvis denne vurdering munder ud i, at den  

 alternative behandlingsteknik eller behandlingsmetode i den givne situation  

 ville have været så meget bedre end den faktisk valgte, at en erfaren  

 specialist ville have valgt den anden teknik eller metode, er skade, der  

 herved kunne være undgået, omfattet af reglen i nr. 1. Hvis omvendt  

 vurderingen munder ud i, at en anden behandlingsteknik eller -metode, bedømt  

 på forhånd, måtte anses for at være ringere end den, der blev valgt, kan der  

 ikke ydes erstatning efter denne regel.
Ved denne vurdering skal der således  

 ikke tages hensyn til den faktisk indtrufne skade.
Der kan med andre ord ikke  

 ydes erstatning i tilfælde, hvor lægen med rette afstod fra at anvende en  

 anden teknik eller metode, fordi den erfaringsmæssigt ville være mindre  

 effektiv til behandling af patientens sygdom, selv om det - med efterfølgende  

 kendskab til den faktisk indtrufne skade - kan siges, at valg af den anden  

 teknik eller metode ville have været bedre for den konkrete patient.
For det tredje er det en betingelse, at det med den viden om  

 behandlingsforløbet, som foreligger på det tidspunkt, hvor erstatningssagen  

 skal afgøres, kan konstateres, at skaden med overvejende sandsynlighed ville  

 være blevet undgået, hvis man i stedet havde anvendt en anden - ligeværdig -  

 behandlingsteknik eller behandlingsmetode.
Ved denne rent efterfølgende  

 vurdering af skadens undgåelighed kan der således bl.a. tages hensyn til den  

 viden om patientens sygdom, helbredskonstitution i øvrigt m.v., som den  

 faktisk iværksatte behandling gav, uanset om disse forhold måtte have været  

 uerkendelige for selv en erfaren specialist på det tidspunkt, hvor  

 beslutningen om valg af behandlingsteknik eller -metode skulle træffes.
 Det fremgår heraf, at det ikke gør nogen forskel, om valget stod mellem  

 forskellige, ligeværdige måder at udføre en given behandling på  

 (»behandlingsteknik«), eller valget stod mellem helt  

 forskelligartede behandlingsprincipper, f.eks. medicinsk contra kirurgisk  

 behandling (»behandlingsmetode«).
Reglen indebærer bl.a., at forsøgspatienter vil være berettiget til  

 erstatning, hvis der i forbindelse med forsøgsmetoden indtræder skader, som  

 ikke ville være indtrådt, hvis man i stedet havde anvendt hidtidige optimale  

 behandlingsmetoder, under forudsætning af, at de gængse metoder på  

 behandlingstidspunktet fremtrådte som (mindst) ligeværdige med  

 forsøgsmetoden.
Men reglen er ikke begrænset til tilfælde, hvor valget står  

 mellem nye og gamle metoder eller teknikker.
Ved vurderingen af, hvilke skader der kan henføres til den valgte  

 behandlingsteknik eller -metode, må der tages hensyn til de sandsynlige  

 følger af en anvendelse af den alternative teknik eller metode.
Hvis det må  

 antages, at heller ikke den anden teknik eller metode ville have kunnet  

 helbrede patienten fuldstændigt, omfatter skaden i denne forbindelse kun den  

 yderligere helbredelsesforringelse, som den valgte teknik eller metode viste  

 sig at indebære.
Det bemærkes, jf. lovforslagets § 3, stk. 1, at reglen i nr. 3 ikke  

 omfatter skader som følge af, at der ikke er blevet stillet en rigtig  

 diagnose.
Det findes således ikke rimeligt at underkaste diagnosestillelsen  

 en efterfølgende bedømmelse, da diagnosestillelsen typisk altid er en løbende  

 proces.
Der henvises i øvrigt til bemærkningerne vedrørende § 3, stk. 1.
 Reglen i nr. 4 omfatter en række skader ved undersøgelse og  

 behandling, som ikke kunne være undgået, selv ud fra en efterfølgende  

 vurdering som efter reglen i nr. 3. Formålet med reglen er at opfange  

 patientskader, som falder igennem reglerne i nr. 1-3, men hvor det findes  

 urimeligt, at patienten skal tåle skaden uden ret til erstatning, først og  

 fremmest på grund af et misforhold mellem på den ene side skadens alvor og på  

 den anden side alvoren af patientens grundsygdom og de normale, forventelige  

 følger af undersøgelse og behandling af den.
Bestemmelsen omfatter principielt en hvilken som helst komplikation,  

 herunder infektioner, der med overvejende sandsynlighed er forårsaget af  

 undersøgelser eller behandling.
Komplikationer, herunder infektioner, der  

 skyldes grundsygdommen og dennes forløb uafhængigt af undersøgelse eller  

 behandling, berettiger derimod ikke til erstatning, medmindre de opfanges af  

 reglerne i nr. 1-3.
Den afgørende begrænsning i bestemmelsens anvendelsesområde er kravet om,  

 at komplikationens alvor skal gå ud over, hvad patienten med rimelighed må  

 tåle.
Det er ikke tilstrækkeligt, at komplikationen i sig selv har alvorlige  

 følger for patienten.
Komplikationens alvor skal sammenholdes med karakteren  

 og alvoren af patientens grundsygdom og helbredstilstand i øvrigt.
Hvis  

 grundsygdommen ubehandlet indebærer nærliggende risiko for alvorlig  

 invaliditet eller for patientens død, må der også accepteres en betydelig  

 risiko for alvorlige komplikationer i forbindelse med behandlingen af den.  

 Mindre alvorlige komplikationer må sædvanligvis også accepteres i forbindelse  

 med behandling af en sygdom, der ikke er ganske harmløs.
Ved vurderingen af,  

 hvilken risiko for komplikationer patienten må acceptere, må der også tages  

 hensyn til de nærmere omstændigheder omkring undersøgelsen og behandlingen,  

 herunder bl.a. at tidsfaktoren undertiden kan gøre det nødvendigt at løbe en  

 større risiko, end man normalt ville løbe.
Et misforhold mellem alvoren af grundsygdommen og af komplikationen kan  

 særlig klart være til stede i forbindelse med visse diagnostiske indgreb  

 (undersøgelsesoperationer), som derfor fremhæves udtrykkeligt i bestemmelsen.  

 F.eks. kan det ved mistanke om, at patienten har en hjernesvulst, være  

 nødvendigt at udføre en røntgenundersøgelse ved hjælp af kontrastvæske.  

 Undertiden medfører denne undersøgelse alvorlig hjerneskade samtidig med, at  

 den viser, at patienten ikke led af en hjernesvulst.
Denne skade vil ikke  

 være omfattet af reglerne i nr. 1-3, men i dette tilfælde går den ud over,  

 hvad patienten med rimelighed må tåle, og patienten har derfor ret til  

 erstatning efter reglen i nr. 4.
På tilsvarende måde vil patienten i almindelighed være berettiget til  

 erstatning ved komplikationer, der indtræder i forbindelse med rent  

 forebyggende foranstaltninger som f.eks. vaccinationer.
Retten til erstatning  

 ved mindre alvorlige komplikationer vil derfor i disse tilfælde normalt kun  

 blive begrænset af undergrænsen i § 5, stk. 2, samt regler fastsat i medfør  

 heraf.
Det andet led i vurderingen af, om komplikationen går ud over, hvad  

 patienten med rimelighed må tåle, er den hyppighed, hvormed den i  

 almindelighed kan forventes at indtræde, kombineret med en konkret vurdering  

 af, i hvilket omfang der i det enkelte tilfælde var anledning til at tage  

 risikoen for dens indtræden i betragtning.
I jo højere grad den pågældende  

 komplikation måtte forventes som en normal risiko ved den konkrete  

 undersøgelse eller behandling, i jo højere grad må patienten tåle den uden  

 ret til erstatning.
Det er principielt uden betydning, om lægen har  

 informeret patienten om risikoen for den pågældende komplikation, men  

 bestemmelsen vil typisk omfatte sådanne komplikationer, som ikke er omfattet  

 af lægens informationspligt, dvs. de meget sjældne komplikationer.
Der kan  

 ikke opstilles bestemte grænser, baseret på den statistiske sjældenhed af den  

 pågældende komplikation, men hyppigheden vil være et af de momenter, der  

 indgår i vurderingen af, om den går ud over, hvad patienten må tåle, fordi  

 risikoen måtte anses for at være så ringe, at der ikke var grund til at tage  

 den i betragtning.
Dette hænger tillige sammen med, at de to led i bedømmelsen -  

 komplikationens relative alvor og dens sjældenhed eller i øvrigt uventede  

 karakter - normalt må vurderes samlet ved bedømmelsen af, om skaden går ud  

 over, hvad patienten med rimelighed må tåle.
Hvis misforholdet mellem  

 grundsygdommens og komplikationens alvor er særlig udtalt, kan der slækkes på  

 kravet til dens sjældenhed.
Det kan f.eks. være tilfældet ved de nævnte  

 diagnostiske indgreb, men kan også tænkes ved egentlige behandlingsskader,  

 hvor et normalt banalt indgreb medfører meget alvorlig skade.
Omvendt kan der  

 slækkes på kravet til komplikationens relative alvor, hvis der er tale om en  

 ekstremt sjælden, måske hidtil ukendt, komplikation.
 Efter stk. 2, 1. pkt., kan sundhedsministeren fastsætte regler om,  

 hvilke skader der nærmere er omfattet af stk. 1. Denne bemyndigelse tager  

 sigte på, at sundhedsministeren efter behov kan udfærdige bestemmelser, som  

 præciserer afgrænsningerne i stk. 1, f.eks. efter en periode, hvor praksis  

 efter erstatningsordningen har tegnet et mere præcist billede af, hvilke  

 behandlings- og skadesituationer der omfattes af stk. 1. Det understreges, at  

 bestemmelserne i stk. 1 selvstændigt udgør den retlige regulering af de  

 erstatningsberettigende skader, og at det ikke er en nødvendig forudsætning,  

 at sundhedsministeren først skal opregne de konkrete behandlings- og  

 skadetyper, for at erstatning kan ydes.
Da afgrænsningen i stk. 1, nr. 3, om tilstedeværelsen af en alternativ  

 behandlingsteknik eller -metode er formuleret meget bredt, kan der vise sig  

 behov for, at sundhedsministeren direkte begrænser denne bestemmelses  

 anvendelsesområde over for utilsigtede tilfælde.
En bemyndigelse hertil er  

 derfor indsat i stk. 2, 2. pkt.
Til § 3 Bestemmelsen fastlægger en række præciseringer og begrænsninger i relation  

 til afgrænsningen af erstatningsberettigende skader i § 2. Stk. 1 omhandler  

 diagnosefejl, stk. 2 egentlige ulykkestilfælde og stk. 3. lægemiddelskader.
Reglen i stk. 1 har til formål at fastslå, at reglen i § 2, stk. 1, nr. 3,  

 ikke finder anvendelse i tilfælde, hvor skaden består i, at patientens sygdom  

 ikke blev diagnosticeret korrekt.
Af bemærkningerne til § 2, stk. 1, nr. 1 og  

 2, fremgik, at diagnosefejl berettiger til erstatning, hvis enten en erfaren  

 specialist måtte antages at ville have stillet en rigtig diagnose eller gjort  

 dette på et tidligere tidspunkt under de i øvrigt givne forhold, eller hvis  

 årsagen til den fejlagtige diagnose er forkerte undersøgelsesresultater eller  

 lignende som følge af fejl eller svigt i teknisk apparatur m.v., der blev  

 anvendt ved undersøgelsen.
I disse tilfælde ydes erstatning for følgerne af,  

 at den rigtige diagnose ikke blev stillet eller ikke blev stillet rettidigt,  

 hvad enten de består i en forværring af grundsygdommen eller i en forlængelse  

 eller komplicering af behandlingsforløbet, jf. herved bemærkningerne til § 2.
Bestemmelsen udelukker derimod, at diagnosticeringen underkastes en rent  

 efterfølgende bedømmelse.
Hvis det således først efter, at behandlingen er  

 blevet iværksat eller gennemført, f.eks. ved operativt indgreb, har været  

 muligt - selv for en erfaren specialist - at stille den rigtige diagnose, kan  

 der ikke ydes erstatning for det forhold, at diagnosen ikke blev stillet på  

 noget tidligere tidspunkt.
Reglen i § 2, stk. 1, nr. 4, er ikke relevant i forbindelse med  

 diagnosefejl.
Den omfatter ikke følgerne af selve den stillede diagnose, men  

 derimod bl.a. skader, der indtræder i forbindelse med indgreb, der foretages  

 i diagnostisk øjemed.
Reglen i stk. 2 tilsigter bl.a. at præcisere afgrænsningen af de  

 skader, der kan erstattes i henhold til reglen i § 2, stk. 1, nr. 2. Som  

 nævnt i bemærkningerne til denne bestemmelse omfatter den ikke skader, der  

 skyldes fejl eller svigt i almindelige bygningsindretninger m.v. eller ved  

 andre ting, der ikke anvendes ved eller i forbindelse med undersøgelse,  

 behandling m.v.
Ulykkestilfælde kan også indtræde i øvrigt, uden at  

 materielsvigt eller lignende kan udpeges som årsag, f.eks. skade ved, at en  

 patient glider og falder under badning eller falder ud af en sygeseng.  

 Sådanne skader er ikke generelt undtaget fra dækning, men i modsætning til  

 skader, der omfattes af § 2, stk. 1, nr. 2, ydes der efter bestemmelsen kun  

 erstatning, hvis to betingelser er opfyldt:
For det første skal der være tale om et ulykkestilfælde, der er indtruffet  

 inden for et sygehus' område.
Baggrunden for, at disse ulykker falder ind  

 under patientforsikringens dækningsområde, er, at det ofte kan være  

 vanskeligt netop på et sygehus, hvor patienten typisk er indlagt døgnet  

 rundt, at afgøre, hvornår en ulykke på sygehuset står i direkte forbindelse  

 med undersøgelse, behandling m.v. eller skyldes anden årsag.
I de tilfælde,  

 hvor ulykken medfører skader, der ikke erstattes efter § 2, stk. 1, nr. 2,  

 findes det derfor rimeligt over for patienten, at disse skader dækkes direkte  

 af patientforsikringen.
Ulykker, der indtræder på andre lokaliteter, hvor personen befinder sig  

 eller har indfundet sig med henblik på undersøgelse eller behandling, dækkes  

 ikke, det være sig lokalerne for en privatpraktiserende læge, et plejehjem,  

 en skole m.v.
Ulykker i forbindelse med transport til eller fra et sygehus  

 dækkes heller ikke.
Begrebet ulykkestilfælde defineres ikke nærmere, idet  

 bestemmelsen henholder sig til den almindelige opfattelse af betydningen, jf.  

 f.eks. arbejdsskadeforsikringslovens § 9, nr. 1. Det har dog mindre betydning  

 i denne forbindelse som følge af den anden betingelse, der opstilles.
For det andet er det en betingelse, at sygehuset efter almindelige  

 erstatningsretlige regler må antages at have pådraget sig ansvar for  

 ulykkestilfældet.
På dette punkt får patientforsikringen således snarere  

 karakter af en traditionel ansvarsforsikring end af en ulykkesforsikring til  

 fordel for patienterne.
Ved disse ulykker, der ikke står i forbindelse med  

 undersøgelse, behandling m.v., ville det ikke være meningsfuldt at anlægge  

 den i § 2, stk. 1, nr. 1, angivne specialistmålestok.
Henvisningen til  

 almindelige erstatningsretlige regler omfatter derfor i stedet den  

 almindelige culparegel og sådanne regler om skærpet ansvar, der måtte finde  

 anvendelse i den konkrete situation.
Der vil herefter skulle ydes erstatning,  

 hvis skaden f.eks. skyldes fejl eller forsømmelser i forbindelse med  

 vedligeholdelse af bygninger og bygningsindretninger eller i forbindelse med  

 tilsyn m.v. med patienter (uden for den egentlige undersøgelses- eller  

 behandlingssituation).
Reglen i stk. 3 undtager lægemiddelskader fra patientforsikringens  

 dækning.
Baggrunden herfor er, at et EF-direktiv fra juli 1985 om  

 produktansvar (85/374/EØF) og det danske følgelovforslag (L 19, forslag til  

 lov om produktansvar, fremsat den 7. oktober af justitsministeren) kun giver  

 mulighed for at gennemføre en dækning af lægemiddelskader, der svarer til  

 patientforsikringens dækning af behandlingsskader, gennem en frivillig  

 forsikringsordning, etableret af medicinalbranchen selv.
Undtagelsen i stk. 3  

 omfatter kun skader, der er forårsaget af egenskaber - såvel kendte som  

 ukendte - ved de anvendte lægemidler.
Hvis der ud fra det i § 2, stk. 1, nr.  

 1, angivne bedømmelsesgrundlag er begået fejl ved ordineringen af det  

 pågældende lægemiddel, eller hvis anvisningerne vedrørende dets brug i øvrigt  

 ikke er blevet fulgt af vedkommende medicinalperson, har patienten ret til  

 erstatning i henhold til denne bestemmelse.
Patienten vil endvidere kunne  

 have ret til erstatning i henhold til § 2, stk. 1, nr. 3, hvis  

 lægemiddelskaden kunne være undgået ved hjælp af en anden, ligeværdig  

 behandlingsteknik eller -metode, medmindre denne indebar en tilsvarende  

 risiko for en anden lægemiddelskade.
Undtagelsen omfatter således navnlig  

 uundgåelige bivirkninger ved korrekt brug af lægemidlet.
Til § 4 Reglen giver en i forhold til reglerne i § 2 udvidet ret til erstatning  

 for skader, der rammer de sunde forsøgspersoner og donorer, der omfattes af §  

 1, stk. 2. Derimod fraviges reglerne i § 3 ikke i disse tilfælde.
Reglen i §  

 3, stk. 1, om diagnosefejl er imidlertid ikke relevant i denne forbindelse.  

 Det samme gælder reglen i § 3, stk. 2, om ulykkestilfælde, idet den særlige  

 ret til erstatning efter § 4, stk. 1, er betinget af, at skaden er forårsaget  

 af forsøget eller af organudtagelsen m.v.
Udelukkelsen af lægemiddelskader i  

 § 3, stk. 3, har derimod betydning i forbindelse med afprøvning af lægemidler  

 på sunde forsøgspersoner.
Reglen i stk. 2 præciserer, at denne  

 udelukkelse også gælder i forhold til forsøgspersoner, idet sådanne skader må  

 dækkes af en eventuel lægemiddelforsikringsordning.
Bortset herfra dækkes efter stk. 1 enhver skade, som kan sættes i  

 forbindelse med forsøget, organudtagelsen, blodafgivningen m.v.
Det betyder  

 navnlig, at de i § 2, stk. 1, nr. 4, opstillede betingelser for retten til  

 erstatning ved uundgåelige komplikationer ikke gælder i disse tilfælde.
Det  

 kan også udtrykkes på den måde, at enhver skade i disse tilfælde går ud over,  

 hvad personen med rimelighed bør tåle.
Også mindre skader berettiger derfor  

 til erstatning.
Undergrænsen i § 5, stk. 2, samt regler fastsat i medfør af §  

 5, stk. 2, vil derfor heller ikke gælde i disse tilfælde, jf. § 5, stk. 3.
Kravet om bevis for årsagssammenhæng mellem forsøg m.v. og skaden er  

 endvidere afsvækket i forhold til de almindelige betingelser i § 2. Hvis  

 skaden kan være forårsaget af forsøget m.v., skal enhver rimelig tvivl om den  

 konkrete årsagssammenhæng her komme de skadelidte til gode.
Der er således  

 ret til erstatning, selv om skaden lige så vel kan være forårsaget af andre  

 omstændigheder, eller selv om det ikke er muligt at vurdere den relative  

 sandsynlighed af de mulige skadesårsager.
Reglen i stk. 3 præciserer, at også psykiske skader på sunde  

 forsøgspersoner dækkes.
For sunde forsøgspersoner findes det ikke rimeligt,  

 at der er nogen begrænsning med hensyn til, hvilke skader der ydes erstatning  

 for.
Endvidere vil der ikke i disse tilfælde være vanskeligheder ved at  

 vurdere, hvorvidt den psykiske skade skyldes behandlingen, idet  

 forsøgspersonen her må forudsættes at være psykisk rask, jf. i øvrigt  

 bemærkningerne til § 1.
Til § 5 Bestemmelsen fastslår, at erstatning for skader, der omfattes af §§ 2-4,  

 udmåles efter reglerne i lov nr. 228 af 23. maj 1984 om erstatningsansvar.  

 Dette princip modificeres af, at der fastsættes en særlig undergrænse for  

 retten til erstatning og godtgørelse, jf. stk. 2 og 3, og af, at et  

 regreskrav ikke dækkes, jf. stk. 4.
Med reglen i stk. 1 overføres alle regler i erstatningsansvarsloven  

 til patientforsikringen, for så vidt som de vedrører fastsættelse af  

 erstatning og godtgørelse for personskade eller tab af forsørger m.v.
Det  

 gælder således først og fremmest reglerne om udmåling af erstatning og  

 godtgørelse for de forskellige poster, dvs. helbredelsesudgifter og andet  

 tab, tabt arbejdsfortjeneste, svie og smerte, varigt meen, erhvervsevnetab,  

 forsørgertab og begravelsesudgifter. (Disse udmålingsregler er nærmere omtalt  

 i rap. s. 126-127 og 180-185). Dernæst følger det af henvisningen til  

 erstatningsansvarsloven, at dennes regler om samordning af erstatning og  

 anden kompensation, f.eks. sociale ydelser og private forsikringer, finder  

 tilsvarende anvendelse ved udmålingen af erstatning for patientskader.
Det  

 indebærer bl.a., at der ved udmåling af erstatning for erhvervsevnetab eller  

 forsørgertab ikke skal foretages fradrag for social førtidspension, og at der  

 aldrig skal foretages fradrag for private forsikringer, der har karakter af  

 summaforsikringer.
Hvis skaden er omfattet af arbejdsskadeforsikringsloven  

 m.v., hvad f.eks. skade på sunde forsøgspersoner er, skal der derimod  

 foretages fradrag for erstatning i henhold til denne lov.
I erstatning for  

 helbredelsesudgifter skal der foretages fradrag for ydelser i henhold til  

 sygesikringsloven m.v., og i erstatning for tabt arbejdsfortjeneste skal der  

 foretages fradrag for bl.a. sygeløn og ydelser i henhold til dagpengeloven,  

 jf. erstatningsansvarslovens § 2, stk. 2.
Henvisningen til erstatningsansvarsloven omfatter desuden en række andre  

 regler, der har betydning i forbindelse med erstatningsfastsættelsen, nemlig  

 reglerne i § 10 om adgang til forelæggelse for Sikringsstyrelsen af  

 spørgsmålet om meengrad og erhvervsevnetabsprocent, § 11 om genoptagelse af  

 erstatningssager, § 15 om regulering af erstatnings- og godtgørelsesbeløb, §  

 16 om forrentning og § 18 om overførelse af erstatnings- og godtgørelseskrav.  

 Regresreglen i § 17, stk. 2, overføres derimod ikke, jf. stk. 4.  

 Erstatningsansvarslovens regler om betydningen af tingsforsikring m.v. har  

 ikke betydning ved patientskader, idet kun personskade dækkes.
Reglerne om  

 arbejdstagers erstatningsansvar over for skadelidte og regresansvar over for  

 arbejdsgiveren i erstatningsansvarslovens § 19, stk. 3, og § 23 fortrænges af  

 reglerne i patientforsikringslovens § 7 og § 8. Reglen om godtgørelse for  

 tort i erstatningsansvarslovens § 26 vil normalt ikke få betydning ved  

 patientskader som følge af afgrænsningen heraf i § 1.
Det følger endvidere af skadebegrebet i § 1, at patientens situation efter  

 patientskaden altid må sammenholdes med de sandsynlige følger af et normalt  

 sygdomsforløb, herunder normale følger af nødvendig behandling.
Skaden - og  

 dermed erstatningen - omfatter kun forskellen herimellem.
Hvis f.eks.  

 patientens erhvervsevne efter patientskaden er nedsat med 75 pct., men de  

 normale følger af sygdommen og af nødvendig behandling må antages at ville  

 have været en erhvervsevnenedsættelse på 50 pct., kan der kun ydes erstatning  

 for de yderligere 25 pct. erhvervsevnetab, der kan henføres til  

 patientskaden.
Reglen i stk. 2 fastlægger en særlig undergrænse for retten til  

 erstatning og godtgørelse ved patientskader, ligesom reglen giver  

 sundhedsministeren mulighed for at fastlægge en tidsmæssig grænse for ydelse  

 af erstatning for tabt arbejdsfortjeneste og godtgørelse for svie og smerte.  

 Ifølge stk. 2 udbetales det fulde erstatningsbeløb, såfremt den samlede  

 erstatning m.v. ligger over grænsen.
Grænserne vil gælde ved alle skader, der  

 omfattes af §§ 2 og 3, men efter stk. 3 ikke ved skader, der omfattes af § 4,  

 stk. 1.
Reglen i stk. 2, 1. pkt., indebærer, at der fastsættes en beløbsmæssig  

 grænse på 20.000 kr. for udbetaling af erstatninger efter loven.
Denne  

 grænse, der vedrører alle former for patientskader, tager sigte på at rette  

 forsikringen mod større skader og tab.
I bestemmelsens 2. pkt. er undergrænsen udformet som en tidsmæssig  

 begrænsning for retten til erstatning for tabt arbejdsfortjeneste og  

 godtgørelse for svie og smerte.
Den tidsmæssige begrænsning kan være op til 3  

 måneder, således at der kun ydes fuld erstatning inkl. de 3 måneder, hvis  

 mersygeperioden m.v. har været på mere end 3 måneder.
Også ved anvendelsen af  

 denne bestemmelse må der tages hensyn til de normale følger af sygdommen og  

 af nødvendig behandling.
Hvis der f.eks. indtræffer en  

 erstatningsberettigende patientskade under en operation, hvorefter patienten  

 er uarbejdsdygtig i 4 måneder, men den normale følge af operationen ville  

 være en uarbejdsdygtighedsperiode på 2 måneder, omfatter patientskaden kun 2  

 måneders uarbejdsdygtighed, og patienten vil derfor ikke være berettiget til  

 erstatning for tabt arbejdsfortjeneste eller godtgørelse for svie og smerte  

 for denne periode.
Grænsen efter 2. pkt. vil ikke ramme andre erstatnings- eller  

 godtgørelsesposter.
Hvis patientskaden medfører helbredelsesudgifter eller  

 andre lignende udgifter, jf. erstatningsansvarslovens § 1, stk. 1, har  

 patienten således ret til erstatning herfor, selv om uarbejdsdygtigheds-  

 eller sygeperioden er kortere end 3 måneder, forudsat erstatningen overstiger  

 20.000 kr., jf. grænsen i 1. pkt.
Hvis patientskaden får varige følger i form  

 af varigt meen eller erhvervsevnetab, har patienten ret til godtgørelse og  

 erstatning herfor efter de almindelige regler i erstatningsansvarsloven,  

 uanset om patientens helbredstilstand måtte være blevet stationær på kortere  

 tid end 3 måneder.
Ved dødsfald ydes tilsvarende altid erstatning for  

 forsørgertab og begravelsesudgifter efter de almindelige regler i  

 erstatningsansvarsloven.
 Bestemmelsen tager sigte på generelt (dog undtaget sunde forsøgspersoner)  

 at lade patientforsikringen dække de mere alvorlige og varige følger af  

 patientskader efter loven.
Reglen i stk. 3 gør undtagelse fra en undergrænse ved skader, der  

 rammer sunde forsøgspersoner og donorer.
I disse tilfælde udmåles erstatning  

 og godtgørelse således fuldt ud efter reglerne i erstatningsansvarsloven.
Reglen i stk. 4 præciserer, at patientforsikringen alene yder  

 erstatning til patienterne og disses efterladte, men ikke til andre, der  

 efter almindelige erstatningsretlige regler måtte have et afledet krav i  

 anledning af patientskaden.
Reglen har navnlig betydning for den i  

 erstatningsansvarslovens § 17, stk. 2, hjemlede regresret for arbejdsgivere  

 for udbetalte dagpenge eller sygeløn.
Sådanne krav dækkes således ikke af  

 patientforsikringen.
Bestemmelsen svarer til reglen i § 7, stk. 2, i lov om  

 erstatning til ofre for forbrydelser.
Til § 6 Reglen omhandler erstatningsnedsættelse på grund af egen skyld og anden  

 medvirken fra patienten til skadens indtræden.
Reglen indeholder den  

 afvigelse fra almindelige erstatningsretlige regler, at egen skyld i form af  

 simpel uagtsomhed fra patientens side ikke kan medføre nedsættelse af  

 erstatningen.
Udtrykket »medvirket« omfatter både egen skyld og  

 accept af risiko, men accept af risiko får dog normalt ikke betydning i disse  

 tilfælde, da selv et udtrykkeligt samtykke fra patienten til gennemførelse af  

 behandlingen i sig selv er uden betydning for vurderingen af, om der  

 foreligger en erstatningsberettigende patientskade.
Har patienten hidført skaden med forsæt, vil dette normalt udelukke, at  

 der overhovedet kan siges at foreligge en patientskade.
Skulle der  

 undtagelsesvis foreligge en i øvrigt erstatningsberettigende patientskade  

 trods forsætlig medvirken fra patienten, vil anvendelsen af reglen i § 6  

 normalt føre til bortfald af erstatningen, men reglen udelukker ikke, at man  

 i særlige tilfælde kan nøjes med en vis nedsættelse af erstatningen.
Har patienten ved grov uagtsomhed medvirket til patientskadens indtræden,  

 skal der normalt kun foretages en vis nedsættelse af erstatningen.
Ved  

 bedømmelsen af, om og i hvilket omfang erstatningen skal nedsættes, skal der  

 både tages hensyn til patientens skyldgrad og dens betydning for skadens  

 indtræden samt til omstændighederne i øvrigt, herunder skadens alvor og  

 erstatningens betydning for patientens eller de efterladtes økonomiske  

 forhold.
Bestemmelsen udelukker således ikke, at der kan gives fuld  

 erstatning trods groft uagtsom medvirken fra patienten.
Til § 7 Bestemmelsen omhandler koordinationen mellem patientforsikringens dækning  

 og adgangen til at rejse erstatningskrav efter almindelige erstatningsretlige  

 regler.
Bestemmelsen gør erstatningen fra patientforsikringen til den primære  

 erstatning, således at patienten eller dennes efterladte afskæres fra at  

 kræve erstatning efter almindelige erstatningsretlige regler, så langt  

 patientforsikringens dækning rækker.
Det er i så henseende uden betydning, om  

 den, mod hvem erstatningskrav ellers kunne rejses, er en medicinalperson  

 eller dennes arbejdsgiver eller det drejer sig om en udenfor stående  

 skadevolder.
Erstatningskrav baseret på culpareglen ville kunne fremsættes i nogle af  

 de tilfælde, der omfattes af § 2, stk. 1, nr. 1 og 2 (og dermed i nogle af de  

 tilfælde, der omfattes af § 3, stk. 1), samt i alle tilfælde, der omfattes af  

 § 3, stk. 2. Bestemmelsen indebærer, at patienten eller dennes efterladte  

 henvises til at fremsætte kravet mod patientforsikringen.
I det omfang  

 erstatning og godtgørelse fra patientforsikringen svarer til den, der kunne  

 opnås efter almindelige erstatningsretlige regler, dvs. reglerne i  

 erstatningsansvarsloven, kan der således ikke rejses krav mod den, der måtte  

 være erstatningsansvarlig for patientskaden.
Patientforsikringens dækning vil  

 afvige fra erstatningsansvarslovens i kraft af undergrænsen i § 5, stk. 2,  

 samt regler fastsat i medfør af § 5, stk. 2.
Det følger af § 5, stk. 3, at erstatning og godtgørelse til sunde  

 forsøgspersoner og til donorer fuldt ud udmåles efter reglerne i  

 erstatningsansvarsloven.
I disse tilfælde vil der således aldrig være  

 grundlag for noget supplerende erstatningskrav mod en eventuel  

 erstatningsansvarlig skadevolder.
 Ved skader, der falder uden for patientforsikringens dækning (f.eks. fordi  

 skaden ikke er forvoldt på sygehus eller ved behandling hos autoriseret  

 medicinalpersonel, jf. § 1, stk. 1, eller fordi der ikke er tale om fysisk  

 skade), følger det af bestemmelsen, at patienten eller dennes efterladte frit  

 kan rejse erstatningskrav mod den, der måtte være erstatningsansvarlig for  

 skaden.
Til § 8 Bestemmelsen regulerer spørgsmålet om, i hvilket omfang  

 patientforsikringen, efter at have betalt erstatning til patienten eller  

 dennes efterladte, kan rejse regreskrav for den udbetalte erstatning mod den,  

 der efter almindelige erstatningsretlige regler ville være  

 erstatningsansvarlig for patientskaden.
Reglen indebærer, at der kun kan rettes regreskrav mod den, der er  

 omfattet af § 1, stk. 1, eller i øvrigt er ansat på et sygehus, hvis skaden  

 er forvoldt forsætligt.
Skader forvoldt af denne personkreds ved grov  

 uagtsomhed vil således ikke, som det er gældende efter de almindelige regler  

 om regres i erstatningsansvarsloven, kunne danne grundlag for regreskrav.  

 Baggrunden herfor er, at det er afgørende for patientforsikringsordningens  

 funktion, at den behandlende læge m.fl. ikke hindres i aktivt at medvirke til  

 vejledning og oplysning om en skadevoldende handling.
 Såfremt patientskaden er forvoldt under sådanne omstændigheder, at  

 erstatningskrav vil kunne rejses over for andre end de i § 1 nævnte grupper,  

 vil spørgsmålet om regresmulighed skulle afgøres efter de almindelige  

 erstatningsretlige regler.
 Det bemærkes, at patientens ret til at kræve erstatning reguleres af  

 reglen i § 7, hvorefter patienten som hovedregel ikke kan fremsætte noget  

 direkte erstatningskrav mod den, der er ansvarlig for skaden.
 Vedtagelse af L 19, forslag til lov om produktansvar, der er fremsat den  

 7. oktober 1987 af justitsministeren, vil nødvendiggøre en ændring af §§ 7 og  

 8, således at producenten i overensstemmelse med produktansvarsreglerne vil  

 blive direkte ansvarlig.
Til § 9 I stk. 1, nr. 1, fastslås de myndigheder og personer, som direkte  

 er forpligtede til at yde erstatning efter loven.
Driftsansvarlige for  

 sygehusene vil typisk være landets amtsråd samt Københavns og Frederiksberg  

 Kommuner og staten - for Rigshospitalets vedkommende.
Ejere eller bestyrelser  

 for private sygehuse er ligeledes erstatningsforpligtede.
De i stk. 1, nr. 2, nævnte driftsansvarlige for biomedicinske  

 forsøg og donorvirksomhed vil typisk være de samme, som er driftsansvarlige  

 for de under nr. 1 nævnte sygehuse.
I det omfang denne virksomhed ligger uden  

 for de nævnte sygehuse, vil erstatningspligten efter nr. 2 have en  

 selvstændig betydning, f.eks. i tilfælde, hvor forsøg måtte finde sted på  

 videnskabelige institutter under universiteterne, eller hvor donorvirksomhed  

 måtte finde sted på helt private institutioner uden for sygehusvæsenet.
 I erstatningsbeløbet indgår også de erstatningsudbetalinger, som staten  

 hidtil har afholdt til forskellige donorer (bloddonorer m.fl.) samt for  

 vaccinationsskader, idet disse særordninger med virkning fra lovforslagets  

 ikrafttræden ophæves.
 De under stk. 1, nr. 3, nævnte andre områder, der kan besluttes  

 inddraget under patientforsikringen, kan, jf. bemærkningerne til lovens § 1,  

 tænkes at være skolesundhedstjenesten, sundhedsplejerske- og  

 hjemmesygeplejerskeordningerne.
Til § 10 Erstatningspligtige efter § 9, med undtagelse af stat og kommuner, skal  

 efter stk. 1 være dækket af en forsikring i et forsikringsselskab, der  

 er godkendt af sundhedsministeren.
Sundhedsministerens godkendelse af et  

 forsikringsselskab forudsættes baseret på en udtalelse fra Finanstilsynet.
Sundhedsministeriets betingelser for godkendelse af selskaberne vil bl.a.  

 tage sigte på, at de godkendte selskaber skal anvende ensartede  

 retningslinier vedrørende forsikringernes tidsmæssige dækning.
Formålet  

 hermed er at sikre, at enhver erstatningsberettigende skade efter loven altid  

 vil være dækket af en forsikring, f.eks. således at en patient også i  

 tilfælde af, at den erstatningspligtige er afgået ved døden - og forsikringen  

 dermed er bortfaldet - vil have mulighed for at få sit krav dækket af et  

 forsikringsselskab.
Principperne herfor vil nærmere blive drøftet med de  

 involverede forsikringsselskaber.
Efter stk. 2 indføres en maksimering af forsikringsselskabets  

 hæftelse.
Denne bestemmelse er indsat med henblik på at gøre det både lettere  

 og billigere at opnå genforsikring for de privat praktiserende  

 medicinalpersoners forsikringer.
Maksimeringen er udformet således, at en  

 forsikring inden for et forsikringsår skal kunne yde erstatning for mindst 30  

 mio. kr.
Såfremt en forsikringstager og et selskab ønsker en højere  

 dækningssum, kan der frit indgås aftale herom.
Bestemmelsen fastsætter  

 således den nederste grænse for en forsikrings dækningssum.
Da staten og  

 kommuner, jf. § 11, er undtaget for forsikringspligt, tager bestemmelsen kun  

 sigte på private driftsansvarlige for de i § 9 nævnte institutioner, nemlig  

 private sygehuse, privat praksis, private forsøgsinstitutioner m.v.
Af  

 praktisk-administrative grunde og for at sikre, at dækningssummen generelt  

 set står i et rimeligt forhold til de medicinske aktiviteter, er  

 maksimeringen alene knyttet til antallet af autoriserede medicinalpersoner.  

 Det er således uden betydning for maksimeringen, i hvilket omfang der i  

 øvrigt er ansat ikkeautoriseret hjælpepersonale.
Såfremt en forsikring  

 omfatter flere personer, skal forsikringen inden for et forsikringsår kunne  

 yde erstatning for 30 mio. kr. for hver omfattet autoriseret medicinalperson.  

 Omfatter forsikringen f.eks. 3 autoriserede medicinalpersoner, skal  

 forsikringen kunne yde erstatning på indtil 90 mio. kr. inden for et  

 forsikringsår.
Ved fastsættelsen af dækningsbeløbet på 30 mio. kr. pr. år er der på den  

 ene side lagt vægt på, at beløbet sættes så højt, at det i praksis ikke vil  

 blive nået, og på den anden side så lavt, at genforsikringen, der typisk sker  

 internationalt, bliver både lettere og billigere.
Dette vil også bidrage til,  

 at de mindre forsikringsselskaber kan tilbyde forsikringer på området og  

 dermed fremme en mere lige konkurrence blandt selskaberne.
Såfremt erstatningerne for en forsikret i helt ekstreme tilfælde inden for  

 et år skulle andrage mere end dækningssummen, vil den erstatningspligtige  

 efter loven - uanset ansvarsgrundlagets karakter - hæfte personligt for  

 erstatningen.
Med henblik på at sikre, at sidstnævnte erstatningskrav kan  

 honoreres, vil ministeren efter stk. 4 skulle fastsætte bestemmelse om, at de  

 godkendte forsikringsselskaber gennem en pool-aftale dækker berettigede  

 erstatningskrav, der ligger over dækningssummen, samtidig med at selskabernes  

 regresret mod den erstatningsansvarlige opretholdes.
 Efter stk. 3 reguleres beløbene i stk. 2 efter reglerne i  

 erstatningsansvarslovens § 15.
Bemyndigelsen i stk. 4, hvorefter sundhedsministeren fastsætter  

 bestemmelser om forsikringspligtens gennemførelse, tager sigte på at sikre,  

 at alle forsikringspligtige efter stk. 1 rent faktisk tegner forsikring,  

 bl.a. gennem en underretning herom til vedkommende og en kontrol af, at  

 forsikringen opretholdes.
Der vil endvidere i medfør af bestemmelsen blive  

 fastsat regler om, at de godkendte forsikringsselskaber inden for disses  

 vedtægtsmæssige rammer er forpligtede til at overtage forsikring for enhver  

 forsikringspligtig, der vil underkaste sig selskabets forsikringsbetingelser  

 fastlagt i overensstemmelse med en risiko, der overtages.
Herved sikres det,  

 at forsikringspligtige efter stk. 1 altid vil være i stand til at opnå den  

 lovpligtige forsikringsdækning.
Bemyndigelsen tager desuden sigte på at sikre, at berettigede  

 erstatningskrav altid vil blive dækket.
Ministeren fastsætter i den  

 forbindelse ifølge nr. 1 bestemmelse om, at de godkendte  

 forsikringsselskaber i fællesskab udbetaler erstatning, hvis en skade  

 forårsages af en forsikringspligtig, der ikke har tegnet forsikring.
Ifølge  

nr. 2 fastsætter ministeren bestemmelse om, at selskaberne i  

 fællesskab yder erstatning, hvis erstatningsbeløbene inden for et  

 forsikringsår skulle overstige en forsikrings dækningssum, jf. stk. 2.  

 Sundhedsministeren fastlægger fordelingsnøglen for selskabernes udgifter til  

 denne pool-ordning.
Da pool-ordningen kun har relation til  

 forsikringspligtige erstatningsansvarlige, vil fordelingsnøglen tage  

 udgangspunkt i forsikringsselskabernes præmieindtægter for  

 forsikringspligtige.
Selskaber, som tegner forsikringer for stat og kommuner,  

 bidrager således kun til poolen i det omfang, de tegner forsikringer for  

 forsikringspligtige.
Poolen har adgang til at rejse regreskrav over for den  

 erstatningsansvarlige skadevolder.
Dette gælder både i tilfælde af  

 overtrædelse af § 10, stk. 1, og i tilfælde, hvor berettigede erstatningskrav  

 overstiger forsikringens dækning.
Endvidere har poolen, jf. stk. 6, altid  

 adgang til over for de uforsikrede forsikringspligtige at opkræve den  

 ubetalte præmiesum.
Efter nr. 3 fastsætter sundhedsministeren bestemmelse om, at de  

 erstatningspligtige i fællesskab udbetaler erstatning, hvis den  

 erstatningspligtige ikke med sikkerhed kan udpeges.
Bestemmelsen sigter til  

 den situation, hvor flere erstatningspligtige har deltaget i en behandling  

 eller et behandlingsforløb og den erstatningspligtige efterfølgende ikke med  

 rimelig sikkerhed kan udpeges.
Udgifterne hertil betales af alle  

 forsikringsselskaber og selvforsikrede.
Sundhedsministeren fastlægger  

 fordelingsnøglen for indbetalinger til puljen.
Udgangspunktet for  

 fordelingsnøglen vil være selskabernes og de selvforsikredes  

 erstatningsudgifter.
Bemyndigelsen i stk. 5 tager sigte på, at ministeren skal kunne  

 fastsætte en begrænsning af selskabernes og de erstatningspligtiges fælles  

 erstatningspligt efter stk. 4, nr. 1-3, såfremt dette findes hensigtsmæssigt  

 for opnåelse af genforsikring.
Det bemærkes, at bestemmelsen primært tager  

 sigte på at kunne begrænse selskabernes fælles erstatningsforpligtelse efter  

 stk. 4, nr. 2, og at dækningssummen vil blive fastsat således, at  

 erstatningsberettigede krav kan imødekommes.
 Stk. 6 tager sigte på at give forsikringsselskaberne et umiddelbart  

 retsgrundlag for retlig inddrivelse af ikke betalte forsikringspræmier.
Til § 11 Også efter andre ordninger, hvor der stilles krav om lovpligtig forsikring  

 (f.eks. ved ansvar for automobilskader, arbejdsskader m.fl.), er stat og  

 kommuner typisk undtaget fra forsikringspligt.
Baggrunden herfor er, at  

 offentlige myndigheder altid forudsættes økonomisk at kunne honorere et  

 erstatningskrav som selvforsikrende.
Rent faktisk har alle amtskommuner på  

 nær een hidtil tegnet almindelig forsikring for ansvar på området, jf. de  

 almindelige bemærkninger.
Til § 12 De efter § 10 godkendte forsikringsselskaber skal efter stk. 1  

 indgå i et fællesskab, som udgør en patientforsikringsordning.
Denne forening  

 og det sekretariat, den forudsættes at etablere, udgør det centrale organ,  

 der administrerer hele patientforsikringsordningen.
Efter stk. 1  

 vælger patientforsikringsforeningen en bestyrelse, som er ansvarlig for  

 foreningens virksomhed.
Sundhedsministeren kan bestemme, at staten og de  

 kommuner, der er selvforsikrende, f.eks.
Københavns og Frederiksberg  

 Kommuner, kan blive medlem af bestyrelsen.
Baggrunden for denne bestemmelse  

 er, at også selvforsikrende efter § 13, stk. 1 og 3, har pligt til at  

 forelægge erstatningssager for foreningen og rette sig efter foreningens  

 afgørelser.
Da varetagelsen af lovens opgaver i høj grad er lagt i privat regi, findes  

 det nødvendigt, at foreningens styrelse og virksomhed varetages på en måde,  

 der tilgodeser opfyldelse af lovens bestemmelse og hensigter.
Det er derfor i  

stk. 2 fastsat, at sundhedsministeren skal fastsætte vedtægter herfor.
Ministeriet vil i vedtægterne nærmere fastsætte bestyrelsens størrelse og  

 sammensætning, idet medlemmerne, dvs. de godkendte forsikringsselskaber,  

 forventes at få repræsentation i bestyrelsen i forhold til præmieindtægter  

 eller forsikringsdækning.
Sygehuskommunerne vil således gennem deres fælles  

 forsikringsselskab, Kommunernes Gensidige Forsikringsselskab, få en relativt  

 stor repræsentation i bestyrelsen.
Det forudsættes, at den almindelige administration og afgørelse af de  

 enkelte erstatningssager afgøres af foreningens sekretariat, og at  

 bestyrelsen kun inddrages i generelle spørgsmål, herunder forhold vedrørende  

 sekretariatets forsvarlige varetagelse af de opgaver, der er pålagt  

 foreningen.
Den nærmere sammensætning og opbygning af sekretariatet vil  

 skulle fastlægges af foreningens bestyrelse.
 I foreningens vedtægter fastsættes endvidere en fordeling, hvorefter  

 forsikringsselskaberne og selvforsikrende myndigheder afholder udgifter til  

 foreningens drift samt udgifter, som i øvrigt pålægges foreningen efter  

 loven.
Idet der i øvrigt henvises til de almindelige bemærkninger, pkt. 5.3.,  

 viser erfaringerne fra den svenske patientforsikringsordning, at det er  

 hensigtsmæssigt samtidigt at etablere en lægemiddelforsikringsordning, og at  

 disse to ordninger harmoniseres dels med hensyn til erstatningsdækning og  

 ydelser, dels i administrativ henseende.
Set fra patientens side er det  

 underordnet, om en skade skyldes en fejlagtig anvendelse af et i øvrigt egnet  

 lægemiddel, eller om lægemidlet som sådant er defekt, herunder forkert  

 markedsført.
Da en lægemiddelforsikringsordning svarende til  

 erstatningsdækningen efter dette lovforslag forventes at ville blive  

 etableret på et frivilligt grundlag af branchen selv, forudsættes det, at  

 sundhedsministeren, gennem fastsættelsen af patientforsikringsforeningens  

 vedtægter, vil kunne foretage sådanne ændringer i  

 patientforsikringsforeningens organisation m.v., som måtte findes nødvendigt  

 til en samordning, navnlig administrativt, af de to forsikringsordninger.
Man  

 kunne her forestille sig, at der mellem de to forsikringsordninger blev  

 oprettet et fælles koordinationsudvalg/organ, hvor erstatningssager, som der  

 er tvivl om dækningen af efter de to ordninger, skal forelægges med henblik  

 på en vejledende udtalelse herom.
Den nærmere fastlæggelse af ordningernes  

 organisatoriske koordinering må imidlertid afvente det forslag om en  

 lægemiddelforsikringsordning, som branchen arbejder med.
Der henvises i  

 øvrigt om dette spørgsmål og om en lægemiddelforsikringsordning til  

rap. side 149 ff.
Foreningens virksomhed vil i øvrigt ved særlig bekendtgørelse i henhold  

 til offentligheds- og forvaltningsloven blive omfattet af de to loves regler  

 om offentlig forvaltning samt af tavshedspligtsreglerne i straffeloven.
Se  

 nærmere herom tillige bemærkningerne til § 16.
Efter stk. 3 skal de godkendte forsikringsselskaber og de  

 selvforsikrende kommuner dække Den Socialre Ankestyrelses omkostninger i  

 forbindelse med loven.
Omkostningerne beregnes på grundlag af det faktiske  

 sagsantal efter hovedretningslinierne i Budgetvejledningens regler om  

 indtægtsdækket virksomhed.
Efter stk. 4 pålægges det foreningen at afgive en årlig redegørelse  

 om sin virksomhed til sundhedsministeren.
Det findes vigtigt, at der  

 udarbejdes en detaljeret statistik og redegørelse for  

 patientforsikringsordningens afgørelser, økonomi m.v.
Dette har bl.a.  

 betydning for vurderingen af patientforsikringens hensigtsmæssighed og  

 tilpasning til den medicinske udvikling.
Endelig vil en statistik, der  

 fordeler skader dels geografisk, dels på de enkelte virksomhedsområder  

 (f.eks. på de enkelte specialeområder, på sygehuse og i praksis m.v.) gøre  

 det muligt, at man særlig kan udpege områder, hvor skadefrekvensen synes  

 uforholdsmæssig høj og lignende med henblik på iværksættelse af eventuelle  

 foranstaltninger.
Endelig kan det blive nødvendigt, bl.a. af økonomiske  

 grunde, at justere patientforsikringsordningens dækningsområde og eventuelt  

 fremover undtage områder, der har vist sig særlig økonomisk belastende, uden  

 at de samtidig udgør et naturligt element i forsikringsordningen.
I  

 redegørelsen til sundhedsministeren kan patientforsikringsforeningen påpege  

 særlige områder, hvor det findes vanskeligt eller urimeligt at udbetale  

 erstatning efter ordningen, eller hvor nye områder bør inddrages.
Sundhedsministeriet vil i forbindelse med oprettelse af  

 patientforsikringsforeningen samtidig etablere et kontaktorgan bestående af  

 bl.a. kommunerne, staten m.fl.
Kontaktorganet skal uformelt følge ordningen  

 og koordinere særlige spørgsmål, der har betydning for ordningens funktion,  

 navnlig i forhold til kommunerne.
Til § 13 I stk. 1 fastsættes, at patientforsikringsforeningen administrerer,  

 dvs. modtager, oplyser og afgør, alle erstatningsager.
Erstatningssager  

 vedrørende selvforsikrende skal således også forelægges foreningen.  

 Modtagelsen af sagerne skal ske centralt i patientforsikringen, således at  

 man kan samle og udvikle ekspertise på området og sikre en ensartet praksis,  

 jf. rap. side 142 og 147. I forbindelse med modtagelsen af sagen  

 informeres vedkommende kommune eller forsikringstager i øvrigt direkte herom  

 af foreningen.
Det er i øvrigt vigtigt for ordningens sigte, at  

 forsikringsforeningen selv tilvejebringer de oplysninger, der er nødvendige  

 til sagens afgørelse, således at patienten ikke skal engagere f.eks. en  

 advokat til varetagelse af sine interesser.
 I forbindelse med undersøgelse og oplysning af sagerne kan foreningen  

 eller det enkelte forsikringsselskab indhente udtalelse fra Sikringsstyrelsen  

 til fastsættelse af meengrader og erhvervsevnetabsprocent, jf. rap.  

 side 141.
Da der efter loven er tale om en ren forsikringsordning, og da  

 erstatningsansvarsloven og lovforslaget samt de bestemmelser, der udfærdiges  

 i henhold hertil, relativt detaljeret vil komme til at beskrive  

 forsikringsordningens ydelser og indhold, har man valgt i det hele at  

 overdrage administrationen af ordningen til forsikringsselskaberne ved, at  

 disse sammen danner en patientforsikringsforening.
Man har altså ikke som for  

 arbejdsskadeforsikringen valgt at opbygge et særligt statsligt direktorat  

 eller lignende til primær administration af ordningen.
Dette nødvendiggør,  

 jf. bemærkningerne til § 12, at patientforsikringsforeningens virksomhed må  

 fastlægges i vedtægter fastsat af Sundhedsministeriet.
Proceduren for afgørelse af de enkelte sager overlades til  

 patientforsikringsforeningen.
Ved afgørelsen af lægelige spørgsmål  

 forudsættes inddraget et panel af eksperter, der vil blive udpeget af  

 foreningens bestyrelse, således at panelets omfang og sammensætning efter  

 indvundne erfaringer løbende kan tilpasses behovet.
I stk. 1 fastsættes det endvidere, at patientforsikringsforeningen efter  

 nærmere bestemmelse i vedtægterne kan bemyndige de enkelte  

 forsikringsselskaber og selvforsikrende myndigheder til selv at oplyse og  

 afgøre nærmere beskrevne sagstyper.
Der kan f.eks. være tale om sager, som  

 erfaringsmæssigt er ukomplicerede, og som kan afgøres ensartet, eventuelt  

 efter fastsatte retningslinier.
Sager, som er afgjort efter disse  

 bemyndigelsesbestemmelser, kan ankes til patientforsikringsforeningen.
 Bestemmelsen forudsættes først anvendt efter en periode, hvor der er  

 indvundet erfaringer med administration af loven.
Da det ved undersøgelse og oplysning af erstatningssagerne må anses for  

 vigtigt, at alle oplysningsmuligheder står til rådighed, er det i stk.  

 2 fastsat, at patientforsikringsforeningen kan lade vidner afhøre ved  

 Byretten.
Det kan i visse sager være af betydning, at oplysninger kan kræves  

 afgivet under vidneansvar, ligesom det kan være af betydning at få  

 vidneforklaringer frem på et tidspunkt, hvor vidnerne har begivenhedsforløbet  

 i god erindring.
Bestemmelsen svarer til retsplejelovens § 147 b, stk. 4, der  

 handler om Advokatnævnets virksomhed.
Efter stk. 3 meddeler patientforsikringsforeningen, straks efter at  

 afgørelsen er truffet, vedkommende forsikringsselskab, stat eller  

 selvforsikrende kommune sin afgørelse.
Det forudsættes, at foreningen tillige  

 orienterer vedkommende kommune eller forsikringstager i øvrigt direkte herom.  

 Samtidig skal skadelidte have afgørelsen meddelt, eventuelt i foreløbig form,  

 indtil endelig meddelelse kan ske med alle oplysninger (herunder eventuelle  

 supplerende beregninger foretaget af vedkommende forsikringsselskab) af  

 relevans for skadelidtes vurdering af sagen, herunder, om afgørelsen skal  

 ankes.
Afgørelsen indeholder oplysninger om, hvorvidt det pågældende tilfælde  

 er omfattet af lovens regler, og i bekræftende fald oplysninger om  

 erstatningsposter og erstatningsbeløb.
Findes det enkelte tilfælde ikke  

 erstatningsberettigende, skal dette begrundes og patienten vejledes om  

 ankeadgang m.v.
Udbetaling af ydelser sker hurtigst muligt efter modtagelsen  

 af foreningens afgørelse.
Til § 14 Efter stk. 1 kan patientforsikringsforeningens afgørelser  

 indbringes for Den Sociale Ankestyrelse.
Afgørelser truffet af de enkelte  

 forsikringsselskaber m.v. i henhold til bemyndigelsen i § 13 indbringes først  

 til patientforsikringsforeningen og herefter til Den Sociale Ankestyrelse.
En  

 afgørelse kan påklages af den, som afgørelsen vedrører, og i øvrigt af  

 enhver, der har retlig interesse i sagen - f.eks. patienten, vedkommende  

 forsikringsselskab og forsikringstager.
Tilsvarende gælder for anke af  

 afgørelser truffet efter bemyndigelsen i henhold til § 13. En anke har ikke  

 umiddelbart opsættende virkning, således at udbetaling af ydelser stilles i  

 bero, indtil Den Sociale Ankestyrelse har behandlet klagen.
Det findes  

 således ikke rimeligt, at f.eks. et forsikringsselskab ved anke af et forhold  

 af marginal karakter kan tilbageholde et eventuelt stort erstatningsbeløb,  

 som der principielt er enighed om.
Efter stk. 1, 2. pkt., kan  

 ankestyrelsen dog ex officio eller efter begæring tillægge en anke opsættende  

 virkning.
 Reglerne i stk. 2 og 3 om, at en afgørelse kan indgives til Den  

 Sociale Ankestyrelse inden 4 uger efter, at klageren har fået meddelelse om  

 afgørelsen fra patientforsikringsforeningen, og om, at der kan dispenseres  

 fra en overskridelse af klagefristen, svarer til reglerne for ankestyrelsens  

 almindelige område, dvs. det sociale område.
Klagen til ankestyrelsen vil - som for visse dele af den sociale  

 lovgivning - i praksis forudsættes indgivet til patientforsikringsforeningen  

 som den instans, der klages over.
Foreningen vil herefter fremsende klagen  

 med supplerende oplysninger, dokumenter m.v. til Den Sociale Ankestyrelse.
Til § 15 Efter bestemmelsen, stk. 1, kan alle med en retlig interesse, dvs.  

 både skadelidte og et forsikringsselskab, indbringe ankestyrelsens afgørelse  

 for Landsretten.
Det vil påhvile den, der ønsker ankestyrelsens afgørelse  

 indbragt for Landsretten - dvs. skadelidte eller et forsikringsselskab - at  

 udtage stævning inden den i stk. 2 angivne frist.
Da ankestyrelsens  

 virksomhed udøves på et område, der hidtil har henhørt under domstolene, og  

 da det kan være af væsentlig betydning at foretage en bevisvurdering, er det  

 anset for nødvendigt at give domstolene mulighed for at foretage en  

 udtømmende prøvelse af ankestyrelsens afgørelser i stedet for blot at lade  

 prøvelsen være en almindelig legalitetskontrol efter grundlovens § 63.
Samtidig er der i stk. 2 fastsat en frist på 6 måneder for sagens  

 indbringelse for Landsretten.
Dette bidrager til, at erstatningssagerne ikke  

 verserer i mange år efter, at skaden er forvoldt, med de heraf følgende  

 bevisførelsesvanskeligheder.
Samtidig sikrer fristen, at navnlig den  

 skadelidte kan nå at foretage de nødvendige processuelle skridt, dvs.  

 udtagelse af stævning, evt. ansøgning om fri proces m.v.
Til § 16 I stk. 1 fastsættes hjemmel for, at patientforsikringsforeningen  

 kan forlange oplysninger, som skønnes af betydning for behandling af de  

 enkelte sager, fra de berørte myndigheder, private institutioner og den  

 skadelidte.
 I stk. 2 fastsættes det, at patientforsikringsforeningen på  

 forlangende skal indhente og afgive oplysninger til Den Sociale Ankestyrelse  

 og til Sundhedsministeriet.
 Disse to bestemmelser tager bl.a. sigte på, at de offentlige myndigheder  

 og andre, der er involveret i patientforsikringsordningen, retmæssigt kan  

 udveksle nødvendige oplysninger til afgørelse af sagerne uden herved at  

 overtræde regler om tavshedspligt i forvaltningslov, lægelov m.fl. eller  

 reglerne i forvaltningsloven (§ 28 ff.) om adgangen til at videregive  

 oplysninger til anden forvaltningsmyndighed.
 I øvrigt vil patienterne efter særlig bekendtgørelse udstedt i henhold til  

 offentlighedslovens § 1, stk. 3, og forvaltningslovens § 1, stk. 2, der begge  

 trådte i kraft pr. 1. januar 1987, blive tillagt ret til aktindsigt i  

 patientforsikringsforeningens sagsakter vedrørende de pågældende patienters  

 erstatningssager, ligesom der efter den nævnte bestemmelse i  

 forvaltningsloven vil blive pålagt patientforsikringsforeningen tavshedspligt  

 efter lovens kapitel 8.
Til § 17 Det findes nødvendigt, bl.a. af hensyn til muligheden for at undersøge  

 grundlaget for erstatningssagerne, at der fastsættes en forældelsesfrist på  

 området.
Denne er i stk. 1 sat til 5 år, hvilket svarer til dansk rets  

 almindelige forældelsesfrist, jf. 1908-loven.
Fristen er sat til 3 år i den  

 finske patientforsikringsordning samt lovforslaget til en ny  

 produktansvarslov.
Det bemærkes, at fristen ikke er absolut, idet den  

 alternativt først løber fra det tidspunkt, patienten er blevet eller burde  

 være blevet vidende om skaden, f.eks. i tilfælde, hvor denne først er opstået  

 eller erkendt som en skade lang tid efter, at den pågældende behandling har  

 fundet sted.
For så vidt angår afbrydelse af fristen på grund af skadelidtes  

 utilregnelige uvidenhed m.v. finder de almindelige regler i 1908-loven  

 anvendelse ved fristberegningen.
Efter stk. 2 afskæres patienter dog fra at rejse erstatningskrav  

 senere end 10 år efter, at skaden er forårsaget.
Denne forældelsesregel  

 svarer til forslaget til produktansvarslov og er samtidig i overensstemmelse  

 med den i henhold til lægeloven fastsatte pligtige journalopbevaringsperiode.
Det forhold, at det, længere tid efter at den skadevoldende handling har  

 fundet sted, bliver stadig vanskeligere for patientforsikringsforeningen at  

 afvise, at en given skade ikke med overvejende sandsynlighed er en følge af  

 en begået fejl, forbedrer ikke skadelidtes bevisbyrde.
Det skal således ikke  

 kunne betale sig for skadelidte at udskyde rejsning af erstatningskrav på  

 grund af de stigende vanskeligheder, der med tiden opstår for afklaring af  

 det faktiske begivenhedsforløb.
Til § 18 Efter denne bestemmelse pålægges forsikringspligtige, som ikke opfylder  

 forsikringspligten, bødeansvar.
Ansvaret pålægges de i § 9 nævnte  

 erstatningspligtige, herunder aktieselskaber, anpartsselskaber,  

 andelsselskaber eller lignende, som måtte være driftsansvarlige for en  

 virksomhed omfattet af § 9. Stat og kommuner er ikke pålagt dette ansvar,  

 idet de ikke er underlagt forsikringspligt.
Til § 19 Da der efter vedtagelsen af lovforslaget i Folketinget vil skulle  

 udfærdiges adskillige administrative bestemmelser og retningslinjer på  

 området samt ske etablering af en helt ny organisation, specielt  

 patientforsikringsforeningen, foreslås ordningen først at træde i kraft den  

 1. juni 1989.
 Loven vil efter stk. 1 kun omfatte skader, der er forårsaget efter,  

 at loven er trådt i kraft, jf. dog stk. 2. Skader forårsaget inden den 1.  

 juni 1989, uanset om skaden først opdages på et senere tidspunkt, vil være  

 underlagt de almindelige erstatningsretlige regler.
 Efter oprettelse af en patientforsikring med den beskrevne udvidelse af  

 erstatningsansvaret, der også omfatter vaccinationsskader, er der ikke  

 længere grundlag for at opretholde en særlig lov om erstatning for  

 vaccinationsskader, jf. i øvrigt rap. s. 118 og 119. Denne lov ophæves  

 derfor i stk. 2 samtidig med patientforsikringslovens ikrafttræden.  

 Skader, der er forårsaget før 1. juni 1989, og som efter  

 vaccinationsskadeerstatningsloven ville kunne anmeldes senest et år efter at  

 de første sikre symptomer på skaden er påvist, vil være omfattet af  

 indeværende lovforslag.
Til § 20 Principielt vil patientforsikringsordningen med lige så god grund kunne  

 indføres for de færøske og grønlandske områder.
Da der er tale om en  

 udvidelse af den offentlige service på sundhedsområdet m.v., må det nærmere  

 bero på de respektive direkte ansvarlige for sundhedsvæsenet for de to dele  

 af riget, om forsikringsordningen også skal gælde her.
