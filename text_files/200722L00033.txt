Fremsat den 12. december 2007 af transportministeren (Carina Christensen) Forslag til Lov om ændring af lov om offentlige veje og lov om private fællesveje (Gennemførelse af internationale konventioner og EU-regler) § l I lov om offentlige veje, jf. lovbekendtgørelse nr. 671 af 19. august 1999, som ændret senest ved § 96 i lov nr. 538 af 8. juni 2006, foretages følgende ændring:
 1. Efter § 108 indsættes:
»Gennemførelse af internationale konventioner og EU-regler § 109.  Transportministeren fastsætter regler om gennemførelse eller anvendelse af internationale konventioner og EU-regler om forhold vedrørende veje, der er omfattet af denne lov.
Transportministeren kan herunder fastsætte regler om meddelelse af påbud og forbud og om oplysningspligter.
Stk. 2. Transportministeren kan i forbindelse med udstedelse af regler efter stk. 1 fastsætte, at reglerne skal finde anvendelse på private veje.« § 2 I lov om private fællesveje, jf. lovbekendtgørelse nr. 670 af 19. august 1999, som ændret senest ved lov nr. 583 af 24. juni 2005, foretages følgende ændring:
 1. Efter § 66 indsættes før overskriften »Straffebestemmelser m.v.«:
»Gennemførelse af internationale konventioner og EU-regler § 66 a.  Transportministeren fastsætter regler om gennemførelse eller anvendelse af internationale konventioner og EU-regler om forhold vedrørende veje, der er omfattet af denne lov.
Transportministeren kan herunder fastsætte regler om meddelelse af påbud og forbud og om oplysningspligter.« § 3 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Lovforslagets baggrund Formålet med lovforslaget er at give transportministeren hjemmel til at fastsætte administrative regler til gennemførelse af internationale konventioner og EU-regler på vejområdet.
 Lovforslaget har aktuelt baggrund i, at Danmark skal gennemføre to EU-direktiver fra 2004, som vedrører henholdsvis minimumssikkerhedskrav for tunneler af en vis størrelse i det transeuropæiske vejnet (for Danmarks vedkommende Limfjordstunnelen, Tårnby-tunnelen og Drogden-tunnelen) og regler om interoperabilitet mellem elektroniske betalingsopkrævningssystemer på veje, broer m.v. (for Danmarks vedkommende BroBizz-systemet).
Lovforslaget fremsættes som opfølgning på den hidtidige implementering af de to nævnte direktiver for at imødekomme Europa-Kommissionen, der har sendt begrundede udtalelser til Danmark vedrørende gennemførelsen i dansk ret af de to direktiver.
Kommissionen har tilkendegivet, at direktiverne skal gennemføres med bindende fremtidssikrede regler, og at en instruktion til koncessionshaverne på de faste forbindelser over Storebælt og Øresund om at følge direktiverne ikke er tilstrækkelig.
 Da lovforslaget ikke i sig selv gennemfører regler fra de to direktiver, forudsætter gennemførelsen af direktiverne udstedelse af administrative regler i form af bekendtgørelser.
1.1 Direktivet om tunnelsikkerhed Direktivet om tunnelsikkerhed  Rådets direktiv 2004/54/EF af 29. april 2004 om minimumssikkerhedskrav for tunneler i det transeuropæiske vejnet  har til formål at bidrage til at opnå et ensartet, stabilt og højt beskyttelsesniveau i vejtunneler.
Direktivet gælder for alle tunneler i det transeuropæiske vejnet, som er mere end 500 m lange, uanset om de er i drift, under bygning eller under projektering.
For disse tunneler opstiller direktivet en række sikkerhedsforanstaltninger, som skal iagttages.
 Sikkerhedsforanstaltningerne omfatter krav til antallet af rør og vognbaner, tunnelgeometrien, flugtveje og nødudgange, adgang for redningstjenester, vigespor, afløb, brandmodstandsevne, belysning, ventilation, nødstationer, vandforsyning, vejskilte, kontrolcenter, overvågningssystemer, udstyr til lukning af tunnelen, kommunikationssystemer, strømforsyning og elektriske kredsløb.
For at sikre, at alle sikkerhedsaspekter ved en tunnel iagttages, og at direktivet overholdes, skal der på nationalt, regionalt eller lokalt plan udpeges en eller flere administrative myndigheder, som har ansvaret herfor.
Fristen for gennemførelse af direktivet var den 30. april 2006.
 Tre danske tunneler falder umiddelbart ind under direktivets anvendelsesområde: Limfjordstunnelen, Tårnby-tunnelen og Drogden-tunnelen.
Lov om offentlige veje § 6, stk. 1, indeholder en bestemmelse, hvorefter transportministeren kan fastsætte almindelige regler for anlæg, vedligeholdelse og drift af de offentlige veje.
Med hjemmel heri er direktivet om tunnelsikkerhed ved bekendtgørelse nr. 892 af 18. august 2006 om minimumskrav for tunneler, der er offentlige veje, og som indgår i det transeuropæiske vejnet, gennemført i dansk ret for så vidt angår offentlige veje.
I henhold til bekendtgørelsen er Vejdirektoratet administrativ myndighed for tunneler på offentlige veje, der indgår i det transeuropæiske vejnet.
Med denne bekendtgørelse er direktivet således gennemført i forhold til Limfjordsstunnelen og andre fremtidige tunneler omfattet af direktivet, der er offentlig vej.
Tårnby-tunnelen, der administreres af A/S Øresundsforbindelsen, og Drogden-tunnelen, der administreres af Øresundsbro Konsortiet I/S, er omfattet af lov nr. 588 af 24. juni 2005 om Sund og Bælt Holding A/S (herefter lov om Sund og Bælt). Det fremgår af § 8, stk. 2, i lov om Sund og Bælt, at transportministeren om spørgsmål af væsentlig betydning kan give A/S Øresundsforbindelsen generelle eller specielle instrukser for udøvelsen af dens virksomhed.
Transportministeren har ved brev af 11. maj 2006 under henvisning til § 8, stk. 2, i lov om Sund og Bælt pålagt A/S Øresundsforbindelsen at overholde bestemmelserne i tunnelsikkerhedsdirektivet i henseende til Tårnby-tunnelen.
Drogden-tunnelen, der administreres af Øresundsbro Konsortiet I/S, er ligeledes omfattet af lov om Sund og Bælt.
Transportministeriet har imidlertid ingen instruktionsbeføjelse over for Øresundsbro Konsortiet I/S, der er et dansk-svensk statsligt selskab.
Det følger af § 2 i lov om Sund og Bælt, at den faste forbindelse over Øresund forvaltes og drives i overensstemmelse med aftalen af 23. marts 1991 mellem Danmark og Sverige om en fast forbindelse over Øresund med senere ændringer.
Regeringsaftalen er primo 2007 ændret, således at det nu udtrykkeligt fremgår, at nuværende og kommende EU-retsakter (herunder tunnelsikkerhedsdirektivet) skal overholdes i forbindelse med driften af den faste forbindelse over Øresund.
Kommissionen har efterfølgende tilkendegivet, at den danske gennemførelse af direktivet om tunnelsikkerhed ikke er fyldestgørende.
1.2 Direktivet om tekniske krav til betalingssystemer Rådets direktiv 2004/52/EF af 29. april 2004 om interoperabilitet mellem elektroniske bompengesystemer i Fællesskabet har til formål at sikre, at de elektroniske betalingssystemer, der anvendes til betalingsopkrævning på det europæiske vejnet (i Danmark på forbindelserne over Storebælt og Øresund) er indbyrdes kompatible.
Reglerne i direktivet vedrører udelukkende den tekniske måde, betalingen opkræves på.
Hverken direktivet eller lovforslaget vedrører således spørgsmålet om, hvorvidt der skal indføres betalingsordninger for benyttelse af andre dele af vejnettet end forbindelserne over Storebælt og Øresund.
I direktivet er der fastsat krav til, hvilke teknologier der kan benyttes i forbindelse med betalingsopkrævning.
Dette skal sikre, at trafikanten kan nøjes med at indgå én enkelt abonnementsaftale (fx om en BroBizz), som giver adgang til alle de omfattede betalingssteder i EU.
 Fristen for gennemførelse af direktivet var den 20. november 2005.
I Danmark er der ikke en almindelig hjemmel til at opkræve betaling for benyttelse af offentlige veje.
De faste forbindelser betragtes i vejlovgivningen som private veje, da de ikke er omfattet af lov om offentlige veje.
For de faste forbindelsers vedkommende er der en særlig hjemmel til at opkræve betaling for benyttelsen i lov om Sund og Bælt.
 Det fremgår således af § 16, stk. 1, i lov om Sund og Bælt, at A/S Storebæltsforbindelsen opkræver betaling for benyttelsen af motorvejsforbindelsen over Storebælt.
 Endvidere kan transportministeren om spørgsmål af væsentlig betydning give A/S Storebæltsforbindelsen generelle eller specielle instrukser for udøvelsen af dens virksomhed, jf. samme lovs § 8, stk. 2, jf. stk. 1.
 A/S Storebæltsforbindelsen har allerede fra fristen for implementering den 20. november 2005 faktisk opfyldt de tekniske krav, som bompengedirektivet i dag stiller.
 For så vidt angår gennemførelsen af direktivet i relation til den faste vejforbindelse over Storebælt har transportministeren i brev af 24. april 2006 pålagt A/S Storebæltsforbindelsen at opkræve betaling for benyttelsen af forbindelsen i overensstemmelse med bestemmelserne i bompengedirektivet.
 Med hensyn til Øresundsforbindelsen fremgår det af § 16, stk. 6, i lov om Sund og Bælt, at Øresundsbro Konsortiet I/S  det dansk-svenske statslige selskab, der ejer og driver den faste forbindelse over Øresund  opkræver betaling for benyttelsen af motorvejsforbindelsen over Øresund.
 Øresundsbro Konsortiet I/S har allerede fra fristen for implementering den 20. november 2005 faktisk opfyldt de tekniske krav, som bompengedirektivet i dag stiller.
 Det følger af § 2 i lov om Sund og Bælt, at den faste forbindelse over Øresund forvaltes og drives i overensstemmelse med regeringsaftalen af 23. marts 1991 mellem Danmark og Sverige om en fast forbindelse over Øresund med senere ændringer.
 Regeringsaftalen er primo 2007 ændret, således at det nu udtrykkeligt fremgår, at nuværende og kommende EU-retsakter (herunder bompengedirektivet) skal overholdes i forbindelse med driften af den faste forbindelse over Øresund.
 Kommissionen har efterfølgende tilkendegivet, at den danske gennemførelse af direktivet ikke er fyldestgørende.
2. Lovforslagets indhold Med lovforslaget indsættes der bemyndigelsesbestemmelser i henholdsvis lov om offentlige veje og lov om private fællesveje, hvorefter transportministeren bemyndiges til at fastsætte regler til opfyldelse af internationale konventioner og EU-regler på vejområdet.
Bestemmelserne skal i første omgang anvendes til at sikre en fuldstændig gennemførelse af EUs direktiver om tunnelsikkerhed og interoperabilitet mellem elektroniske betalingssystemer på vejområdet, men bestemmelserne kan også anvendes til at gennemføre andre internationale konventioner og EU-regler af betydning for vejområdet.
For så vidt angår direktivet om tunnelsikkerhed gælder, at dette allerede er gennemført i relation til offentlige veje ved bekendtgørelse nr. 892 af 18. august 2006 om minimumssikkerhedskrav for tunneler, der er offentlige veje, og som indgår i det transeuropæiske vejnet.
Gennemførelsen af tunnelsikkerhedsdirektivet i relation til andre kategorier af veje end offentlige veje og gennemførelsen af direktivet om elektroniske betalingssystemer på vejområdet vil ligeledes ske ved bekendtgørelser.
3. Økonomiske og administrative konsekvenser for det offentlige Lovforslaget har ikke økonomiske konsekvenser for stat, regioner og kommuner, idet der med lovforslaget alene indføres hjemmel til at gennemføre internationale konventioner og EU-regler.
Lovforslaget har ikke i sig selv administrative konsekvenser for det offentlige, men de udfyldende regler, som skal udarbejdes til opfyldelse af EU-retlige regler og andre internationale forpligtelser på vejområdet, vil kunne give anledning til en begrænset meradministration for de myndigheder eller selskaber, der skal administrere de pågældende regler.
Eventuelle merudgifter som følge af administrationen af udfyldende regler afholdes inden for de pågældende myndigheders eller selskabers eksisterende økonomiske rammer.
4. Økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ikke administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder hjemmel til gennemførelse af EU-direktiver på vejområdet i dansk ret.
8. Høring Lovforslaget har været i høring hos følgende myndigheder og organisationer:
Kommunernes Landsforening, Forbrugerstyrelsen, Forbrugerrådet, Beredskabsstyrelsen, Sund & Bælt Holding A/S, Dansk Industri (DI), Dansk Transport og Logistik (DTL), Handel, Transport og Service (HTS), International Transport Danmark (ITD), Danske bilimportører, Danske Havne, ITSDanmark.
Høringssvarene vil blive fremsendt til Trafikudvalget ledsaget af de kommentarer, som udtalelserne måtte give anledning til.
