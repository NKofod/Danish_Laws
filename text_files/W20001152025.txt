Landsskatteretskendelse Lønmodtager - fratrædelsesgodtgørelse - godtgørelse for usaglig opsigelse - bundfradrag Reference:
 LL § 7 O, stk. 3.
 A klagede for indkomståret 1997 over, at  

 skatteankenævnet ikke havde godkendt bundfradrag vedr.  

 godtgørelse i forbindelse med usaglig opsigelse.
 De fremgik af sagens oplysninger, at klageren i 1996 blev  

 opsagt fra sin stilling hos B med fratræden den 31. juli 1996,  

 hvorefter hun fik udbetalt en anciennitetsbestemt godtgørelse på  

 3 måneders løn efter reglerne i funktionærlovens § 2 a.  

 Denne godtgørelse blev beskattet i indkomståret 1996 som en  

 fratrædelsesgodtgørelse efter reglerne i ligningslovens § 7 O,  

 stk. 1, nr. 2, med bundfradrag på 10.200 kr. i henhold til  

 ligningslovens § 7 O, stk. 3.
Efter afskedigelsen rejste klageren krav om  

 godtgørelse for usaglig opsigelse, jf. funktionærlovens § 2 b,  

 mod B, der bestred kravet, og der blev derfor udtaget stævning i sagen,  

 hvorefter denne blev domsforhandlet i foråret 1997 ved byretten.
Efter  

 byrettens tilkendegivelse blev der indgået forlig i sagen på et  

 retsmøde den 19. juni 1997 i overensstemmelse med rettens  

 tilkendegivelse.
Forliget indebar, at B A/S accepterede at betale en  

 godtgørelse på 40.000 kr. til klageren for usaglig  

 opsigelse.
 Den stedlige skatteforvaltning havde henført  

 godtgørelsen, 40.000 kr., til beskatning, jf. ligningslovens § 7 O, i  

 indkomståret 1996. Forvaltningen havde derfor forhøjet klagerens  

 indkomst for 1996 med 85 % af (40.000 kr. ÷ AM-bidrag).
 Skatteankenævnet havde fundet, at klageren  

 først kunne anses for at have erhvervet endelig ret til beløbet  

 på tidspunktet for indgåelse af retsforliget, og nævnet  

 havde derfor henført beløbet til beskatning i  

 indkomståret 1997, jf. ligningslovens § 7 O, men uden bundfradrag.  

 Nævnet havde som begrundelse herfor anført, at der ikke kunne  

 godkendes bundfradrag efter ligningslovens § 7 =, stk. 3, idet bundfradraget  

 allerede var anvendt vedrørende samme begivenhed for  

 indkomståret 1996. Told- og Skattestyrelsen havde tiltrådt  

 nævnets afgørelse.
Klagerens advokat havde over for Landsskatteretten nedlagt  

 påstand om nedsættelse af klagerens personlige indkomst for  

 indkomståret 1997 med 10.200 kr.
Til støtte for påstanden  

 havde advokaten anført, at der ikke var hjemmel til at nægte  

 klageren det pågældende bundfradrag for indkomståret 1997,  

 idet der efter advokatens opfattelse til hvert indkomstårs samlede  

 retserhvervelser af indkomstarter, der kunne kvalificeres og retserhverves  

 efter ligningslovens § 7 O, stk. 1 eller 2, hørte et bundfradrag efter  

 stk. 3.
Advokaten havde herved anført, at ordlyden af  

 ligningslovens § 7 O, stk. 3, hvori der var henvist til summen af de i  

 stk. 1 og 2 nævnte indkomster, måtte forstås  

 således, at bestemmelsen omhandlede de retserhvervelser, der faldt  

 inden for indkomståret, og at der for hvert indkomstårs  

 retserhvervelser hørte et bundfradrag.
For så vidt angik  

 retserhvervelsestidspunktet havde advokaten anført, at da det ikke  

 kunne udledes af bestemmelsens ordlyd, hvornår der blev erhvervet ret  

 til ydelser.
I denne forbindelse havde advokaten anført, at det  

 fremgik af meddelelse fra Told- og Skattestyrelsen af 15. december 1997, TfS  

 1998.66, at der blev erhvervet endelig ret til en  

 fratrædelsesgodtgørelse på fratrædelsestidspunktet.  

 Efter advokatens opfattelse gjaldt dette ubetinget for  

 anciennitetsmæssige godtgørelser efter funktionærlovens §  

 2 a, mens retserhvervelsestidspunktet for godtgørelser efter  

 funktionærlovens § 2 b, i det omfang, der forelå tvist om kravets  

 berettigelse, blev udskudt til det tidspunkt, hvor der forelå en  

 endelig dom.
Advokaten havde til støtte herfor henvist til  

 Ligningsvejledningen, afsnit A.B.1.1., hvori var anført: "Hvor et  

 lønkrav - helt eller delvist - havde været bestridt, og  

 spørgsmålet om kravets berettigelse og størrelse blev  

 afgjort ved dom eller voldgift, ansås den omstridte del af  

 lønnen først for erhvervet, når retten til  

 lønbeløbet var fastslået ved endelig dom eller  

 voldgiftskendelse, Meddelelser fra Landsskatteretten 1972.108." Endvidere havde advokaten henvist til forarbejderne til  

 ligningslovens § 7 O, lov nr. 313 af 17. maj 1995 (L137), hvori var  

 anført: "Den lempelige beskatning efter forslaget indebar, at  

indkomstårets sum af de indkomster, der er omfattet af den  

 lempelige beskatning, er de første 6.000 kr. skattefrie, og at det  

 overskydende beløb beskattes alene 70 % som skattepligtig indkomst",  

 og videre "Efter § 7, litra w, i ligningsloven beskattes gaver, gratialer  

 samt visse fratrædelsesgodtgørelser fra en arbejdsgiver efter  

 lempelige regler.
Reglen gå ud på, at der gives et bundfradrag  

 på 6.000 kr. pr. år  gaver m.v. omfattet af § 7, litra w, fra  

 samme arbejdsgiver." (Advokatens fremhævning).
Endelig havde advokaten henvist til cirkulære nr.  

 181 af 1. december 1995 om ophævelse af Lov om særlig  

 indkomstskat m.v., punkt 2.3, (med tilsvarende formulering i cirkulære  

 nr. 72 af 17. april 1996 til ligningsloven), hvori var anført:  

 "Grundbeløbet reguleres efter personskattelovens § 20 og udgør  

 for 1996 10.200 kr.
Af den del af summen af indkomstårets  

 indkomster efter stk. 1 og 2, der overstiger grundbeløbet,  

 medregnes alene 85 % ved indkomstopgørelsen." (advokatens  

 fremhævning).
 Landsskatteretten fandt, at klageren var berettiget til  

 bundfradrag efter ligningslovens § 7 O, stk. 3, i hvert af de  

 indkomstår, hvori beløb, som hun havde modtaget af den i  

 ligningslovens § 7 O nævnte art, var henført til beskatning.  

 Klageren var dermed berettiget til bundfradrag, 10.200 kr., jf.  

 ligningslovens § 7 O, stk. 3, i både indkomståret 1996 og  

 indkomståret 1997. Den påklagede ansættelse blev  

 ændret i overensstemmelse hermed.
