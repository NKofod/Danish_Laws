 Til samtlige amtsråd og kommunalbestyrelser m.fl.
 I december 1991 udsendte Socialministeriet og Sundhedsministeriet  

 »Notat om funktions-, kompetence- og tilsynsforhold for de nye social-  

 og sundhedsuddannelser« (vedlægges).
 De første social- og sundhedsassistenter blev færdiguddannede medio 1993.
 Den konkrete indplacering af denne nye personalegruppe i social- og  

 sundhedssektoren har i den forløbne tid givet anledning til en del uddybende  

 spørgsmål vedrørende social- og sundhedsassistentens kompetence og  

 opgavevaretagelse, særligt på sygeplejeområdet.
 Sundhedsstyrelsen har derfor på grundlag af de rejste problemstillinger og  

 i samråd med Socialministeriet og Sundhedsministeriet udarbejdet vedlagte  

 mere detaillerede vejledning til brug for ansættende myndigheder og ledere i  

 social- og sundhedssektoren.
 Sundhedsstyrelsen skal anmode om, at modtagerne videreformidler  

 vejledningen til relevante personer og institutioner.
Med venlig hilsen Karenlene Ravn Ruth Truelsen Udsendelsesliste for »Vejledning til ansættelsesmyndigheder om muligheder for at anvende  

 social- og sundhedsassistentens kvalifikationer« Kommunalbestyrelser Amtsråd Københavns Magistrat Frederiksberg Kommune Rigshospitalets Direktion Amtsrådsforeningen i Danmark Kommunernes Landsforening Socialministeriet Sundhedsministeriet Undervisningsministeriet, Erhvervsskoleafdelingen og  

 Universitetsafdelingen Social- og sundhedsskoler Sygeplejeskoler Forbundet for Offentligt Ansatte Dansk Sygeplejeråd Danske Fysioterapeuter Danske Ergoterapeuter Den Almindelige Danske Lægeforening Embedslægeinstitutionerne, incl.
Grønland og Færøerne Direktoratet for Miljø og Sundhed, Grønland Rådet for Social- og Sundhedsuddannelserne Sundhedsvæsenets Patientklagenævn Notat om funktions-, kompetence- og tilsynsforhold for de nye  

 grundlæggende social- og sundhedsuddannelser.
 1. Indledning.
Med lov nr. 432 af 13. juni 1990 om grundlæggende social- og  

 sundhedsuddannelser inden for bistands-, pleje- og omsorgsområdet m.v., der  

 trådte i kraft den 1. januar 1991, blev der indført 2 nye og bredt dækkende  

 uddannelser i vores social- og sundhedsvæsen.
Det drejer sig om den 1-årige  

 uddannelse til social- og sundhedshjælper og den 1 1/2-årige  

 overbygningsuddannelse til social- og sundhedsassistent.
Socialministeriet og Sundhedsministeriet samt Sundhedsstyrelsen, der alle  

 har deltaget i arbejdet med udviklingen af de nye uddannelser, har drøftet  

 nogle forskellige spørgsmål vedrørende funktion, kompetence samt tilsyn for  

 disse personalegrupper.
Det drejer sig om forhold som ikke direkte er berørt  

 i udvalgsarbejdet og senere love og bekendtgørelser, men som findes at være  

 af fælles interesse for dem, der i fremtiden skal beskæftige og uddanne de  

 nye personalegrupper, og for de uddannede på området.
 2. Større frihedsgrader.
Et grundlæggende princip for de nye uddannelsers styring og de uddannedes  

 funktion er, at de centrale social- og sundhedsmyndigheder samt  

 uddannelsesmyndigheder kun skal foretage den mest nødvendige overordnede  

 regulering på området.
I loven reguleres således kun de overordnede formål  

 med uddannelserne, uddannelsernes struktur, regionale styring og  

 tilrettelæggelse, ligesom fordeling af målbeskrivelse for uddannelsernes  

 forskellige områdefag og praktik er beskrevet i Undervisnings- og  

 forskningsministeriets bekendtgørelse nr. 799 af 21. november 1990 om de  

 grundlæggende social- og sundhedsuddannelser.
 Loven og uddannelsesbekendtgørelsen angiver således rammerne for, hvilke  

 opgaver/områder uddannelserne kvalificerer de uddannede til at varetage, samt  

 på hvilke niveauer opgaverne kan udføres.
 Disse bestemmelser er samtidig det nødvendige grundlag for en  

 stillingtagen til, hvilke opgaver de nye personalegrupper kan varetage.
 De nye personalekategorier kan således varetage bredere områder end de  

 hidtidige og med en større selvstændig varetagelse inden for opgaveområderne  

 end flere af de nuværende personalegrupper på området.
 Det er et væsentligt element i de nye uddannelser, at eleverne allerede  

 under uddannelsen opnår viden og erfaring i på egen hånd at vurdere deres  

 kompetence i forbindelse med den konkrete opgavevaretagelse og i at afgrænse  

 denne i forhold til andre samarbejdende personalegrupper.
 Særligt om opgavevaretagelse på det sygeplejemæssige område.
Afgørelser om opgavefordeling for personer med forskellig kompetence på  

 det sygeplejemæssige område - i dette tilfælde social- og sundhedshjælpere,  

 social- og sundhedsassistenter og sygeplejersker - kan erfaringsmæssigt give  

 problemer.
Dette skyldes, at en række opgaver inden for de samlede sundheds-  

 og sygeplejefunktioner udføres på forskellige niveauer afhængig af den  

 enkelte udøvers forudsætninger og opgavens sværhedsgrad.
En beskrivelse af  

 opgaver for de enkelte grupper vil således ikke give brugbar vejledning.
Afgørelsen om opgavevaretagelsen må ske lokalt.
Det er de lokale  

 myndigheders ansvar at sikre en arbejdstilrettelæggelse, hvor der kan ske en  

 forsvarlig varetagelse af opgaverne ud fra klienters/patienters behov for  

 sygepleje.
Den enkelte social- og sundhedshjælper og den enkelte social- og  

 sundhedsassistent har samtidig et selvstændigt ansvar for at vurdere sine  

 kvalifikationer for at påtage sig en konkret opgave.
Dette indebærer, at den  

 pågældende selv skal afgrænse sine opgaver i overensstemmelse hermed.
Såfremt  

 en social- og sundhedshjælper eller en social- og sundhedsassistent ikke  

 finder, at vedkommende har den fornødne uddannelse/erfaring til at varetage  

 en konkret opgave, har vedkommende ret og pligt til at sige fra og henvise  

 til andre faggruppers sagkundskab.
 I den aktuelle opgavevaretagelse i forhold til klienten/patienten,  

 vurderer den enkelte social- og sundhedshjælper eller social- og  

 sundhedsassistent, således selvstændigt sin kompetence også i forhold til en  

 udvidet opgavevaretagelse, og herunder behovet for at henvise/inddrage andre  

 faggrupper.
 3. De hidtidige social- og sundhedsuddannelser.
 Som bekendt skal de nye social- og sundhedsuddannelser erstatte de  

 tidligere uddannelser til hjemmehjælper, hjemmehjælpsleder, sygehjælper,  

 plejer, beskæftigelsesvejleder og plejehjemsassistent.
Det understreges, at disse personalegrupper fortsat og i mange år fremover  

 vil udgøre store og centrale personalegrupper for vort social- og  

 sundhedsvæsen.
Selvom uddannelsesinstitutionerne på området nedlægges,  

 forudsættes det, at disse grupper fortsat skal have erhvervskompetence og  

 ansættelse svarende til deres uddannelse.
 4. Tilsyn og klageadgang.
Sundhedsstyrelsen fører i henhold til § 4 i lov nr. 397 af 10. juni 1987  

 om sundhedsvæsenets centralstyrelse m.v. tilsyn med den sundhedsfaglige  

 virksomhed, der udføres af personer inden for sundhedsvæsenet.
Efter  

 centralstyrelseslovens § 12 kan der endvidere klages til Sundhedsvæsenets  

 Patientklagenævn over den faglige virksomhed, der udøves af personer inden  

 for sundhedsvæsenet, sådan som sundhedsministeren nærmere har afgrænset disse  

 persongrupper.
 Sundhedsministeriet vil (jf. i øvrigt bemærkningerne til lovforslaget om  

 de grundlæggende social- og sundhedsuddannelser) lade personer med den nye  

 uddannelse som social- og sundhedsassistent blive omfattet af klageadgangen  

 til Sundhedsvæsenets Patientklagenævn, mens social- og sundhedshjælpere ikke  

 vil blive omfattet heraf.
For den virksomhed personer med de to uddannelser varetager på det sociale  

 område, kan eventuelle klager rettes til de lokale myndigheder  

 (kommunalbestyrelsen eller amtsrådet), mens der ikke efter den sociale  

 lovgivning i øvrigt er adgang til at klage over virksomhedsudøvelsen til  

 højere myndigheder.
Der henvises til Socialministeriets vejledning nr. 155 af  

 9. september 1991 om tilsyn på Socialministeriets område.
 »Vejledning til ansættelsesmyndigheder om muligheder for at  

 anvende social- og sundhedsassistentens kvalifikationer«.
Indledning I december 1991 udsendte Socialministeriet og Sundhedsministeriet til  

 amter, kommuner, embedslægeinstitutioner m.fl. »Notat om funktions-,  

 kompetence- og tilsynsforhold for de nye grundlæggende social- og  

 sundhedsuddannelser«.
Notatet fastslog bl.a. hensigten med den nye  

 rammestyring af uddannelserne og med de nye kompetenceniveauer og  

 kombinationer af kvalifikationer.
 Indplaceringen af social- og sundhedsassistenter som en ny  

 plejepersonalegruppe, der skal fungere på en ny måde sammen med de øvrige  

 personalegrupper og efterhånden erstatte beskæftigelsesvejledere,  

 sygehjælpere, plejere og plejehjemsassistenter, har alligevel givet anledning  

 til en del spørgsmål.
Denne vejledning er derfor en udbygning af notatet fra 1991 og er  

 udarbejdet i samråd med Socialministeriet og Sundhedsministeriet.
Hensigten  

 er at tydeliggøre mulighederne for at anvende social- og  

 sundhedsassistenternes kvalifikationer, samt belyse problemstillinger, der i  

 den seneste tid er fremkommet om opgavevaretagelsen.
 Opgavevaretagelse, oplæring og delegation.
De rejste spørgsmål drejer sig især om mulighederne og begrænsningerne for  

 at anvende social- og sundhedsassistenternes kvalifikationskombination.
Denne  

 er ny for ansættelsesstederne ved at indeholde bredere og mere generelle  

 teoretiske og praktiske forudsætninger for omsorgsopgaver, aktiverende  

 arbejde og grundlæggende sundheds- og sygeplejeopgaver.
Det er ligeledes nyt,  

 at funktionsområdet omfatter hele den primære og sekundære social- og  

 sundhedssektors bistands-, pleje- og omsorgsområde.
Det vil sige, at  

 kvalifikationerne er rettet mod funktioner og opgaveområder mere end mod  

 bestemte social- og sundhedsordninger eller institutionstyper.
Institutioner m.v., der har medvirket i praktikuddannelsen af social- og  

 sundhedsassistenterne, vil kende social- og sundhedsassistentens  

 uddannelsesmæssige baggrund og kompetence.
Men i øvrigt fremgår disse forhold  

 dels af uddannelsesbestemmelserne, herunder de mere detaillerede  

 målformuleringer i den enkelte skoles uddannelsesordning, dels af det omtalte  

 notat om funktions-, kompetence- og tilsynsforhold.
Ansættelsesstederne kan forvente, at en social- og sundhedsassistent »kan vurdere behov for og selvstændigt udføre grundlæggende sundheds-  

 og sygeplejeopgaver, kan vurdere behov for, planlægge og selvstændigt udføre aktiverende og  

 omsorgsmæssige opgaver med udgangspunkt i borgerens totalsituation, har færdighed i tværfagligt samarbejde og sikkerhed i at arbejde inden for  

 social- og sundhedsassistentens ansvars- og kompetenceområde, har færdighed i at observere, identificere og reagere hensigtsmæssigt på  

 symptomer ved de almindeligste somatiske og psykiske lidelser, kan udføre medicingivning efter gældende retningslinier herom, kan identificere og tage medansvar for at imødegå trivsels- og  

 sundhedsskadelige faktorer og kan varetage koordinerende, vejledende og undervisende opgaver i relation  

 til arbejdsområdet«. 1 ----------------------- 1 § 13 i uddannelsesbekendtgørelse af 21. november 1990 om de  

 grundlæggende social- og sundhedsuddannelser.
Disse formelle kvalifikationer omfatter dels nogle opgaveområder dels et  

 kompetenceniveau, der viser hvilken generel parathed en social- og  

 sundhedsassistent har for at påtage sig opgaverne.
Denne formelle kompetence  

 er således karakteriseret ved ikke at skulle eller kunne udtrykkes ved lister  

 over bestemte opgaver, som social- og sundhedsassistenten må udføre.  

 Tværtimod skal beskrivelsen udtrykke, at social- og sundhedsassistenterne kan  

 anvendes fleksibelt og bredt og med selvstændighed ved opgavevaretagelsen.
Ved selvstændighed forstås, at social- og sundhedsassistenten selv kan  

 tage initiativer inden for sit arbejdsområde, selv har ansvar for  

 kvalificeret udførelse af sine opgaver og selv tager initiativ til at  

 indhente fornøden oplysning og supervision.
Social- og sundhedsassistenten er  

 som alle andre personalegrupper underlagt ledelsens arbejdstilrettelæggelse  

 og arbejdsfordeling og skal følge de for stedet gældende retningslinier.
 For en nyansat social- og sundhedsassistent vil der, ligesom for andre  

 nyansatte, være behov for ved det enkelte ansættelsessted at iværksætte et  

 introduktions- og oplæringsprogram om netop dette steds arbejdsopgaver,  

 således at den enkelte social- og sundhedsassistent inden for sit  

 kompetenceområde kan udnytte sine generelle kvalifikationer.
 Der er således ikke tale om delegation fra sygeplejerskens  

 virksomhedsområde i tilfælde, hvor social- og sundhedsassistenten, på basis  

 af sin generelle parathed fra uddannelsen, får konkret oplæring for at kunne  

 varetage grundlæggende sygeplejeopgaver, herunder tilhørende  

 medicingivningsopgaver.
 Der er først tale om delegation til social- og sundhedsassistenten, når  

 der er behov for at tildele arbejdsopgaver, der ligger uden for social- og  

 sundhedsassistentens kompetence til at varetage grundlæggende opgaver på det  

 sygeplejemæssige område.
 Både i den primære og sekundære sektor er det ledelsens opgave at  

 klargøre, hvad der på et givet arbejdssted er grundlæggende sygeplejeopgaver,  

 og hvorledes social- og sundhedsassistentens samlede kvalifikationer,  

 herunder de aktivitetsmæssige, kan udnyttes bedst muligt.
Indtil skoler, praktikuddannelsessteder og ansættelsessteder har gjort sig  

 tilstrækkelige erfaringer med den nye uddannelse, kan der forekomme eksempler  

 på uhensigtsmæssige forskelle mellem forventede og reelle kvalifikationer for  

 nyuddannede social- og sundhedsassistenter.
Dette bør justeres ved sædvanligt  

 samarbejde mellem skole og praksis og gennem uddannelsesrådene og  

 uddannelsesordningerne, herunder udvælgelse og anvendelse af relevante  

 praktikuddannelsespladser.
Personalesammensætning, arbejdstilrettelæggelse og  

 arbejdsfordeling Bemandingen med plejepersonale inden for et område skal tilgodese  

 klienternes/patienternes behov for kvalitet, kontinuitet og sikkerhed i  

 udførelsen af bistands-, pleje- og omsorgsopgaverne og skal være i  

 overensstemmelse med områdets sociale og sundhedsfaglige principper og mål  

 for indsats og serviceniveau.
Sammensætningen af plejepersonalegruppen i det enkelte område/på den  

 enkelte afdeling, må derfor vurderes i forhold til mængden og karakteren af  

 opgaver samt udbuddet af personale med forskellige kvalifikationer, erhvervet  

 dels via de forskellige grunduddannelser dels via erhvervserfaring, efter- og  

 videreuddannelse.
Ligeledes må behovet for uddannelsespladser inddrages.
 Ansættelse og integrering af personale med de nye  

 kvalifikationskombinationer forudsætter således en nyvurdering af den  

 hidtidige arbejdstilrettelæggelse og opgavefordeling, så der kan ske en  

 hensigtsmæssig anvendelse af social- og sundhedshjælpere og social- og  

 sundhedsassistenter sammen med de øvrige personalegrupper med mere specifikke  

 kvalifikationer.
 En sådan vurdering og den efterfølgende konkrete arbejdstilrettelæggelse  

 og arbejdsfordeling, er en ledelsesopgave, ligesom udarbejdelsen af de  

 nødvendige retningslinier.
Inden for både den primære- og sekundære social- og sundhedssektor er der  

 klienter og patienter samt grupper af klienter/-patienter, hvis behov for  

 grundlæggende sygeplejeydelser og for aktiverende og genoptrænende indsats er  

 dominerende (* 2). Her kan social- og sundhedsassistentens samlede  

 kvalifikationer med fordel anvendes, også med hensyn til selvstændig  

 opgavevaretagelse.
Opgavevaretagelsen bygger på den tidligere omtalte  

 introduktion til området og på, at der fra ledelsens side er udarbejdet de  

 nødvendige retningslinier, så social- og sundhedsassistenten til enhver tid  

 kan få vejledning af sygeplejemæssig, lægelig eller anden  

 sundhedsfaglig/socialfaglig karakter.
 Inden for de områder, hvor patienterne har behov for en tæt koordineret  

 indsats af lægelig og sygeplejefaglig karakter, herunder observation,  

 diagnostisk udredning og/eller en sygeplejefaglig indsats af mere kompleks  

 karakter, vil social- og sundhedsassistentens kvalifikationer kunne anvendes  

 i et tættere samarbejde med sygeplejersken.
 Organiseringen af behandlingen og plejen, herunder den konkrete vurdering  

 af plejepersonalets sammensætning, skal samtidig muliggøre en fleksibel og  

 effektiv arbejdstilrettelæggelse, der sikrer den enkelte patient helhed og  

 kontinuitet i det samlede pleje- og behandlingsforløb.
Øvrige forhold Inden for både det primær- og amtskommunale område, vil der i en årrække  

 fortsat være ansat plejepersonale med de gamle uddannelser.
I takt med at  

 andelen af social- og sundhedsassistenter vil stige, vil det derfor være  

 nødvendigt med en løbende justering af normerings- og bemandingsplanerne samt  

 arbejdstilrettelæggelsen.
 (* 2) Eksempelvis i hjemmehjælpsordninger, integrerede ordninger, inden  

 for hjemmesygeplejen, i dagcentre, ældrecentre/plejehjem, inden for dele af  

 det psykiatriske og kirurgiske område, og på langtidsmedicinske-, geriatriske  

 samt lignende afdelinger.
Ved planlægningen og rekrutteringen af plejepersonale på sygehusområdet må  

 der også indgå overvejelser vedr. den fremtidige lægestabsstruktur.
Der er  

 forventeligt, at implementeringen af den nye lægestabsstruktur vil medføre en  

 nyvurdering af opgavefordelingen mellem læger og sygeplejersker.
Udover  

 udviklingen indenfor pleje- og behandlingsfeltet vil endvidere ændringer  

 indenfor sekretærområdet, driftsområdet samt den teknologiske udvikling  

 influere på den fremtidige personalesammensætning, arbejdstilrettelæggelse og  

 opgavefordeling.
