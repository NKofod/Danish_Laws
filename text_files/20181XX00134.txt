Skriftlig fremsættelse (9. oktober 2018) Erhvervsministeren (Rasmus Jarlov):
 Herved tillader jeg mig for Folketinget at fremsætte:
Forslag til lov om ændring af lov om administration af tilskud fra Den Europæiske Regionalfond og Den Europæiske Socialfond (Ændringer af indstillingsretten af midler fra EU's Regionalfond og Socialfond m.v.) (Lovforslag nr.
L 68) Formålet med lovforslaget er, at indarbejde administrationen af tilskud fra Den Europæiske Regionalfond og Den Europæiske Socialfond i det nye erhvervsfremmesystem.
Lovforslaget følger således sammen med forslag til ny erhvervsfremmelov op på aftalen om Forenkling af erhvervsfremmesystemet mellem regeringen og Dansk Folkeparti fra maj 2018.
Der er brug for et bedre og mere enkelt erhvervsfremmesystem med fokus på kvalitet for iværksættere og virksomheder.
Erhvervsfremmesystemet, herunder udmøntningen af midlerne fra Den Europæiske Regionalfond og Den Europæiske Socialfond, skal organiseres, så det i højere grad end i dag imødekommer virksomhedernes behov.
En klar arbejdsdeling uden overlappende indsatser og med digitale løsninger vil gøre det nemmere for virksomhederne at anvende ydelserne og få kompetent vejledning.
Lovforslaget indeholder på den baggrund forslag om, at regionerne ikke længere skal have adgang til at medfinansiere erhvervsfremmeaktiviteter, og at udmøntningen af midlerne fra Den Europæiske Regionalfond og Den Europæiske Socialfond overføres fra de regionale vækstfora til den nye Danmarks Erhvervsfremmebestyrelse.
Som følge af forslaget til ny erhvervsfremmelov, der nedlægger Danmarks Vækstråd, indeholder lovforslaget endvidere bestemmelser om, at Erhvervsfremmebestyrelsen overtager udmøntningen af de strukturfondsmidler, der hidtil har været udmøntet af erhvervsministeren efter høring af Danmarks Vækstråd.
Regionerne beholder muligheden for at medfinansiere projekter om kvalificeret arbejdskraft under Den Europæiske Socialfond.
 Idet jeg i øvrigt henviser til lovforslaget og de bemærkninger, der ledersager det, skal jeg anbefale forslaget til Tingets velvillige behandling.
