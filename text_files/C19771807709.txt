 Det meddeles herved, at ligningsrådet har bemyndiget  

 amtsskatteinspektoraterne, direktoratet for Københavns skattevæsen og  

 Frederiksberg skattedirektorat til at afgøre ansøgninger om sambeskatning af  

 selskaber i medfør af selskabsskattelovens § 31.
 Det meddeles samtidig, at ligningsrådet har vedtaget at ændre den  

 vejledende anvisning vedrørende sambeskatning af selskaber således:
"Sambeskatning af selskaber I henhold til selskabsskattelovens § 31 kan det tillades, at to eller  

 flere aktieselskaber sambeskattes.
Tilsvarende regler gælder for de i  

 selskabsskattelovens § 1, stk. 1, nr. 2, nævnte selskaber og for de i § 1,  

 stk. 1, nr. 2a, nævnte sparekasser.
 Ansøgning om sambeskatning skal indsendes til det amtsskatteinspektorat,  

 hvorunder moderselskabet har hjemsted.
 For selskaber med hjemsted i København og på Frederiksberg indsendes  

 ansøgningen dog til henholdsvis direktoratet for Københavns skattevæsen og  

 Frederiksberg skattedirektorat.
 Sambeskatning kræver følgende betingelser opfyldt:
A.
Selskaberne skal have samme regnskabsår.
B.
Samtlige aktier eller anparter i datterselskaberne skal ejes af  

 moderselskabet eller af et eller flere af de datterselskaber, der inddrages  

 under sambeskatningen, eller af disse selskaber i forening.
Er et eller flere  

 af datterselskaberne hjemmehørende i udlandet, kan tilladelse meddeles,  

 såfremt de danske aktieselskaber, der inddrages under sambeskatningen, ejer  

 hele den del af de udenlandske datterselskabers aktiekapital, som efter  

 lovgivningen i det pågældende land kan ejes af selskaber her i landet.  

 Ejerforholdet skal have bestået i hele moderselskabets indkomstår, bortset  

 fra tilfælde, hvor moderselskabet ejer aktierne eller anparterne fra  

 datterselskabets stiftelse, eller hvor moderselskabet ejer aktierne eller  

 anparterne indtil datterselskabets likvidation.
C.
Krav om branchefællesskab skal ikke stilles, men det må dog  

 forudsættes, at selskaber, der ønskes sambeskattet, naturligt falder ind  

 under en koncerns område.
D.
Hvis selskaberne er medlemmer af en koncern, kræves alle koncernens  

 selskaber sambeskattet, for så vidt de opfylder betingelserne.
Når rimelige  

 grunde taler derfor, kan det dog tillades, at et eller flere af selskaberne  

 særbeskattes.
E.
Fornyet sambeskatning, efter at selskaberne selv har foranlediget en  

 tidligere sambeskatning ophævet, tillades kun under særlige omstændigheder.
F.
Sambeskatning tillades ikke med tilbagevirkende kraft, og ansøgning om  

 sambeskatning fra et givet skatteår skal indgives senest samtidig med  

 indgivelse af selvangivelsen for det pågældende skatteår.
 Under sambeskatningen, og ved dennes ophør, er de sambeskattede selskaber  

 undergivet følgende vilkår:
 1. Der skal hvert år i regnskab eller særligt bilag  

 til selvangivelsen afgives oplysning om moderselskabets aktiebesiddelse i  

 datterselskabet.
 2. Eventuelle nye selskaber inden for koncernen skal -  

 for så vidt de opfylder betingelserne - sambeskattes med moderselskabet,  

 medmindre der er opnået tilladelse til særbeskatning i hvert enkelt tilfælde.  

 Meddelelse om sådanne nye selskabers inddragelse under sambeskatningen skal  

 indsendes til bevillingsmyndigheden senest samtidig med indgivelsen af  

 selvangivelsen for det pågældende skatteår.
 3. Udbytte fra et i udlandet hjemmehørende  

 datterselskab, der er omfattet af sambeskatningen, fradrages ved opgørelsen  

 af moderselskabets indkomstopgørelse, i det omfang udbyttet kan indeholdes i  

 datterselskabets skattepligtige driftsoverskud med tillæg af skattepligtig  

 særlig indkomst i det regnskabsår, for hvilket udbyttet er deklareret.  

 Fradrag af udbytte kan dog ikke ske for det første år under sambeskatningen,  

 idet der for dette år indrømmes moderselskabet lempelse for udbytte fra  

 datterselskaber efter bestemmelsen i selskabsskattelovens § 17, stk. 3.
4. Hvis der ved sambeskatningens begyndelse foreligger  

 underskud fra tidligere år i et af selskaberne, kan dette alene bringes til  

 fradrag i medfør af ligningslovens § 15 i overskud indtjent i det samme  

 selskab.
Underskud i et her i landet hjemmehørende selskab kan kun fradrages  

 i de sambeskattede selskabers samlede indkomst i det omfang, det overstiger  

 selskabets udbytteindtægt efter selskabsskattelovens § 13, stk. 1, nr. 2.  

 Udviser de sambeskattede selskabers samlede indkomst underskud, fordeles  

 dette forholdsmæssigt mellem de underskudsgivende selskaber til fradrag i  

 disses skattepligtige indkomster i næste skatteår.
Restunderskud fradrages i  

 deres udbytteindtægt efter selskabsskattelovens § 13, stk. 1, nr. 2, og  

 dernæst i de sambeskattede selskabers samlede indkomst for dette næste  

 skatteår.
5. Hvert af de af sambeskatningen omfattede selskaber,  

 der er hjemmehørende her i landet, skal føre en udlodningskonto efter  

 reglerne i selskabsskattelovens § 17C.
Den skattepligtige indkomst, der skal  

 tilføres kontoen, er selskabets skattepligtige indkomst opgjort efter  

 almindelige regler.
Udbytte fra udenlandske datterselskaber, der er omfattet  

 af sambeskatningen, og som ikke er medregnet ved indkomstopgørelsen i medfør  

 af pkt. 3, tilføres kontoen.
Den selskabsskat, der skal fragå på selskabets  

 konto, beregnes som den del af de sambeskattede selskabers bruttoskat, der  

 forholdsmæssigt falder på hvert enkelt af de selskaber, der har positiv  

 indkomst.
Bruttoskatten er skatten inden fradrag for lempelser efter  

 selskabsskattelovens § 17, stk. 3 og 4, ligningslovens § 33 eller efter en  

 overenskomst til undgåelse af dobbeltbeskatning.
Derefter reduceres de  

 forholdsmæssige skattebeløb med lempelserne i de enkelte selskaber, der har  

 indtjent de lempelsesberettigende beløb.
Overstiger lempelsesbeløbet den  

 bruttoskat, der er henført til et datterselskab, overføres den overskydende  

 lempelse til fradrag i moderselskabets bruttoskat.
Den del af selskabets  

 indkomst, der svarer til forholdet mellem den ved lempelse bortfaldne skat -  

 som er henført til selskabet og fuld dansk selskabsskat af indkomsten fra  

 udlandet fragår på kontoen.
Endvidere fragår på kontoen udbytte fra  

 udenlandske datterselskaber, der er omfattet af sambeskatningen, og som ikke  

 er medregnet ved indkomstopgørelsen i medfør af pkt. 3.
6a.
Investeringsfondshenlæggelse fradrages ved indkomstopgørelsen for det  

 selskab på grundlag af hvis indkomst den er beregnet, og kan alene anvendes  

 til forlods afskrivning på aktiver, som er anskaffet af dette selskab.
Kun  

 selskaber, der er hjemmehørende her i landet, kan anvende reglerne om  

 investeringsfond.
6b.
Reglerne i afskrivningslovens afsnit IVA om forskudsafskrivning kan  

 ikke anvendes på maskiner m.v. og bygninger, når leveringsaftale er truffet  

 af et udenlandsk datterselskab, ligesom reglerne i afskrivningslovens § 14  

 ikke kan anvendes på kontrakt om bygning af skibe, som et udenlandsk  

 datterselskab har indgået.
6c.
Såfremt der i et udenlandsk datterselskab ved begyndelsen af det  

 første regnskabsår, for hvilket sambeskatning skal finde sted, har været  

 foretaget nedskrivning på varelager, vil denne nedskrivning være at  

 indtægtsføre ved opgørelsen af den skattepligtige indkomst, dog højst med det  

 beløb, hvormed varelageret maksimalt kunne være nedskrevet efter de på  

 opgørelsestidspunktet gældende danske regler.
 7. Ønskes sambeskatningen bragt til ophør, må  

 selskaberne give meddelelse herom til bevillingsmyndigheden senest samtidig  

 med indgivelsen af selvangivelsen for det skatteår, i hvilket særbeskatning  

 ønskes påbegyndt.
 8. Ophører sambeskatningen ved datterselskabets  

 likvidation, foretages der ikke afsluttende ansættelse af datterselskabet, og  

 datterselskabets eventuelle underskud i den afsluttende regnskabspriode kan  

 således bringes i fradrag efter de almindelige regler herom, herunder  

 fremføres i medfør af ligningslovens § 15. Ved ophør af sambeskatning af  

 andre årsager end ved likvidation af datterselskabet skal tilsvarende regler  

 anvendes som angivet i selskabsskattelovens § 37, stk. 2, om begrænsning i  

 adgangen til at fremføre underskud, som allerede er udnyttet i  

 sambeskatningen".
 Sambeskatningsansøgning behandles af det amtsskatteinspektorat, respektive  

 direktorat, under hvis område moderselskabets hjemstedskommune hører.
 Skatteansættelsen for de sambeskattede selskaber foretages i den  

 skattekreds, hvori moderselskabet har hjemsted.
STATSSKATTEDIREKTORATET Indkomst- og Formueansættelser Meldahlsdage 5, 1613 København V Telf. (01) 12 98 00 Til amtsskatteinspektoraterne, direktoratet for Københavns skattevæsen og Frederiksberg skattedirektorat.
S.kt.
MM/EF 0. 47.759. 9. december 1977 Ligningsrådet bemyndiger herved amtsskatteinspektoraterne, direktoratet  

 for Københavns skattevæsen og Frederiksberg skattedirektorat til at afgøre  

 ansøgninger om sambeskatning af selskaber i medfør af selskabsskattelovens §  

 31.
 Der henvises i øvrigt til SD-cirkulære 1977-13 af 9. december 1977.
 Ved ansøgningernes behandling forudsættes det, at de skatteråd, der hidtil  

 har skatteansat datterselskaberne, afgiver udtalelse, ligesom meddelelse om  

 afgørelsen sendes til disse skatteråd.
 Sambeskatningstilladelse skal indeholde meddelelse om de for  

 sambeskatningen gældende vilkår.
 Instruks om indberetning til statsskattedirektoratet af  

 sambeskatningstilladelser vil fremkomme snarest.
