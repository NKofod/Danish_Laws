Vejledning om typning af salmonellapositive egenkontrolprøver af fødevarer 1. Hvad handler vejledningen om? Denne vejledning handler om regler for typning af salmonellapositive egenkontrolprøver.
Vejledningen knytter sig til bekendtgørelse nr. 535 af 1. juni 2016 om typning af salmonellapositive egenkontrolprøver.
Formålet med bekendtgørelsen er at indsamle oplysninger om typebestemmelser af salmonellaisolater fra fødevarevirksomhedernes egenkontrol på områder, som ellers ikke bliver overvåget for salmonella.
Typningen af disse prøver foregår på Fødevarestyrelsens laboratorium og kan bidrage til, at man hurtigere får opklaret fødevarebårne sygdomsudbrud.
 Vejledningen retter sig til laboratorierne.
2. Hvilke isolater skal laboratoriet indsende og til hvem? Laboratoriet skal indsende salmonellaisolater fra fødevarevirksomhedernes egenkontrol til Fødevarestyrelsens laboratorium til typning, men udelukkende isolater, som er omfattet af bekendtgørelse om typning af salmonellapositive egenkontrolprøver.
Det vil sige isolater, hvor der ikke er regler om, at virksomheden skal betale udgiften ved at typebestemme prøven.
 Fødevarestyrelsens laboratorium vurderer, om samtlige isolater fra en virksomhed skal typebestemmes ud fra en vægtning af formålet med prøveudtagning (stikprøve, projekt, andet).
 Bekendtgørelse om typning af salmonellapositive egenkontrolprøver § 3, stk. 4.
3. Hvilke isolater skal ikke indsendes? Der er særlige regler for prøveudtagning af salmonella og derfor for overvågning af salmonella på alle danske slagterier.
Når der bliver fundet salmonella i disse prøver, skal virksomheden (slagteriet) sikre, at isolaterne bliver typebestemt.
Det er slagteriet, der skal betale udgiften ved at typebestemme prøven.
Forekomsten af salmonella på slagterierne, herunder salmonellatyperne, er kendt via overvågningen.
Derfor skal andre isolater fra slagteriet, herunder prøver udtaget på slagtegang eller i kølerum, ikke typebestemmes.
 Bekendtgørelse om typning af salmonellapositive egenkontrolprøver § 3, stk. 2.
 Hvis en virksomhed/et slagteri selv ønsker at få typebestemt flere isolater, skal virksomheden selv betale udgifterne.
 Fødevarestyrelsen kan efter en konkret vurdering undtage andre virksomheder (ud over slagterier), så de ikke behøver at indsende isolater.
 Det kan fx være virksomheder, som:
 indsender et stort antal prøver af råvarer, som efterfølgende bliver varmebehandlet, og  hvor det vurderes, at risikoen for krydskontamination er særdeles lav.
 I disse tilfælde bidrager det ikke med ny viden at indsende flere prøver.
 Bekendtgørelse om typning af salmonellapositive egenkontrolprøve § 3, stk. 5.
4. Oplysninger om isolatet Når laboratoriet indsender et isolat, skal der følge en række oplysninger med, så prøveresultatet kan bruges optimalt ved opklaring af et sygdomsudbrud.
 Laboratoriet kan vælge at udfylde skemaet i bilag I i denne vejledning eller sikre, at disse oplysninger følger med isolatet:
 1. Navn, adresse og evt. autorisationsnummer på den virksomhed, der har udtaget prøven.
 2. Dato for udtagning af prøven.
3. Oplysning om produkt: Er det en fødevare/produkt, miljøprøve, støvprøve etc.
For animalske fødevarer skal dyreart (fx svin, kylling, kvæg) oplyses.
4. Produkttrin(for fødevarer): Slutprodukt, færdigvare, halvfabrikata, råvare.
For miljøprøver oplyses hvor prøven er taget, fx afløb, kværn etc.
 5. Om prøven er taget af et spiseklart produkt.
 6. Navn på indsendende laboratorium.
 7. Prøvenummer/ID, tildelt af indsendende laboratorium.
Fødevarestyrelsen, den 14. december 2016 Karin Breck / Christine Teglgaard Christensen Bilag I Typning af salmonellapositive egenkontrolprøver - gratistypning Navn på indsendende laboratorium:
 Navn, adresse og evt. autorisationsnummer på den virksomhed, som har udtaget prøven:
 Vedlagt er _______ salmonellaisolat(er) til typebestemmelse jf. gratistypningsbekendtgørelsen*.
 Isolaterne skal være mærket tydeligt med nedenstående prøvenumre.
 Analysesvar sendes fra LIMS til indsendende laboratorium, som underretter indsendende virksomhed.
 *Bekendtgørelse nr. 535 af 1. juni 2016 om typning af salmonellapositive egenkontrolprøver.
