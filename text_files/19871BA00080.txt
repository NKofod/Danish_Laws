Nr BSF 80 Forslag til folketingsbeslutning om stop for salg af skibe til udlandet Fremsat af Berlau (FK) Ann-Carina Ingemann (FK) Ib Jakobsen (FK) Jørgen  

 Tved (FK) den 15. januar 1988 Folketinget pålægger regeringen med virkning fra beslutningsforslagets fremsættelse at gennemføre et øjeblikkeligt, men midlertidigt stop for salg af skibe, der fører dansk flag, til udlandet.
Bemærkninger til forslaget Antallet af danske skibe, der overføres til udlandet, er som bekendt stort.
 Dette skyldes tilsyneladende flere forhold.
Dels har en række redere ønsket at lægge pres på Folketinget ved øget hastighed af overførslerne med henblik på at opnå en positiv behandling i forbindelse med den søfartspakke, som Folketinget p.t. behandler.
Dels har rederne formået at få Industriministeriet til at tillade overførsel, uden at de gunstige lån, der ydes via Skibskreditfonden, skal indfries.
Dels bliver en række skibshandler gennemført bevidst så kluntet, at de danske redere i skattemæssig sammenhæng fortsat bliver betragtet som reelle indehavere af skibene med det resultat, at afskrivninger og fradrag for anpartshavere består.
Folketinget må derfor gennemføre et øjeblikkeligt, men midlertidigt stop for disse udflagninger, der p.t. foregår.
I betragtning af de store statssubsidier der er givet rederne, må Folketinget kunne forvente, at søfartspakken bliver behandlet rimeligt, således at Folketinget kan danne sig et overblik over den danske handelsflåde og dens fremtid.
Det er forslagsstillernes opfattelse, at det midlertidige stop skal udløbe i takt med, at der findes en samlet løsning for søfartserhvervet.
