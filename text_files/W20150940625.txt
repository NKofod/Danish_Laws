Pressenævnets kendelse i sag nr. 15-70-00805 Resumé Afvisning af klage over TV 2-udsendelse fra 2009 I april 2009 viste TV 2 Operation X-programmet Maskerade for millioner.
Pressenævnet afviser at behandle sagen, da klagefristen er overskredet med mere end seks år.
 Pressenævnets begrundelse og afgørelse:
 Udsendelsen 
Maskerade For Millioner
 blev sendt den 2. april 2009, hvorfor forholdet falder under de tidligere regler vedrørende klagefristen i lovbekendtgørelse nr. 85 af 9. februar 1998. Det fremgår af de dagældende regler, at klager over offentliggørelser på TV 2 skulle indgives til TV 2 senest 4 uger efter offentliggørelsen, jf. medieansvarslovens § 34, stk. 3.
Klagefristen udløb for mere end 6 år siden, og det er herefter i overensstemmelse med medieansvarlovens § 34, stk. 3, at TV 2 har afvist klagen.
Der er herefter heller ikke grundlag for, at Pressenævnet kan behandle klagen.
 På denne baggrund afvises klagen.
 [Klager] har klaget til Pressenævnet over programmet Operation X Maskerade For Millioner sendt den 2. april 2009, idet [Klager] mener, at god presseskik er tilsidesat.
 [Klager] klagede til TV 2 den 10. maj 2015. TV 2 afviste den 22. maj 2015 at realitetsbehandle klagen under henvisning til, at klagefristen var overskredet. [Klager] har den 22. maj 2015 klaget over afvisningen til Pressenævnet.
 [Klager] har til støtte for klagen til Pressenævnet blandt andet anført, at [Klager] grundet sygdom med efterfølgende hospitalsindlæggelse ikke nåede at klage inden for 4 uger efter programmet blev vist, og at programmet siden har været årsag til chikane på Facebook.
 Pressenævnets formand udtaler:
 Udsendelsen Maskerade For Millioner blev sendt den 2. april 2009, hvorfor forholdet falder under de tidligere regler vedrørende klagefristen i lovbekendtgørelse nr. 85 af 9. februar 1998. Det fremgår af de dagældende regler, at klager over offentliggørelser på TV 2 skulle indgives til TV 2 senest 4 uger efter offentliggørelsen, jf. medieansvarslovens § 34, stk. 3.
Klagefristen udløb for mere end 6 år siden, og det er herefter i overensstemmelse med medieansvarlovens § 34, stk. 3, at TV 2 har afvist klagen.
Der er herefter heller ikke grundlag for, at Pressenævnet kan behandle klagen.
 På denne baggrund afvises klagen.
 Afgjort den 22. juni 2015.
