 Ved beregningen af kompensation for tabt arbejdsfortjeneste til  

 moderen til et handicappet barn var der ikke taget hensyn til, at hendes  

 skattemæssige fradrag blev overført til ægtefællen.
 Ankestyrelsen fandt, at der ikke var grundlag for at forlange  

 tilbagebetaling af det for meget udbetalte beløb.
 Ankestyrelsen fandt det godtgjort, at forældrene i rimeligt omfang  

 havde underrettet socialforvaltningen om ændringerne i deres økonomiske  

 forhold, og at socialforvaltningens behandling af sagen var den væsentligste  

 årsag til fejludbetalingen.
 REDEGØRELSE FOR SAGEN:
 Forældrene til et barn med cerebral parese fik af det sociale udvalg  

 bevilget hjælp efter bistandslovens § 48 til dækning af merudgifter ved  

 forsørgelsen af barnet.
 Fra januar 1985 blev der ydet kompensation for tabt arbejdsfortjeneste i  

 forbindelse med, at moderen M ophørte med sit udearbejde for at passe barnet  

 i hjemmet.
I august 1985 begyndte M på deltidsarbejde, og kompensationen for tabt  

 arbejdsfortjeneste blev omberegnet under hensyn hertil.
I januar 1986, hvor M  

 af hensyn til barnet ophørte med deltidsarbejdet, blev lønkompensationen igen  

 omberegnet, således at der blev ydet fuld lønkompensation.
 I december 1986 forlangte det sociale udvalg tilbagebetaling af en del af  

 den ydede lønkompensation, 15.632 kr. for perioden 1. januar til 30. november  

 1986 og tog samtidig forbehold for yderligere tilbagebetalingskrav, når  

 slutligningen for året 1986 forelå.
 Socialudvalget begrundede tilbagebetalingskravet med, at forældrene ikke  

 havde underrettet socialforvaltningen om, at M's personfradrag var overført  

 til ægtefællen F, således at kompensationen for tabt arbejdsfortjeneste til M  

 var ydet med et for stort beløb.
 Forældrene indankede det sociale udvalgs afgørelse for amtsankenævnet.
 Under amtsankenævnets behandling af sagen anførte det sociale udvalg, at F  

 i august 1986 havde anmodet skatteforvaltningen om overførsel af M's  

 personfradrag uden at underrette socialforvaltningen herom.
 Det sociale udvalg oplyste efterfølgende, at det ved en fornyet gennemgang  

 af skattesagen havde vist sig, at M's personfradrag automatisk var blevet  

 overført til F fra januar 1986.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afgørelse om at regulere  

 kompensationen for tabt arbejdsfortjeneste til M på grundlag af de  

 skattemæssige ændringer, der var sket i løbet af året 1986.
 Amtsankenævnet lagde vægt på, at der ved erstatningens udmåling blandt  

 andet skulle tages hensyn til den skattemæssige fordel, og at en del af den  

 skattemæssige fordel først havde kunnet konstateres i juli/august måned 1986.
 Amtsankenævnet lagde endvidere vægt på, at det på grund af en tidligere  

 foretaget efterregulering af lønkompensationen for 1985 måtte anses for  

 godtgjort, at de pågældende var bekendt med skattefordelens betydning for  

 lønkompensationens størrelse.
 KLAGEN TIL ANKESTYRELSEN:
 Afgørelsen var indanket af forældrene.
 SUPPLERENDE OPLYSNINGER EFTER ANKEN:
 Skatteforvaltningen oplyste, at forskudsregistreringen var ændret pr. 8.  

 januar 1986, således at M's fradrag i henhold til kildeskattelovens § 7, stk.  

 2, var overført til F, og at der samtidig var sendt kopi til  

 socialforvaltningen af den ændrede forskudsregistrering, hvoraf det fremgik,  

 hvilke fradrag, der var overført.
 LOVGRUNDLAG:
 Bistandslovens § 25, stk. 1, nr. 1, og § 48.
 Pkt. 35 i Socialministeriets cirkulære af 15. august 1975 om  

 bistandslovens almindelige bestemmelser.
 Pkt. 54 j i Socialministeriets cirkulære af 16. december 1986 om  

 kontanthjælp.
 § 17 i Socialministeriets cirkulære af 10. december 1986 om  

 regnskabsaflæggelse og refusion.
 ANKESTYRELSENS AFGØRELSE:
 Ankestyrelsen finder, at det normalt ikke kan forudsættes, at personer,  

 der modtager ydelser efter bistandsloven, kan vurdere de skattemæssige  

 konsekvenser heraf.
 Ankestyrelsen finder det godtgjort, at M og F vedrørende hjælp efter  

 bistandslovens § 48 i rimeligt omfang har underrettet socialforvaltningen om  

 ændringerne i deres økonomiske forhold.
 Det er herefter Ankestyrelsens opfattelse, at socialforvaltningens  

 behandling af sagen er den væsentligste årsag til, at der for 1986 blev  

 udbetalt et for stort beløb i henhold til bistandslovens § 48.
 Ankestyrelsen har herefter fundet, at der ikke er grundlag for i medfør af  

 bistandslovens § 25, stk. 1, nr. 1, at kræve tilbagebetaling af det for meget  

 udbetalte beløb.
 Ankestyrelsen ændrer således amtsankenævnets afgørelse.
