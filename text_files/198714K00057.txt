Nr BTL 57 Betænkning over Forslag til lov om ændring af lov om  

 beskæftigelsesmuligheder for unge m.v.   

 Nr L 57 1987-88, 1. samling Afgivet af Arbejdsmarkedsudvalget Afgivet: 19871211 Udvalget har behandlet lovforslaget i nogle møder og har herunder stillet spørgsmål til arbejdsministeren, som denne har besvaret skriftligt.
Udvalget har endvidere modtaget skriftlig henvendelse fra Dansk Arbejdsgiverforening.
Et af udvalgets spørgsmål til arbejdsministeren og dennes svar herpå er optrykt som bilag til betænkningen.
Et flertal (Socialdemokratiets, Socialistisk Folkepartis og Det Radikale Venstres medlemmer af udvalget) finder ikke, at der på nuværende tidspunkt foreligger tilstrækkelig begrundelse for ændringerne vedrørende § 97 a-midlerne.
Flertallet ønsker derfor en redegørelse for, hvorledes midlerne har været anvendt, og en vurdering af behovet i fremtiden.
En sådan undersøgelse kan eventuelt senere medføre, at § 97 a-midlerne ved en lovændring kan indgå i den fælles pulje, som man lokalt kan råde over til beskæftigelsesforanstaltninger for unge m.v.
Et mindretal (Socialdemokratiets og Socialistisk Folkepartis medlemmer af udvalget) afviser arbejdsministerens forslag om, at arbejdsministeren kan omgøre et arbejdsmarkedsnævns beslutninger, idet mindretallet i lighed med Kommunernes Landsforening og Landsarbejdsnævnet lægger vægt på, at arbejdsmarkedsnævnenes kompetence og ansvar skal være noget reelt.
Med hensyn til hensigtserklæringen i bemærkningerne til lovforslaget om EIFU-aktiviteterne ønsker mindretallet en nærmere undersøgelse af midlernes hidtidige anvendelse, samt at undersøgelsens resultat skal være afgørende for, om der skal ske en decentralisering på dette område.
Mindretallet forudsætter, at eventuelle ændringer af EIFU-ordningen forinden vil blive forelagt Uddannelsesrådet for Arbejdsmarkedsuddannelserne.
Herefter indstiller et mindretal (Det Konservative Folkepartis, Venstres og Centrum-Demokraternes medlemmer af udvalget) lovforslaget til vedtagelse uændret.
Et andet mindretal (Socialdemokratiets medlemmer af udvalget) indstiller lovforslaget til vedtagelse med de stillede ændringsforslag.
 Mindretallet ønsker endvidere at udtale følgende:
 Mindretallet har stillet en række ændringsforslag til 2. behandling.
Mindretallet finder det vigtigt, at kvaliteten af de foranstaltninger, der sættes i værk over for de unge, skal højnes.
Der er behov for, at der i langt højere grad, end det er tilfældet i dag, etableres egentlige job- og uddannelsesforløb for unge.
I det omfang loven tilgodeser denne målsætning, er Socialdemokratiet positivt, men forudsætningen for, at effekten af de anvendte statslige og kommunale midler gøres størst mulig, vil klart være, at der foretages en bedre planlægning og bedre udnyttelse af midlerne.
Derfor er der behov for, at der udarbejdes en egentlig regional handlingsplan, hvori indsatsen fra samtlige kommuner, amtskommunerne og staten kommer til at indgå.
Fordelingen af midlerne skal afstemmes med handlingsplanen.
Mindretallet ønsker endvidere, at der udbetales kursusgodtgørelse efter gældende regler, når der er tale om uddannelser/kurser, hvor der efter gældende regler udbetales godtgørelse.
Mindretallet finder, at der af hensyn til de lediges uddannelse må sikres dem et rimeligt eksistensniveau, jf. i øvrigt det til betænkningen optrykte bilag.
Endelig afviser mindretallet bestemmelsen om forsøg med udvidelse af arbejdsmarkedsnævnene, idet det forudsættes, at arbejdsmarkedsnævnene sikrer, at såvel kommuner som uddannelsesinstitutioner inddrages i drøftelserne om anvendelse og fordeling af beskæftigelsesmidlerne.
Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med de under nr. 1-5, 8 og 10 stillede ændringsforslag.
Når mindretallet kan støtte, at arbejdsmarkedsnævnene pålægges at udarbejde en handlingsplan i samarbejde med kommunerne og amtskommunerne, jf. de under nr. 4 og 5 stillede ændringsforslag, er det ud fra ønsket om den mest effektive anvendelse af midlerne.
Mindretallet ønsker samtidig at understrege, at amtskommunerne og kommunerne burde spille en mere aktiv rolle i arbejdsmarkedsnævnene, sådan at nævnene i højere grad kan samordne de forskellige kommunale og amtskommunale interesser.
Et fjerde mindretal (Det Radikale Venstres medlem af udvalget) indstiller lovforslaget til vedtagelse med de under nr. 2, 3, 8 og 10 stillede ændringsforslag.
Et femte mindretal (Fremskridtspartiets medlem af udvalget) indstiller lovforslaget til forkastelse ved 3. behandling.
Fremskridtspartiet har fuld sympati for de bestræbelser, der iværksættes for at sikre unge beskæftigelse.
Imidlertid er det mindretallets opfattelse, at tilskud og offentlige ungdomsprojekter er en dårlig fremgangsmåde, når man ønsker at afhjælpe unges behov for arbejde.
Fremskridtspartiet mener, at indsatsen skal iværksættes over for virksomhederne i den private sektor.
De skal have deres omkostningsåg lettet i form af reelle lettelser og ikke i form af tilskudsordninger.
Faktum er, at ethvert tilskud udbetalt af det offentlige kræver indkrævning af skatter hos andre virksomheder.
Dertil kommer så den ikke ringe omkostning, som det er, når det offentlige skal administrere henholdsvis skatteopkrævning og tilskudsudbetaling.
Ændringsforslag Til § 1 Af et mindretal (S og SF):
 1) Nr. 1 udgår.
 Af et flertal (S, SF og RV):
21) I den under nr. 3 foreslåede § 23 a indsættes efter stk.  

 1 som nyt stykke:
» Stk. 2. Arbejdsministeren fastsætter nærmere regler om, at arbejdsmarkedsnævn, kommuner og amtskommuner kan iværksætte uddannelser efter stk. 1, nr. 1, mod reduceret betaling.« Stk. 2-4 bliver herefter stk. 3-5.
3) I den under nr. 3 foreslåede § 23 b, stk. 1, 2. pkt.,  

 tilføjes efter »jf. kapitel 8 a« ordene: », og til beskæftigelsesforanstaltninger i henhold til § 97 a i lov om arbejdsformidling og arbejdsløshedsforsikring m.v.« Af et mindretal (S og SF):
 4) Det under nr. 3 foreslåede § 23 b, stk. 3, affattes  

 således:
» Stk. 3. Arbejdsmarkedsnævnet skal hvert år i samarbejde med kommunerne og amtskommunen udarbejde en handlingsplan for, hvordan de statslige midler og de kommunale midler (det lovpligtige beløb samt yderligere afsatte midler) skal anvendes på de forskellige målgrupper og foranstaltningstyper.« 5) Det under nr. 3 foreslåede § 23 b, stk. 4, affattes  

 således:
» Stk. 4. Arbejdsmarkedsnævnet fordeler de statslige midler  

 til henholdsvis nævnet, kommunerne og amtskommunen på grundlag af handlingsplanen.« Af et mindretal (S):
 6) Det under nr. 3 foreslåede § 23 b, stk. 5, affattes  

 således:
» Stk. 5. Arbejdsmarkedsnævnet forestår omfordelingen af de statslige og de kommunale midler mellem nævnet, kommunerne og amtskommunen.« 7) Det under nr. 3 foreslåede § 23 b, stk. 7, affattes  

 således:
» Stk. 7. Arbejdsmarkedsnævnets afgørelse efter stk. 3, stk. 4  

 og stk. 5 er den endelige administrative afgørelse.« Af et flertal (S, SF og RV):
 8) Den under nr. 3 foreslåede § 23 d udgår.
 Af et mindretal (S):
 9) Den under nr. 3 foreslåede § 23 e udgår.
 Af et flertal (S, SF og RV):
Til § 2 10) Paragraffen udgår.
Bemærkninger Til nr. 1 Bestemmelsen bør udgå, idet den af arbejdsministeren foreslåede bestemmelse åbner mulighed for, at et nævns beslutning sættes ud af kraft inden for de første 4 uger, hvilket harmonerer dårligt med nævnets kompetence og ansvar og kan svække den regionale arbejdsmarkedspolitiske indsats.
Til nr. 2 Ved den foreslåede ændring åbnes der mulighed for, at der kan gives en økonomisk rabat, der reelt giver kommuner et incitament til at iværksætte uddannelser i tilknytning til de oprettede job.
Til nr. 3, 8 og 10 Den statslige bevilling og de kommunale midler kan anvendes fuldt ud til de foranstaltningstyper og persongrupper, der tidligere var omfattet af § 97 a i lov om arbejdsformidling og arbejdsløshedsforsikring (jf. endvidere Arbejdsministeriets bekendtgørelse nr. 325 af 29. juni 1971 om særlige foranstaltninger til beskæftigelse af arbejdsløse).
Til nr. 4 Forslagsstillerne finder, at effekten af de anvendte statslige og kommunale midler bør gøres så stor som muligt.
Derfor er der behov for, at der udarbejdes en egentlig regional handlingsplan, der danner udgangspunkt for, hvor indsatsen sættes ind.
Til nr. 5 Da handlingsplanen er udarbejdet i samarbejde med kommuner og amtskommuner, er det naturligt, at fordelingen af midler sker på grundlag af handlingsplanen.
Til nr. 6 Ved den foreslåede ændring sikres det, at der gennem arbejdsmarkedsnævnet regionalt tages initiativ til omfordelingen af uforbrugte midler.
Til nr. 7 Ved den foreslåede ændring sikres en sammenhængende regional indsats over for målgrupperne.
Til nr. 9 Ved den foreslåede ændring forudsættes det, at arbejdsmarkedsnævnet sikrer, at såvel kommuner som uddannelsesinstitutioner inddrages i drøftelserne om anvendelse og fordeling af beskæftigelsesmidler.
Jytte Andersen (S) Bakholt (S) Mette Groes (S) Søren B.
Jørgensen (S) nfmd.
Hans Strunge (S) Tommy Dinesen (SF) Lilli Gyldenkilde (SF) Ole Henriksen (SF) Bo Kristensen (KF) fmd.
Svend Åge Petersen (KF) Kirkegaard (KF) Pia Christmas-Møller (KF) Bjørn Elmquist (V) Skrumsager Skau (V) Bollmann (CD) Glistrup (FP) Jørgen Estrup (RV) Partierne KRF og FK havde ikke medlemmer i udvalget.
Bilag Et af udvalgets spørgsmål til arbejdsministeren og dennes svar herpå Spørgsmål:
»Vil man bevare sin dagpengeret i undervisningsperioden?» Svar:
Reglerne om løn m.v. under deltagelse i undervisning i en løntilskudsperiode svarer helt til reglerne på beskæftigelsesprojekter.
Der udbetales løn eller godtgørelse knyttet til undervisningen eller en særlig godtgørelse svarende til statstilskuddet efter § 17, stk. 2.
Såfremt de pågældende er dagpengeberettigede og der er adgang til at deltage i undervisningen med dagpengeret, vil dagpenge kunne udbetales.
I øvrigt gælder det, at deltagelse i uddannelsesforanstaltninger betragtes som en »død periode«, medmindre der udbetales dagpenge.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til arbejdsministeren, som denne har besvaret i samråd.
Arbejdsministeren har stillet ændringsforslag, hvorom der henvises til de ledsagende bemærkninger.
Arbejdsministeren har under et samråd over for udvalget erklæret, at det ved det efterfølgende regelarbejde vil blive sikret, at den statslige bevilling kan anvendes således, at der lokalt bliver mulighed for at iværksætte aktiviteter (beskæftigelsesprojekter), der for så vidt angår målgrupper, indhold og omfang svarer til de hidtidige § 97a-arbejder.
Arbejdsministeren vil i foråret 1988 fremkomme med en redegørelse for § 97a-midlernes hidtidige anvendelse, herunder tal for 1987, samt for det forventede fremtidige behov for aktiviteter af den art.
Ministeren vil tilsvarende i foråret 1989 redegøre for 1988-aktiviteten.
Herefter indstiller et flertal (udvalget med undtagelse af Fremskridtspartiets medlem af udvalget) lovforslaget til vedtagelse med de stillede ændringsforslag, idet flertallet tager arbejdsministerens redegørelse til efterretning og forudsætter, at kommuner, amtskommuner og arbejdsmarkedsnævn i deres forvaltning af lovgivningen vil tilgodese de grupper, der hidtil har været omfattet af § 97a-aktiviteten.
Et mindretal inden for flertallet (Socialdemokratiet og  

 Socialistisk Folkepartis medlemmer af udvalget) ønsker endvidere at udtale følgende:
Mindretallet betragter disse ændringer af loven som forbedringer af administrativ art, idet der bl.a. er tale om en decentralisering.
Men mindretallet ønsker samtidig at udtale, at man ikke løser problemerne med den stigende arbejdsløshed uanset gennemførelsen af dette lovforslag, fordi bevillingerne til beskæftigelsesprojekter m.v. er alt for små.
De samlede statsmidler til beskæftigelsesprojekter m.v. er således reduceret voldsomt siden 1983.
Et mindretal (Fremskridtspartiets medlem af udvalget) indstiller lovforslaget til forkastelse, men mindretallet kan dog tiltræde de stillede ændringsforslag.
Ændringsforslag Af arbejdsministeren, tiltrådt af udvalget:
Til § 1 1) I det under nr. 3 foreslåede § 23 b, stk. 1, 2. pkt.,  

 udgår ordene »og til beskæftigelsesforanstaltninger i henhold til § 97 a i lov om arbejdsformidling og arbejdsløshedsforsikring m.v.«.
2) I det under nr. 3 foreslåede afsnit II b, kapitel 8 b,  

 indsættes efter § 23 c som ny paragraf:
» § 23 d.
Arbejdsministeren afsætter i 1988 et beløb til fortsættelse af visse særlige beskæftigelsesforanstaltninger, der hidtil har været iværksat i medfør af § 97 i lov om arbejdsformidling og arbejdsløshedsforsikring m.v.
Stk. 2. Arbejdsdirektøren træffer afgørelsen om anvendelse af det beløb, der er afsat i henhold til stk. 1.
Stk. 3. Arbejdsdirektørens afgørelse i henhold til stk. 2 er den endelige administrative afgørelse.« § 23 d bliver herefter 23 e.
Ny paragraf 3) Efter § 1 indsættes som ny paragraf:
» § 01 I lov om arbejdsformidling og arbejdsløshedsforsikring m.v., jf.
lovbekendtgørelse nr. 599 af 17. september 1987, ophæves  § 97 a.« Bemærkninger Der henvises til den udtalelse, arbejdsministeren i et samråd har givet over for udvalget, og som er gengivet ovenfor, samt til flertallets udtalelse i den anledning.
