Beretning afgivet af Retsudvalget den 30. september 2010 Beretning over Forslag til folketingsbeslutning om skærpelse af dyreværnsloven i forhold til import m.v. af hunde, hvor stemmebåndet er helt eller delvis fjernet (debarking) [af Flemming Møller Mortensen (S) m.fl. ] 1. Udvalgsarbejdet Beslutningsforslaget blev fremsat den 21. januar 2010 og var til 1. behandling den 23. februar 2010. Beslutningsforslaget blev efter 1. behandling henvist til behandling i Retsudvalget.
2. Møder Udvalget har behandlet beslutningsforslaget i 2 møder.
3. Politiske bemærkninger og indstilling Et flertal i udvalget (V, S, SF, KF, RV og LA) bemærker, at justitsministeren har oplyst, at det er Justitsministeriets umiddelbare opfattelse, at hel eller delvis fjernelse af en hunds stemmebånd for at dæmpe hundens gøen (debarking) vil være i strid med dyreværnslovens § 1, hvorefter dyr skal behandles forsvarligt og beskyttes bedst muligt mod smerte, lidelse, angst, varigt men og væsentlig ulempe.
Det er imidlertid efter flertallets opfattelse vigtigt, at der ikke er nogen tvivl om, at debarking er forbudt i Danmark, og flertallet noterer derfor med tilfredshed, at justitsministeren i juni 2010 har sendt en bekendtgørelse, som indeholder et udtrykkeligt forbud mod debarking, i høring.
 Flertallet lægger endvidere vægt på, at det gældende forbud mod udstilling af hale- eller ørekuperede hunde vil blive udvidet i forbindelse med næstkommende revision af dyreværnsloven, således at forbuddet også kommer til at omfatte debarkede hunde.
 Særlig for så vidt angår forslaget om at forbyde import af hunde, der har været udsat for debarking i udlandet, har flertallet noteret sig, at det er tvivlsomt, om et sådant ensidigt nationalt forbud mod import af debarkede hunde vil kunne gennemføres inden for rammerne af EU-retten og WTO-reglerne, jf. justitsministerens besvarelse af spørgsmål nr. 4 vedrørende beslutningsforslaget.
Flertallet har samtidig bemærket, at justitsministeren har oplyst, at 15 EU-medlemslande, herunder Danmark, har tiltrådt Europarådets konvention af 13. november 1987 om beskyttelse af kæledyr.
Konventionen indeholder et forbud mod debarking.
 Flertallet lægger vægt på, at man fra dansk side bringer spørgsmålet om debarking og en vurdering af et eventuelt importforbud af debarkede hunde op i EU-regi, og at man i den forbindelse også opfordrer de EU-medlemslande, der endnu ikke har tilsluttet sig Europarådets kæledyrskonvention, til at gøre dette.
 Et mindretal i udvalget (DF og EL) kan tilslutte sig flertallets betragtninger om rækkevidden og forståelsen af dyreværnslovens § 1 og bemærkningerne om udstilling af debarkede hunde og import af debarkede hunde.
Endvidere mener mindretallet, at det er absurd, at et flertal i Folketinget ikke vil indføre regler i Danmark til gavn for dyrene, fordi man ikke tør udfordre EU-systemet.
Mindretallet mener, at det er godt at arbejde for bedre dyrevelfærd på europæisk plan, hvorfor mindretallet støtter, at spørgsmålet om debarking tages op i EU-regi, ligesom at EU-lande  der ikke har tilsluttet sig Europarådets kæledyrskonvention  opfordres til at gøre dette.
Men mindretallet mener samtidig, at Danmark skal være foregangsland og indføre egne regler, der kan forbedre velfærden hos dyrene  uanset om EU vil det eller ej.
Mindretallet finder det endvidere mærkværdigt, at forslagsstillerne ikke har bragt forslaget til afstemning i Folketinget, når flere partier udtrykte sig positivt over for forslaget ved 1. behandling.
Det ser ud som om, at forslagsstillerne efter 1. behandling har skiftet mening vedrørende de initiativer, som beslutningsforslaget lagde op til.
I mindretallets øjne er forslagsstillerne blevet opmærksom på, at beslutningsforslaget muligviser imod EU-reglerne, hvilket man ikke kan støtte fra forslagsstillernes side, idet EU sættes højere end dyrenes velfærd.
Det finder mindretallet beklageligt.
