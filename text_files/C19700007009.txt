1. I henhold til lov nr. 213 af 31. marts 1949 om  

 landvæsenesretter som ændret ved lov nr. 148 af 9. april 1969 gælder  

 udnævnelsen af formænd og stedfortrædere for formændene for landvæsensnævnene  

 samt af nævnsmænd for perioder, der falder sammen med valgperioderne for  

 kommunalrådene.
Der skal derfor, når de nyvalgte kommunalråd er trådt sammen,  

 foretages udnævnelser til landvæsensnævnene for den kommende 4-årsperiode  

 efter reglerne i loven §§ 3 og 4, jfr. nedenfor pkt. 3-7.
 De hidtidige formænd, stedfortrædere og nævnsmænd fortsætter med at  

 fungere, indtil nyudnævnelse har fundet sted.
2. Ændringen pr. 1. april 1970 i den kommunale  

 inddeling medfører ingen ændring i landets inddeling i  

 landvæsensnævnsområder.
Efter lovens § 2 er landvæsensnævnets område  

 principielt retskredsen, og i henhold til landbrugsministeriets  

 bekendtgørelse nr. 88 af 16. marts 1970 om landets inddeling i  

 landvæsensretsområder fra 1. april 1970, opretholdes de før 1. april 1970  

 eksisterende landvæsensnævnsområder foreløbig, idet revision vil blive  

 foretaget samtidig med en revision af retskredsene.
En retskreds kan efter § 2, stk 2, være delt i 2 eller flere distrikter,  

 hver med sit selvstændige landvæsensnævn.
Ligeledes kan et område være  

 henlagt under landvæsensnævnet for et tilgrænsende område.
Dersom forholdene  

 taler derfor, vil sådan ændring eller deling af et landvæsensnævnsområde  

 fortsat kunne godkendes af landbrugsministeren, dersom vedkommende amtsråd  

 fremsætter indstilling derom.
3. For hvert nævnsområde udnævner amtsrådet efter  

 lovens § 3 en fast formand, der kan være fælles for flere områder.
Ingen kan  

 fungere som formand efter det fyldte 70. år.
På samme måde udnævnes en  

 stedfortræder for formanden.
Stedfortræderen kan samtidig være nævnsmand.
4. For hver kommune udnævner kommunalbestyrelsen 2  

 nævnsmænd.
Efter indstilling fra kommunalbestyrelsen kan landbrugsministeren  

 dog forhøje antallet af nævnsmænd, dersom forholdene taler derfor.
Ingen kan fungere som nævnsmand efter det fyldte 70. år.
Den, der er fyldt  

 60 år, er ikke forpligtet til at modtage udnævnelse.
På samme måde er den,  

 der har fungeret i 4 år, ikke forpligtet til at modtage udnævnelse før efter  

 udløbet af en valgperiode.
5. Den, som første gang udnævnes til formand,  

 stedfortræder eller nævnsmand, skal straks efter udnævnelsen afgive en  

 skriftlig erklæring på ære og samvittighed om at ville varetage hvervet med  

 upartiskhed og omhu.
Erklæringen afgives til den myndighed, der har udnævnt  

 den pågældende.
 6. Amtsrådene og kommunalbestyrelserne anmodes om at  

 foretage de foreskrevne valg inden udgangen af april måned 1970.
7. Kommunalbestyrelserne anmodes om at give  

 vedkommende amtsråd underretning om, hvem der er valgt til nævnsmænd i den  

 pågældende kommune.
Amtsrådene anmodes på samme måde om at give  

 landbrugsministeriet underretning om, hvem der er valgt til formænd og  

 stedfortrædere i landvæsensnævnene idenfor amtskommunen.
 Landbrugsministeriet, den 1. april 1970.
 Peter Larsen.
 /Jørgen Graff Nielsen.
