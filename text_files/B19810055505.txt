 Efter § 6, stk. 6, i lov nr. 272 af 10. juni 1981 om lov om ændring af lov  

 om offentlig sygesikring, jfr. lovbekendtgørelse nr. 94 af 9. marts 1976,  

 fastsættes følgende:
 § 1.  Den offentlige sygesikring afholder udgiften til  

 tolkebistand, herunder evt. tolkens befordringsudgift, i forbindelse med  

 lægehjælp efter lovens § 6, stk. 1-4, når lægen i forbindelse med en  

 konsultation skønner, at tolkens tilstedeværelse er nødvendig for  

 behandlingen, og tolken er rekvireret gennem pågældendes bopælskommune eller  

 socialministeriet.
 Stk. 2.  Der kan, når særlige omstændigheder foreligger,  

 benyttes tolk skaffet ad anden vej, såfremt lægen sikrer sig, at tolken  

 behersker det danske sprog.
 § 2.  Udgiften til en tolk, der er nært beslægtet med  

 patienten, afholdes ikke af sygesikringen.
§ 3.  Tolken afregner på en regningsblanket, som er  

 udarbejdet af den offentlige sygesikring.
Regningen skal attesteres af lægen.
Stk. 2.  Regningen indsendes til den amtskommune, hvor  

 den sikrede er bosiddende.
Ved bopæl i Københavns eller Frederiksberg  

 kommuner indsendes regningen til disse kommuner.
Sikredes amtskommune  

 (Københavns eller Frederiksberg kommuner) skal afholde udgiften.
 § 4.  Bekendtgørelsen træder i kraft den 1. januar  

 1982.
Socialministeriet, den 20. november 1981 P.M.V.
