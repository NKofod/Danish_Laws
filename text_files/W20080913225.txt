Optagelse på baggrund af bachelorgrad, dimittend, meritoverført, uddannelsens længde, ECTS-points Ankenævnet har behandlet Deres klage på møde den 17. januar 2008.
Nævnet traf denne A F G Ø R E L S E De kan ikke blive optaget i a-kassen på grundlag af Deres uddannelse som bachelor i kommunikation.
 Ankenævnet tiltræder således Arbejdsdirektoratets afgørelse af den 27. november 2006.
B E G R U N D E L S E Ankenævnet har lagt til grund, at  a-kasse modtog Deres ansøgning om optagelse i a-kassen den 28. juli 2006,  De i perioden 1. september 2005 til 28. juni 2006 gennemførte bacheloruddannelsen i kommunikation,  De den 8. december 2003 afsluttede en bacheloruddannelse i informatik,  De den 9. december 2003 fik meritoverført fra bacheloruddannelsen i informatik fagene: Tekst form og indhold, Grundlæggende edb, Videoproduktion, Levende billeders æstetik, Information og kommunikation i kulturel kontekst, Multimedier og æstetik, Desktop publishing, Praktisk kommunikationsanalyse og Interpersonel kommunikation, og  De i december 2003 blev optaget i a-kassen på baggrund af Deres bacheloruddannelse i informatik.
 En person kan blive optaget i en a-kasse på baggrund af en uddannelse, hvori indgår en del af en tidligere gennemført uddannelse, hvis den samlede uddannelse under ét udgør mindst 18 måneder eller 3 halvårlige semestre.
 En uddannelse eller en del af en uddannelse kan dog kun én gang danne grundlag for en optagelse.
 Ankenævnet finder ikke, at De kan blive optaget på baggrund af Deres bacheloruddannelse i kommunikation.
 Ankenævnet har lagt vægt på, at Deres meritoverførte fag i 2003 allerede én gang har dannet grundlag for optagelse i a-kassen, og vil derfor ikke kunne indgå i grundlaget for en ny optagelse.
 Ankenævnet finder heller ikke, at De opfylder betingelsen om, at De har afsluttet en uddannelse af mindst 18 måneders eller 3 halvårlige semestres varighed.
Ankenævnet har lagt vægt på, at De har gennemført bacheloruddannelsen svarende til 180 ECTS-points.
Deres meritoverførte fag fra 2003 udgør i alt 111 ECTS-points.
 Af § 6 i bekendtgørelsen om bachelor- og kandidatuddannelser ved universiteterne fremgår, at 60 ECTS-points svarer til 1 års heltidsstudier.
Deres bacheloruddannelse i kommunikation er normeret til 180 ECTS-points.
Fratrukket de meritoverførte fag, der udgør i alt 111 ECTS-points, har De opnået 69 ECTS-points.
 De opfylder på denne baggrund ikke betingelsen om, at den samlede uddannelse under ét udgør mindst 18 måneder eller 3 halvårlige semestre svarende til 90 ECTS-points.
 Det forhold, at De har opnået 69 ECTS-points kan ikke begrunde en ændret vurdering sammenholdt med, at Deres uddannelse under ét ikke udgør mindst 18 måneder eller 3 halvårlige semestre svarende til 90 ECTS-points.
R E G L E R Ankenævnet henviser til  § 41, stk. 1, nr. 3, litra b, og stk. 8 i lov om arbejdsløshedsforsikring m.v., jf. lovbekendtgørelse nr. 874 af 11. september 2005,  § 2, stk. 1 og § 4 i Arbejdsdirektoratets bekendtgørelse nr. 1469 af 21. december 2005 om optagelse som lønmodtager m.fl., selvstændig erhvervsdrivende og nyuddannet i en a-kasse, og  § 6 i Ministeriet for Videnskab, Teknologi og Udviklings bekendtgørelse nr. 338 af 6. maj 2004 om bachelor- og kandidatuddannelser ved universiteterne.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
 Kopi til:
Arbejdsdirektoratet, Stormgade 10, Postboks 1103, 1009 København K A-kassen Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
Kapitel 8 Medlemskab af anerkendte arbejdsløshedskasser § 41. Ret til optagelse har personer, 3) b) har gennemført en erhvervsmæssig uddannelse af mindst 18 måneders varighed eller en erhvervsgrunduddannelse i henhold til lov om erhvervsgrunduddannelse, når kassen modtager skriftlig begæring om optagelse senest 2 uger efter uddannelsens afslutning.
 Stk. 8. Direktøren for Arbejdsdirektoratet kan efter forhandling med Beskæftigelsesrådet fastsætte nærmere regler for anvendelse af stk. 1, 4 og 5, herunder for afgrænsningen mellem lønarbejde og selvstændig erhvervsudøvelse.
 Arbejdsdirektoratets bekendtgørelse nr. 1469 af 21. december 2005 om optagelse som lønmodtager m.fl., selvstændig erhvervsdrivende og nyuddannet i en a-kasse:
Optagelse på baggrund af uddannelse § 2. Personer, der har gennemgået en uddannelse af mindst 18 måneders eller 3 halvårlige semestres varighed kan blive optaget, hvis a-kassen har modtaget ansøgning om optagelse senest 2 uger efter, at uddannelsen er gennemført, jf. stk. 3.
 § 4. Kan en del af en tidligere gennemført uddannelse meritoverføres til en ny uddannelse, jf. stk. 2, er optagelse betinget af, at den samlede uddannelse under ét udgør mindst 18 måneder eller 3 semestre.
Stk. 2. Meritoverførsel kan indgå i optagelsesgrundlaget, hvis 1) der er tale om meritoverført uddannelse, herunder praktik, der er indgået i en tidligere uddannelse, og 2) den meritoverførte del af en uddannelse er gennemført inden for de sidste 3 år.
 Stk. 3. En uddannelse eller en del af en uddannelse kan kun én gang danne grundlag for optagelse.
 Ministeriet for Videnskab, Teknologi og Udviklings bekendtgørelse nr. 338 af 6. maj 2004 om bachelor- og kandidatuddannelser ved universiteterne:
 § 6. Bachelor- og kandidatuddannelserne opbygges af et antal moduler.
 Stk. 2. Et modul er et fagelement eller en gruppe af fagelementer, der har som mål at give den studerende en helhed af faglige kvalifikationer inden for en nærmere fastsat tidsramme angivet i ECTS-point, og som afsluttes med en eller flere prøver inden for bestemte eksamensterminer, der er angivet og afgrænset i studieordningen.
 Stk. 3. 60 ECTS-point svarer til 1 års heltidsstudie.
