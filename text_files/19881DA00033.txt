Nr BTB 33 Betænkning over Forslag til folketingsbeslutning om nedsættelse af  

 forældrebetaling for børnepasning, obligatorisk søskenderabat samt forbedrede  

 fripladsregler   

 Nr B 33 1988-89, 1. samling Afgivet af Socialudvalget Afgivet: 19890503 Udvalget har behandlet beslutningsforslaget i nogle møder.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) forslaget til  

forkastelse ved 2. (sidste) behandling.
 Et mindretal inden for flertallet (Kristeligt Folkepartis medlem af  

 udvalget) er tilhænger af at hjælpe børnefamilier, men må med beklagelse  

 konstatere, at Socialdemokratiets forslag alene vil hjælpe de børnefamilier,  

 der har valgt institutioner.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller forslaget til vedtagelse uændret.
Et flertal inden for mindretallet (Socialdemokratiets medlemmer af  

 udvalget) ønsker at udtale, at Socialdemokratiet undrer sig over, at det ikke  

 har været muligt at komme i realitetsforhandlinger med regeringen omkring  

 dette forslag, som vil sikre børnefamilierne bedre vilkår.
Mange er havnet i  

 en fattigdomsfælde med høje institutionstakster, dyre boligudgifter og megen  

 skat.
En lettelse for næste generation burde være det fornemste mål for  

 Folketinget.
I stedet har samme regering netop lagt et forslag til  

 formueskattelettelser frem, som hjælper de absolut bedst stillede i dette  

 land.
Dertil skal der bruges 100 mio. kr., uden nogen antydning af, hvor  

 pengene skal komme fra.
Mens Socialdemokratiet senest med vor plan »Gang  

 i 90'erne« nøje har anvist, hvor der findes midler til dette forslag med  

 en omlægning af betaling for børnepasning.
Et mindretal inden for mindretallet (Socialistisk Folkepartis medlemmer af  

 udvalget) udtaler, at SF er enig med Socialdemokratiet i sigtet med  

 forslaget, nemlig at forbedre børnefamiliernes vilkår med hensyn til  

 forældrebetalingen til daginstitutioner.
Ifølge oplysninger fra  

 Socialministeriet er daginstitutionspriserne i perioden 1985-89  

 gennemsnitligt steget med knap 30 pct., og det er samtidig oplyst, at  

 takststigningerne har været kraftigst efter 1987. Det er desværre  

 sandsynligt, at disse stigninger vil fortsætte bl.a. på grund af kommunernes  

 dårlige økonomi.
Allerede derfor er det efter SF's opfattelse nødvendigt med  

 initiativer, der medfører en lavere forældrebetaling.
Metoderne kan  

 naturligvis diskuteres, men overordnet er SF enig i de tre elementer,  

 Socialdemokratiet foreslår, nemlig en obligatorisk søskenderabat, som SF  

 gerne ser udformet som en maksimumgrænse for, hvor meget forældre kan komme  

 til at betale for deres børns daginstitutionsophold, en nedsættelse af den  

 maksimale forældrebetalingsandel på i dag 35 pct. samt forbedrede  

 fripladsregler.
Samtidig er det naturligvis nødvendigt med initiativer, der  

 nedbringer ventelisterne til daginstitutioner markant.
 Samlet ser SF en nedbringelse af forældrebetalingen til daginstitutioner  

 som et af flere midler, der skal forbedre småbørnsfamiliernes vilkår, en  

 forbedring, som SF mener er mere end tiltrængt.
