Tilbagekaldelse af bevilling til børnepasningsorlov Ankenævnet har behandlet Deres klage på møde den 8. maj 2008.
Nævnet traf denne A F G Ø R E L S E Ankenævnet finder, at Jobcenter YY er berettiget til at annullere orlovsbevillingen til børnepasning for perioden 21. marts 2008 til 18. september 2008.
 Ankenævnet tiltræder således Jobcenter YY´s afgørelse af den 18. marts 2008.
B E G R U N D E L S E Ankenævnet har lagt til grund, at  Jobcenter YY den 1. februar 2008 godkendte Deres ansøgning om børnepasningsorlov til Deres søn ZZ i perioden 21. marts 2008 til 18. september 2008,  Jobcenter YY efterfølgende den 18. marts 2008 blev opmærksom på, at De allerede havde forbrugt 35 uger og 4 dage af orlovsmulighederne til børnepasning til Deres søn ZZ,  De telefonisk den 28. april 2008 har oplyst, at De har afholdt børnepasningsorlov til Deres søn ZZ, da han var i alderen 0-1 år.
 Det fremgår af § 7, stk. 2 i lov om børnepasningsorlov, at orlovsadgangen er begrænset til 52 uger.
 Ankenævnet har ved afgørelsen lagt vægt på, at De på tidspunktet for Jobcenter YY´s afgørelse af 18. marts 2008 allerede havde forbrugt 35 uger og 4 dage af Deres orlovsmuligheder til Deres søn ZZ, hvorfor De på daværende tidspunkt kun havde 16 uger og 3 dage tilbage.
Ankenævnet har videre lagt vægt på, at Jobcenter YY allerede den 18. marts 2008, det vil sige før orloven var påbegyndt, gjorde Dem opmærksom på, at der var tale om en fejl, når jobcenteret havde bevilget Dem orlov i ½ år, når De allerede tidligere havde haft orlov til pasning af Deres søn i 35 uger og 4 dage.
Den maksimale orlovsperiode er pr. barn 52 uger.
De har i klagen anført, at De allerede har indrettet Dem på, at De kunne holde børnepasningsorlov frem til den 18. september 2008. De har i den forbindelse anført, at Deres mand er selvstændig og at en del af hans arbejde er passet ind i den bevilgede orlovsperiode.
De har videre anført, at De og Deres mand har købt nyt hus, og at overtagelsesdagen er den 1. august 2008. Overtagelsestidspunktet er indpasset efter den bevilgede orlov.
Ankenævnet skal hertil bemærke, at De som udgangspunkt ikke kan opnå en bedre ret end loven giver hjemmel til.
Ankenævnet skal videre bemærke, at De på tidspunktet for Jobcenter YY´s afgørelse havde mulighed for at afholde børnepasningsorlov til Deres søn i yderligere 16 uger og 3 dage.
Det er således ankenævnets vurdering, at De på tidspunktet for Jobcenter YY´s afgørelse havde tid til at indrette Dem på Deres nye situation.
Ankenævnet skal endelig bemærke, at De over for ankenævnet har oplyst, at De forud for Deres ansøgning om børnepasningsorlov havde fået oplyst af Jobcenter YY, at De maksimalt kunne få 52 ugers orlov pr. barn.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra Jobcenter YY og Deres telefoniske oplysninger til ankenævnet den 28. april 2008.
På ankenævnets vegne ..
 De kan læse om afgørelsens retlige grundlag på de følgende sider.
 Kopi til:
 ..
Regler Lov om børnepasningsorlov, jf. lovbekendtgørelse nr. 193 af 23. marts 2004 § 7. Beskæftigede lønmodtagere har ud over retten efter § 4 adgang til at aftale orlov med arbejdsgiveren til at passe egne børn i alderen 0-8 år i sammenhængende perioder på mindst 8 uger.
Lønmodtageren har endvidere adgang til med arbejdsgiveren at aftale orlov for hele orlovsperioden.
 Stk. 2. Orlovsadgangen efter stk. 1 og § 4, stk. 1, kan tilsammen højst udgøre 52 uger.
 § 18. Arbejdsformidlingen administrerer orlovsordningen og har pligt til at underrette arbejdsløshedskasserne og kommunerne om forhold af betydning for udbetaling af orlovsydelsen.
Stk. 2. Ansøgning om orlov indgives til arbejdsformidlingen, der træffer afgørelse om bevilling af orlov.
Arbejdsformidlingen kan tilbagekalde en bevilling af orlov, hvis betingelserne for orloven ikke længere er til stede.
Stk. 3 Lov om ændring af lov om aktiv beskæftigelsesindsats med flere love, jf. lov nr. 523 af 24. juni 2005 (konsekvensrettelser som følge af kommunalreformen) § 21 I lov om børnepasningsorlov, jf. lovbekendtgørelse nr. 193 af 23. marts 2004, som ændret ved § 6 i lov nr. 1380 af 20. december 2004 og § 8 i lov nr. 327 af 18. maj 2005, foretages følgende ændringer:
 1. Overalt i loven ændres »arbejdsformidlingen« til: »staten i jobcenteret« og »arbejdsformidlingens« til: »staten i jobcenterets«.
