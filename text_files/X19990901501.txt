Ikke tilladt erhvervsvirksomhed for  

 registreret revisor.
Tilsidesat pligter Den 6. april 1998 afsagde Revisornævnet i sagen  

 j.nr. 97-173.461   Roland Cohen mod registreret revisor Irene Vick  

 sålydende KENDELSE:
Ved kendelse afsagt den 23. juni 1997 af  

 Disciplinærnævnet for Registrerede Revisorer (sag nr.
R-16/1996)  

 blev registreret revisor Irene Vick på baggrund af en klage fra Roland  

 Cohen tildelt en advarsel for at have tilsidesat de pligter, stillingen som  

 revisor medfører.
 Disciplinærnævnet fandt, at hun havde  

 beskæftiget sig med erhvervsområder, som det ikke er tilladt en  

 revisor at beskæftige sig med, jf. lov om registrerede revisorer § 6a,  

 stk. 2 og § 4a, stk. 1, idet hun havde henvendt sig direkte til medlemmerne  

 af en ejerforening ved udsendelse af indbetalingskort, rykkere og indkaldelse  

 til generalforsamling, ligesom hun i ejerforeningens varmeregnskab stod  

 anført som ejer/administrator.
 Ved skrivelse af 16. september 1997 har advokat Birgit M.  

 Lemvigh på vegne indklagede i medfør af lov om registrerede  

 revisorer § 11 b rettidigt indbragt kendelsen for Revisornævnet med  

 påstand om, at Disciplinærnævnet for Registrerede  

 Revisorers kendelse ikke offentliggøres eller at advarslen  

 trækkes tilbage.
 Klageren er ved Revisornævnets skrivelse af 9.  

 oktober 1997 opfordret til at fremkomme med en udtalelse, jf. § 7, stk. 1, i  

 bekendtgørelse om Revisornævnet.
 Indklagedes advokat har i sin indbringelsesskrivelse  

 anført:
 "                    ..
 Det fremgår af kendelsen, at min klient erkender at  

 have overtrådt reglerne, og hun erkender derfor advarslen, men hverken  

 sagens konkrete omstændigheder eller kendelsens begrundelse tilsiger en  

 offentliggørelse af advarslen.
Irene Vick har ikke på nogen måde  

 påtaget sig at administrere ejerforeningen, men har alene af praktiske  

 årsager hjulpet ejerforeningens formand med at rykke klageren for  

 manglende betaling af fællesudgifter.
Endvidere har hun påtaget  

 sig at fremsende varmeregnskabet til ejerne, hvilket også skete som  

 følge af formandens bortrejse.
At min klient var anført  

 på varmeregnskabet som administrator.
Hertil skal påpeges, at  

 dette kun er en standardtekst.
 Det skal i denne forbindelse præciseres, at  

 Erhvervs- og Selskabsstyrelsen   trods orientering om forholdet og trods [lov  

 om registrerede revisorer] § 11, stk. 4, 2. punktum   ikke har ønsket  

 at indbringe spørgsmålet for Disciplinærnævnet, idet  

 man må gå ud fra, at Erhvervs- og Selskabsstyrelsen har betragtet  

 sagen som en bagatelsag.
 .
 Klageren har endog på seneste generalforsamling ikke  

 ønsket, at ejerforeningen skulle skifte revisor.
 Jeg må derfor fastholde, at jeg finder det helt  

 urimeligt   omstændighederne taget i betragtning   at min klient skal  

 tildeles en sanktion, der skal offentliggøres.
 Under hensyntagen hertil skal jeg anmode Nævnet om  

 at træffe en beslutning, hvorefter den tildelte advarsel ikke  

 offentliggøres, eller at sagen genoptages, så advarslen  

 trækkes tilbage, idet sagens kerne kun kan betragtes som en  

 chikane/bagatelsag, hvilket også var Erhvervs- og Selskabsstyrelsens  

 vurdering.
. " Klageren har i sin skrivelse af 10. februar 1998  

 anført:
 "                    ..
 Ovennævnte sag har ikke længere  

 væsentlig betydning for mig, idet jeg har solgt ejendommen.
" Sagen er behandlet på et møde i  

 Revisornævnet den 2. april 1998 med deltagelse af formanden og 4  

 medlemmer, jf. lov om registrerede revisorer § 11 d, stk. 2. pkt.
 For indklagede mødte advokat Birgit Lemvigh ved  

 advokatfuldmægtig Jørgen Jacobsen, som uddybede advokat Birgit  

 Lemvighs skrivelse af 16. september 1997.
 Revisornævnets bemærkninger:
 Af de grunde, Disciplinærnævnet har  

 anført, tiltræder Revisornævnet, at indklagede er fundet  

 skyldig i at have tilsidesat sine pligter som revisor.
 I overensstemmelse med forarbejderne til  

 revisorlovgivningens bestemmelser om offentliggørelse af  

 nævnenes kendelser, bliver disse som alt overvejende hovedregel  

 offentliggjort.
 Revisornævnet har ikke fundet grundlag for at  

 fravige denne praksis i nærværende sag, og det bestemmes derfor i  

 medfør af bekendtgørelsen om Revisornævnet § 11, stk. 3,  

 at kendelsen skal offentliggøres.
 Thi bestemmes:
 Disciplinærnævnets kendelse  

 stadfæstes.
Bilag Roland Cohen mod registreret revisor Irene Vick afsagt sålydende K E N D E L S E :
 Under denne sag har Roland Cohen ved en skrivelse modtaget i nævnet  

 den 22. oktober 1996 samt skrivelse af 11. november 1996 indgivet en klage  

 over, at revisor Irene Vick i strid med revisorlovgivningen har arbejdet som  

 administrator for ejerforeningen Danasvej 2.
 Erhvervs- og Selskabsstyrelsen har oplyst, at Irene Vick blev optaget i  

 Revisorregisteret den 30. august 1988.
Det fremgår af sagen, at indklagede er revisor for Ejerforeningen  

 Danasvej 2, der omfatter af 3 lejligheder samt en erhvervslejlighed.
Klageren  

 er ejer af erhvervslejligheden.
Det fremgår videre af sagen, at klageren fra indklagede har modtaget  

 en skrivelse af 7. maj 1996, hvori indklagede rykker klageren for indbetaling  

 til ejerforeningen, samt skrivelser af 5. juni og 15. august 1996 med  

 giroindbetalingskort vedrørende fællesudgifter og  

 restvarmebidrag.
Endvidere har indklagede ved skrivelse af 7. maj 1996, der  

 fremtræder med indklagede som afsender, udsendt indkaldelse til  

 generalforsamling i ejerforeningen samt dagsorden.
På klagerens  

 varmeregnskab for perioden 1.4.95 - 31.3.96 er indklagede anført som  

 "Ejer/administrator" af ejendommen.
Endelig fremgår det af sagen, at klageren - foruden at klage til  

 nævnet - tillige indbragte den samme klage over indklagede til  

 Erhvervs- og Selskabsstyrelsen.
I den forbindelse henviste klageren til den  

 afgørelse fra styrelsen, der har været offentliggjort i FRR´S  

 publikation "Stafetten", nr. 428/maj 1996, side 4,  

 vedrørende spørgsmålet om, i hvilket omfang en  

 registreret revisor kan yde bistand til ejendomsadministration.
Efter at  

 indklagede havde svaret styrelsen og herunder meddelt, at hun fremover ville  

 efterleve de retningslinier, der fremgik af den offentliggjorte  

 afgørelse, har styrelsen taget indklagedes redegørelse til  

 efterretning og har anset sagen for afsluttet.
 Klageren har anført, at indklagede har fremstået som  

 administrator af ejendommen ved at fremsende rykker for restancer og ved i  

 øvrigt at træde i direkte forbindelse med lejere/ejere i  

 foreningen.
Indklagede har erkendt, at hendes handlemåde har været  

 i strid med § 6a i loven om registrerede revisorer.
Hun har beklaget sin fejl  

 og har ligeledes for nævnet anført, at hun fremover vil  

 efterleve gældende regler.
Endvidere har hun anført, at  

 ejerforeningen er en meget lille ejerforening, hvor der intet egentlig  

 administrationsarbejde er.
Hun har alene bistået formanden med betaling  

 af ejendomsskatter 2 gange årligt samt betaling af el og varmeudgifter,  

 ligesom hun har fremsendt girokort til betaling af fællesudgifter i  

 forbindelse med udarbejdelse af budget og regnskab.
For så vidt  

 angår klagerens restance har indklagede anført, at formanden som  

 følge af sin bortrejse anmodede indklagede om at rykke klageren for  

 betaling, hvilket hun beklageligvis herefter gjorde i strid med § 6 a i lov  

 om registrerede revisorer.
 Disciplinærnævnet skal udtale:
Nævnet lægger til grund, at indklagede har henvendt sig  

 direkte til medlemmerne af den pågældende ejerforening ved  

 udsendelse af indbetalingskort vedrørende fællesudgifter, af  

 rykkere og af indkaldelse til generalforsamling.
Indklagede er endvidere i  

 det udsendte varmeregnskab anført som "ejer/administrator".  

 Indklagede har herved beskæftiget sig med erhvervsområder, som  

 det ikke er tilladt en registreret revisor at beskæftige sig med, jf. §  

 6a, stk. 2, og § 4a, stk. 1, i loven om registrerede revisorer.
Det  

 bemærkes i den forbindelse, at de nævnte gældende  

 bestemmelser blev indført for at styrke kravene til revisors  

 uafhængighed.
De må derfor fortolkes i overensstemmelse med det  

 tidligere gældende udtrykkelige forbud for revisor mod at drive  

 udlejnings- og administrationsvirksomhed.
Nævnet lægger vægt på, at der foreligger et brud  

 på regler, der tilsigter at sikre det helt fundamentale krav til  

 revisor om uafhængighed.
I betragtning af overtrædelsens  

 begrænsede omfang sammenholdt med, at indklagede har erkendt det  

 urigtige i sin handlemåde og har rettet for sig, finder nævnet  

 imidlertid, at det ikke er påkrævet at pålægge  

 indklagede en bøde, men at det er tilstrækkeligt, at indklagede  

 i medfør af § 11a, stk. 1, i loven om registrerede revisorer tildeles  

 en advarsel.
 T h i   b e s t e m m e s :
 Indklagede registreret revisor Irene Vick tildeles en advarsel.
 Gebyr kr. 500 tilbagebetales klageren.
 Afgørelsen offentliggøres, jf. § 11 a, stk. 5, i lov om  

 registrerede revisorer.
Kendelsen kan inden 3 måneder fra meddelelsen indbringes for  

 Revisornævnet.
Indbringelse af sagen for Revisornævnet har  

 opsættende virkning.
