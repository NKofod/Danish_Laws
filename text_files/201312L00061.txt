Fremsat den 6. november 2013 af Lars Barfoed (KF), Anne-Mette Winther Christiansen (V), Alex Ahrendtsen (DF), Stine Brix (EL) og Anders Samuelsen (LA) Forslag til Lov om ændring af lov om Dansk Sprognævn (Varetagelse af dansk tegnsprog) § 1 I lov nr. 320 af 14. maj 1997 om Dansk Sprognævn, som ændret ved lov nr. 1171 af 10. december 2008, foretages følgende ændring:
 1. I § 1 indsættes efter stk. 4 som nyt stykke:
»Stk. 5. Dansk Sprognævn skal tilsvarende særskilt følge udviklingen i dansk tegnsprog.« Stk. 5 bliver herefter stk. 6.
§ 2 Loven træder i kraft den 1. juli 2014.
Bemærkninger til lovforslaget Almindelige bemærkninger Lovforslaget har til formål at give tegnsprog en formel anerkendelse i dansk lovgivning, ligesom tegnsprog er anerkendt lovgivningsmæssigt i de øvrige nordiske lande.
Dansk tegnsprog er et selvstændigt sprog med egen grammatik, syntaks og udviklingshistorie.
Dansk tegnsprog tales og anvendes af flere tusinde døve og hørehæmmede, deres hørende pårørende og fagfolk.
Dansk tegnsprog er ud over at være et kommunikationsmiddel også en stærk del af døves identitet og kernen i døves kultur.
Der er derfor behov for, at Dansk Sprognævn udvider sit virkeområde med varetagelse af dansk tegnsprog, herunder at indsamle nye ord, ordforbindelser og ordanvendelser, at besvare spørgsmål fra myndigheder og offentligheden om brug af sproget og at udgive skrifter og vejledninger om brug af sproget m.v., jf. i øvrigt § 1 i lov om Dansk Sprognævn.
Tegnsprogsområdet skal fysisk forankres og placeres i forskningsmiljøet hos Dansk Sprognævn.
 Ud over at give dansk tegnsprog status svarende til dansk sprog bidrager lovforslaget endvidere til, at Danmark fremadrettet overholder FNs konvention om rettigheder for personer med handicap (FNs handicapkonvention), hvor deltagerstaterne ifølge artikel 21 e) skal »anerkende og fremme anvendelsen af tegnsprog«.
 Der skal afsættes ressourcer svarende til ét årsværk i Dansk Sprognævn til at varetage opgaverne i denne forbindelse.
 Lovgivningen i de øvrige nordiske lande:
Finland Der er i Finland et tegnsprogsnævn, Teckenspråksnämnden, under Institutet för de inhemska språken (Lag om Institutet för de inhemska språken, 22.12.2011/1403).
Sverige Svensk tegnsprog er en del af Sveriges sprogråd, Språkrådet, som er en afdeling under Institutet för språk och folkminnen (Förordning (2007:1181) med instruktion för Institutet för språk och folkminnen).
Island Island har et selvstændigt tegnsprogsnævn, The Icelandic Sign Language Council (Act on the Status of the Icelandic Language and Icelandic Sign Language, artikel 7 (No. 61/2011)).
Norge Norsk tegnspsrog er en del af Norges sprognævn, Språkrådet (tiltag nr. 13 i Stortingsmelding nr. 35 (2007-2008) »Mål og meining«.
Bemærkninger til lovforslagets enkelte bestemmelser Til § 1 Med lovforslaget udvides Dansk Sprognævns virkeområde til også at omfatte varetagelsen af dansk tegnsprog.
Til § 2 Det foreslås, at loven træder i kraft den 1. juli 2014.
Skriftlig fremsættelse Lars Barfoed (KF):
 Som ordfører for forslagsstillerne tillader jeg mig herved at fremsætte:
 Forslag til Lov om ændring af lov om Dansk Sprognævn (Varetagelse af dansk tegnsprog).
(Lovforslag nr.
L 00).
 Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
