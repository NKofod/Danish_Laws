Ankestyrelsens principafgørelse P-31-00 om pension - helhedsvurdering - forlængelse af dagpenge - arbejdsprøvning - påbegyndelse af pensionssag - varig ryglidelse - revalidering Resume:
Ansøger, der var 33 år og havde været sygemeldt siden juli 1995, var kronisk smertepatient på grund af en ryglidelse.
Efter operationer i 1996 og 1997 og behandling på rygcenter var der ikke mulighed for yderligere behandling, bortset fra fortsat smertebehandling.
Ifølge helbredsoplysningerne var der kun mulighed for revalidering til skånejob på stærkt nedsat tid på baggrund af en boglig orienteret uddannelse.
Ansøger havde opgivet en kortvarig arbejdsprøvning i butik.
Under efterfølgende uddannelse på VUC havde ansøger meget fravær fra undervisning på grund af ryglidelsen, og da timeantallet blev nedsat i foråret 1999 fra 9 til 5 timer om ugen, standsede kommunen dagpengene, idet revalidering ikke længere kunne anses for overvejende sandsynlig.
Det sociale nævn pålagde kommunen at forlænge dagpengeudbetalingen.
 Ankestyrelsen tog udgangspunkt i helhedsvurderingen, som skal foretages efter de sociale love.
 Ankestyrelsen fandt ikke, at det sociale nævn var berettiget til at ændre kommunens afgørelse om standsning af sygedagpengene, men var enig med kommunen i, at der var grundlag for at standse dagpengeudbetalingen, da revalidering ikke længere måtte anses for overvejende sandsynlig fra det tidspunkt, da ansøgeren havde yderligere sygefravær fra VUC og på ny nedsatte timetallet.
 Ankestyrelsen bemærkede, at sygedagpenge er en korttidsydelse, og at det tidsmæssige perspektiv kan indgå som et moment i vurderingen af, hvorvidt revalidering må anses for overvejende sandsynlig.
 Ankestyrelsen fandt samtidig, at det i stedet måtte konstateres, at alle foranstaltninger til forbedring af erhvervsevnen var forsøgt, men at erhvervsevnen måtte anses for varigt nedsat med mindst        halvdelen som følge af varig invaliditet, således at de igangværende foranstaltninger alene tog sigte på forbedring af en eventuel resterhvervsevne.
 Ankestyrelsen fandt derfor, at der på tidspunktet for kommunens afgørelse var grundlag for at påbegynde en pensionssag og hjemviste sagen til kommunen med henblik herpå.
 Kassation:
Der er kommet nye regler på området Love:
Lov om dagpenge ved sygdom eller fødsel - lovbekendtgørelse nr. 147 af 2. marts 2001 - § 22, stk. 1, nr. 1, § 22, stk. 1, nr. 4 og § 24 Lov om social pension - lovbekendtgørelse nr. 385 af 26. maj 2000 - § 20a, stk. 2 Lov om retssikkerhed og administration på det sociale område - lovbekendtgørelse nr. 267 af 12. april 2000 - § 5 og § 6 Sagsfremstilling:
 Ansøger, der er født i 1967, blev sygemeldt den 3. juli 1995 på grund af rygproblemer efter en arbejdsskade.
 Ifølge journalnotat i august 1996 forlængede kommunen dagpengeudbetalingen i henhold til dagpengelovens § 22, stk. 1, nr. 2, da ansøger var under lægebehandling, som måtte antages inden for kortere tid at kunne genskabe arbejdsdygtigheden.
Ansøger blev i august 1996 opereret for diskusprolaps.
I 1997 fik han foretaget en ny rygoperation på grund af problemer med arvæv og fastklemt nerve.
 Efter de to operationer blev ansøger vurderet revalideringsberettiget, da det blev vurderet, at han helbredsmæssigt ikke ville kunne genoptage det hidtidige arbejde eller arbejde inden for den oprindelige uddannelse.
Under ophold på rygcenter blev det vurderet, at der var varige skånehensyn i form af afvekslende, gående, stående og siddende arbejde uden tunge løft, og at ansøger havde evner for boglig uddannelse.
Erhvervsevnen var nedsat i hvert fald med 50 %. Ifølge ansøgers læge havde ansøgeren kun mulighed for revalidering til skånejob på stærkt nedsat tid på baggrund af en boglig orienteret uddannelse.
Kommunen traf afgørelse om, at der ikke var grundlag for at rejse sag om pension.
Kommunen begrundede afgørelsen med, at de revalideringsmæssige muligheder ikke kunne anses for at være udtømte og tilstrækkeligt forsøgt.
Kommunen henviste til, at det med baggrund i ansøgers unge alder og boglige evner vurderedes at være muligt for ansøger at gennemgå en boglig teoretisk uddannelse, som kunne gøre ansøger i stand til at blive selvforsørgende ved et ikke fysisk krævende erhverv, som kunne tilgodese ansøgers behov for skånehensyn for ryggen.
 Kommunen meddelte samtidig, at udbetalingen af sygedagpenge fortsatte i henhold til dagpengelovens 22, stk. 1, nr. 1, under forudsætning af, at ansøger medvirkede til yderligere revalideringsmæssige foranstaltninger, hvilket er en betingelse i henhold til dagpengelovens § 8. Kommunen fandt det således fortsat overvejende sandsynligt, at revalidering ville blive iværksat.
 Det fremgik videre af sagen, at ansøger havde udtrykt ønske om at læse til socialrådgiver, og at det var nødvendigt med yderligere uddannelse på HF-niveau, for at ansøger kunne blive optaget på uddannelsen.
Kommunen besluttede derfor, at ansøger skulle deltage i et forrevalideringsforløb på HF med 3 fag, inden der skulle træffes endelig beslutning om en revalideringsplan.
Der blev bevilget uddannelsesbetingede hjælpemidler i form af hæve/sænkebord, samt hensigtsmæssig arbejdsstol både til hjemmet og til VUC.
Ansøger startede 18. januar 1999 på VUC.
Ifølge notat af 2. marts 1999 havde ansøger oplyst, at han ikke længere anså revalidering for realistisk.
Han havde forsømt undervisningen på grund af smerter og havde i perioden måttet øge medicinforbruget.
Han havde haft alt for meget fravær.
Han måtte ligge i sengen 11 dage på grund af overanstrengelse og var klar over, at revalideringsforsøget var urealistisk.
Kommunen standsede på det grundlag dagpengene, idet det ikke længere var overvejende sandsynligt, at revalidering ville blive iværksat.
Kommunen henviste bl. a. til, at kommunens lægekonsulent havde vurderet, at ansøgers helbredstilstand burde være forenelig med boglig revalidering, og at kommunen, da ansøger på trods heraf, ikke så sig i stand til at gennemføre den planlagte forrevalidering, havde vurderet, at det ikke længere var overvejende sandsynligt, at revalidering ville blive iværksat.
 Ansøger klagede over afgørelsen til det sociale nævn og redegjorde for sygdomsforløbet og de afbrudte revalideringsforsøg som baggrund for ansøgningen om pension.
 Det sociale nævn tiltrådte kommunens afgørelse om afslag på at rejse pensionsansøgning og ændrede samtidig kommunens afgørelse om at standse udbetalingen af sygedagpenge.
 Nævnet lagde vægt på, at ansøger var ung, og at det, selv om han var meget smerteplaget, måtte anses for åbenbart urimeligt at betragte revalideringsmulighederne for udtømte efter kun 2 meget kortvarige revalideringsforsøg.
Nævnet anførte i en uddybende begrundelse for afgørelsen bl. a. , at det havde lagt vægt på ansøgers alder, og på at ansøger på trods af smertesyndrom burde kunne revalideres til en beskæftigelse, der var forenelig med ansøgers ryglidelsse.
Nævnet var på denne baggrund enig i kommunens vurdering af, at der ikke var grundlag for at rejse sag om pension.
Nævnet lagde endvidere vægt på, at der på daværende tidspunkt kun var iværksat en arbejdsprøvning af en måneds varighed, og at ansøger dernæst i mindre end 2 måneder havde fulgt HF-undervisningen.
Nævnet fandt ikke, at ansøgers manglende tro på, at revalidering ville kunne lykkes, kunne begrunde, at dagpengeudbetalingen blev standset.
 Nævnet pålagde således kommunen at genoptage udbetalingen af dagpenge med tilbagevirkende kraft og foretage opfølgning af eller iværksætte nye revalideringsforanstaltninger.
 Kommunen påklagede nævnets afgørelse til Ankestyrelsen.
 Sagen blev behandlet i principielt møde som stridende imod Ankestyrelsens offentliggjorte praksis vedrørende forlængelse af dagpenge som følge af, at revalidering var overvejende sandsynlig.
 Afgørelse:
 Ankestyrelsen fandt, at der på tidspunktet for kommunens afgørelse af 9. marts 1999 var grundlag for at påbegynde pensionssag og dermed forlængelse af udbetaling af dagpenge, jf. pensionslovens 20 a, stk. 2 og dagpenelovens 22, stk nr. 1, nr. 4. Ankestyrelsen hjemviste derfor sagen til kommunen med henblik herpå.
 Ankestyrelsen fandt derimod ikke, at det sociale nævn var berettiget til at ændre kommunens afgørelse om standsningen af sygedagpenge med den begrundelse, at det fortsat måtte anses for overvejende sandsynligt, at revalidering ville blive iværksat, jf. dagpengelovens 22, stk., nr. 1.
Ankestyrelsen lagde ved afgørelsen til grund, at ansøger havde været sygemeldt siden 1995 på grund ryglidelsen, og efter rygoperationer i 1995 og 1996 var der ikke mulighed for yderligere behandling af ansøgers varige ryglidelse, bortset fra symptomatisk smertebehandling.
Ifølge rygcenter var ansøgers erhvervsevne nedsat i hvert fald med 50 %, og ifølge ansøgers læge havde han kun mulighed for revalidering til skånejob på stærkt nedsat tid på baggrund af en boglig orienteret uddannelse.
 Arbejdsprøvning i butik måtte ansøger opgive efter kort tid, og under uddannelse på VUC havde ansøger haft meget fravær fra undervisningen, og ansøger måtte i marts 1999 nedsætte antallet af timer fra 9 til 5 timer om ugen på grund af rygsmerterne.
 Ankestyrelsen tog udgangspunkt i helhedsvurderingen, som skal foretages efter retssikkerhedslovens § 5 og § 6 samt efter dagpengelovens § 24 og pensionslovens § 20 a, stk. 1.
Ankestyrelsen var enig med kommunen i, at revalidering ikke længere måtte anses for overvejende sandsynlig, da ansøger havde yderligere sygefravær fra VUC og på ny nedsatte timetallet, og at der derfor ikke var mulighed for forlængelse af dagpengeperioden med den begrundelse.
Det bemærkedes, at sygedagpenge er en korttidsydelse, og at det tidsmæssige perspektiv kunne indgå som et moment i vurderingen af, hvorvidt revalidering måtte anses for overvejende sandsynlig efter dagpengelovens § 22, stk. 1, nr. 1.
 Ankestyrelsen fandt dog samtidig, at det i stedet måtte konstateres, at alle foranstaltninger til forbedring af erhvervsevnen var forsøgt, men at erhvervsevnen måtte anses for varigt nedsat med mindst halvdelen som følge af varig invaliditet, således at de igangværende foranstaltninger alene tog sigte på forbedring af en eventuel resterhvervsevne, jf. lov om social pension § 20 a, stk. 2, sammenholdt med § 14 og § 15.
 Ankestyrelsen ændrede således kommunens og det sociale nævns afgørelse om afslag på påbegyndelse af pensionssag, men stadfæstede det sociale nævns afgørelse om forlængelse af sygedagpenge, men med en ændret begrundelse.
