(Til virksomheder godkendt i henhold  

 til § 8 i lægemiddelloven) Med lov om lægemidler indførtes nye regler for virksomhed med lægemidler,  

 herunder indførsel og udførsel af lægemidler.
Efter lovens § 8, stk. 1, kan  

 erhvervsmæssig virksomhed med lægemidler ikke finde sted uden  

 sundhedsstyrelsens tilladelse, og i henhold til § 8, stk. 5, er  

 sundhedsstyrelsen bemyndiget til at fastsætte regler for private personers  

 omgang med lægemidler.
Denne sidstnævnte bemyndigelse er indtil videre kun  

 udnyttet med hensyn til privates import af lægemidler, jfr.  

 sundhedsstyrelsens bekendtgørelse nr. 626 af 17. december 1975 herom.
Reglerne om import afløste de tilsvarende bestemmelser i anordning nr. 79  

 af 4. april 1929 om apotekervarer.
Regler om eksport fandtes derimod ikke før  

 1. januar 1976.
 Uanset lægemiddelloven trådte i kraft den 1. januar 1976 var  

 forudsætningen for at sætte de nye bestemmelser vedrørende indførsel og  

 udførsel af lægemidler imidlertid ikke til stede ved lovens ikrafttræden.  

 Dels gav loven importerende og eksporterende lægemiddelvirksomheder en frist  

 indtil den 1. juli 1976 til at søge om godkendelse efter lovens § 8, stk. 1,  

 dels måtte der nødvendigvis gå et stykke tid, førend sundhedsstyrelsen fik  

 behandlet de indkomne ansøgninger.
På denne baggrund havde sundhedsstyrelsen ingen anden mulighed end i  

 medfør af lægemiddellovens § 8, stk. 1, at holde den gamle vareanordnings  

 indførelsesbestemmelser i kraft i overgangsperioden med de liberaliseringer  

 m.v., som vedtagelsen af lægemiddelloven medførte.
Dette blev meddelt  

 Direktoratet for Toldvæsenet inden lovens ikrafttræden.
 Behandling af virksomhedsansøgninger er imidlertid så vidt fremskreden i  

 løbet af 1978, at der nu er basis for at ophæve de gamle regler.
 Fra 2. april 1979 vil erhvervsmæssig import og eksport kun kunne foregå  

 lovligt, såfremt virksomheden ved enhver import og eksport foreviser en af  

 sundhedsstyrelsen udstedt meddelelse om, at den nødvendige tilladelse  

 foreligger for toldvæsenet.
For at lette toldstationernes arbejde med kontrol af de nødvendige papirer  

 har sundhedsstyrelsen i samarbejde med Direktoratet for Toldvæsenet  

 udarbejdet vedlagte formular(* 1), som sundhedsstyrelsen vil udstede i et for  

 virksomheden nødvendigt antal.
Det skal understreges, at formularen alene er  

 bestemt til forevisning for toldvæsenet.
Den erstatter ikke den af  

 sundhedsstyrelsen tidligere meddelte tilladelse til håndtering af lægemidler.  

 Det bemærkes, at toldvæsenet forlanger formularer med orginal underskrift, og  

 at formularen efter forevisning i forbindelse med import eller eksport vil  

 blive returneret til virksomheden.
 Med henblik på udstedelse af det nødvendige antal formularer inden  

 bestemmelsernes ikrafttræden skal man, såfremt De indfører og/eller udfører  

 lægemidler, anmode Dem om snarest og såvidt muligt inden 15. februar 1979 at  

 meddele sundhedsstyrelsen, hvor mange eksemplarer De har behov for.
 SUNDHEDSSTYRELSEN, DEN 25. JANUAR 1979.
 P.D.V.
