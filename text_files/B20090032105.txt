Kapitel 1   Ordningens indhold Kapitel 2   Administration Kapitel 3   Tilskudsberettigede projekter Kapitel 4   Betingelser for tilskud Kapitel 5   Tilskudsberettigede udgifter Kapitel 6   Ændring af projektet og indtræden i tilsagn Kapitel 7   Beregning af tilskud Kapitel 8   Udbetaling af tilskud Kapitel 9   Underretningspligt Kapitel 10   Bortfald og tilbagebetaling af tilskud Kapitel 11   Force majeure Kapitel 12   Klageadgang Kapitel 13   Ikrafttrædelse Bekendtgørelse om tilskud til fremme af energieffektiviteten i erhvervsfiskeriet og i akvakultursektoren I medfør af § 3, jf. § 2, stk. 1, nr. 3, litra a, d og e, § 4, stk. 2, § 5, § 7, stk. 4, § 11, stk. 1, 2 og 4, § 12 og § 13, stk. 1, i lov nr. 1552 af 20. december 2006 om udvikling af fiskeri- og akvakultursektoren (fiskeriudviklingsloven) fastsættes efter bemyndigelse:
Kapitel 1 Ordningens indhold § 1. Ministeriet for Fødevarer, Landbrug og Fiskeri kan inden for de afsatte rammer give tilsagn om tilskud til projekter til fremme af energieffektiviteten om bord på fiskerfartøjer og i akvakultur-anlæg, der omfatter:
 1) Investeringer i udstyr på fiskerfartøjer, jf. §§ 8 og 9.
 2) Pilotprojekter, jf. § 10.
 3) Kollektive foranstaltninger til gennemførelse af energisyn på fiskerfartøjer, jf. § 11.
 Stk. 2. Tilsagn om tilskud efter stk. 1, nr. 1, kan gives til erhvervsfiskere, selskaber og partrederier, der er ejer af et fiskerfartøj.
Stk. 3. Pilotprojekter efter stk. 1, nr. 2, skal gennemføres af en eller flere erhvervsdrivende eller organisationer inden for fiskeri- og akvakultursektoren i partnerskab med et videnskabeligt eller teknisk organ.
FødevareErhverv kan udpege andre organer til at gennemføre pilotprojekter.
 Stk. 4. Kollektive foranstaltninger efter stk.1, nr.3, skal gennemføres med aktiv deltagelse af eller flere organisationer inden for fiskeri- og akvakultursektoren eller andre organisationer eller myndigheder, som FødevareErhverv har anerkendt til formålet.
Kapitel 2 Administration Myndigheder og kontrol § 2. Ministeriet for Fødevarer, Landbrug og Fiskeri ved FødevareErhverv træffer afgørelser efter denne bekendtgørelse.
 § 3. FødevareErhverv foretager kontrol i forbindelse med administrationen efter denne bekendtgørelse.
 Stk. 2. FødevareErhverv forestår den fysiske kontrol og den efterfølgende regnskabskontrol.
 Stk. 3. Efter bemyndigelse kan et andet direktorat under Ministeriet for Fødevarer, Landbrug og Fiskeri forestå den fysiske kontrol og den efterfølgende regnskabskontrol.
 Stk. 4. Til brug for kontrollen indhentes oplysninger fra andre myndigheder i fornødent omfang.
Ansøgning om tilskud § 4. Ansøgning om tilskud skal udfærdiges på et særligt ansøgningsskema, der fås ved henvendelse til FødevareErhverv eller via FødevareErhvervs hjemmeside.
 Stk. 2. En ansøgning om tilskud efter § 1, stk. 1, nr.1 og nr. 2, skal være modtaget i FødevareErhverv inden henholdsvis den 1. marts, den 1. august og den 15. oktober.
 Stk. 3. I tilfælde, hvor sidste dag af ansøgningsfristen efter stk. 2 er en lørdag, søndag, mandag eller en helligdag, udløber ansøgningsfristen den anden hverdag (lørdag ikke medregnet), der følger herefter.
 Stk. 4. FødevareErhverv kvitterer for ansøgningens modtagelse og kan i forbindelse hermed give tilladelse til at iværksætte projektet.
Prioritering og afgørelse § 5. Ansøgninger om tilskud, som er modtaget inden for ansøgningsfristens udløb, og som opfylder betingelserne for tilskud i kapitel 3 og 4, meddeles tilsagn efter en prioritering på grundlag af projekternes indsatsområder og effekter, idet nr. 1 tages i betragtning ved prioriteringen af pilotprojekter, der vedrører investeringer i udstyr ombord på fiskerfartøjer, og nr. 2-4 ved prioriteringen af pilotprojekter og kollektive foranstaltninger:
 1) Forøgelsen af energieffektiviteten ved investeringen i udstyr ombord på fiskerfartøjer.
 2) Projektets forventede effekt i forhold til energieffektiviteten i sektoren.
 3) Direkte anvendelighed i fiskeri- og akvakultursektoren.
 4) Niveauet for de potentielle energibesparelser og  effektiviseringer.
 Stk. 2. FødevareErhverv kan afsætte midler af tilsagnsrammen til henholdsvis investeringer i udstyr ombord på fiskerfartøjer, til pilotprojekter og til kollektive foranstaltninger, jf. § 1, nr. 1, 2 og 3.
 Stk. 3. Til brug for vurderingen af prioriteringen af ansøgninger om tilskud til pilotprojekter jf. § 1, stk. 1, nr. 2, som er af nyskabende karakter kan FødevareErhverv indhente faglige vurderinger af ansøgningerne fra det i henhold til lov om tilskud til fremme af innovation, forskning og udvikling m.v. i fødevare- og jordbrugs- og fiskerisektoren nedsatte udvalg (Innovationsudvalget).
 § 6. FødevareErhverv kan anvende årets bevilling i én ansøgningsperiode eller fordele den på de tre ansøgningsperioder.
 Stk. 2. Hvis ansøgningen kan imødekommes, giver FødevareErhverv tilsagn om tilskud.
 Stk. 3. Der kan gives helt eller delvis afslag på ansøgninger med henvisning til en prioritering af de økonomiske rammer, der er afsat til ordningen.
 § 7. Efter drøftelse i Fiskeriudviklingsudvalget for programmet for anvendelse af Den Europæiske Fiskerifond i Danmark, kan FødevareErhverv eventuelt nedsætte en eller flere rådgivende arbejdsgrupper.
Kapitel 3 Tilskudsberettigede projekter § 8. Tilskud efter § 1, stk.1, nr. 1, kan ydes til projekter omfattende investeringer i udstyr ombord på fiskerfartøjer med det formål at forøge energieffektiviteten om bord på fiskerfartøjet med mindst 5 pct.
 Stk. 2. FødevareErhverv definerer nærmere, hvilke typer investeringer, der er omfattet af stk. 1.
 Stk. 3. Hvis kun en del af projektet er afgørende for de i stk. 1 nævnte resultater, ydes tilskud kun til denne del af projektet.
 § 9. Fartøjet skal på ansøgningstidspunktet have været registreret i EUs flåderegister over fiskerfartøjer i mindst 5 år.
 Stk. 2. Fiskerfartøjer, hvortil der er ydet tilskud i medfør af denne bekendtgørelse, må ikke de første 5 år fra udbetaling af tilskud slettes af EUs flåderegister over fiskerfartøjer.
 Stk. 3. Slettes fiskerfartøjet af EUs flåderegister inden for de første 5 år efter udbetalingen af tilskud, skal tilsagnshaver tilbagebetale en forholdsmæssig del af det udbetalte beløb.
§ 10. Tilskud efter § 1, stk. 1, nr. 2, kan gives til tidsbegrænsede projekter, af fælles interesse med et bredere anvendelsesområde end foranstaltninger, som private virksomheder og organisationer normalt gennemfører.
Pilotprojekterne skal teste tekniske forbedringer, der har til formål at reducere energiforbruget for fartøjer, motorer, udstyr eller redskaber.
Stk. 2. Pilotprojekter skal sigte mod at tilvejebringe brugbare resultater og skal følges op videnskabeligt.
Der skal udarbejdes en teknisk rapport om hvert af de pilotprojekter, der modtager tilskud.
 § 11. Tilskud efter § 1, stk. 1, nr. 3, kan gives til kollektive projekter, hvor der gennemføres enegisyn på fiskerfartøjer med henblik på at foreslå konkrete anbefalinger til forøgelse af fartøjets energieffektivitet.
Kapitel 4 Betingelser for tilskud § 12. Det er en betingelse for tilskud til et projekt, 1) at de samlede tilskudsberettigede investeringer beløber sig til mindst 50.000 kr., 2) at de nødvendige tilladelser fra offentlige myndigheder opnås, 3) at ansøger afgiver de oplysninger, FødevareErhverv anmoder om til brug for sagsbehandling, 4) at tilsagnshaver indsender udbetalingsanmodning og projektrapport rettidigt, jf. § 19, stk. 4, 5) at projektet og investeringerne vedrørende udstyr ombord på fiskerfartøjer, hvortil der er ydet tilskud, opretholdes af tilsagnshaver i en periode på mindst fem år fra datoen for afsluttende udbetaling af tilskud, og 6) at udbetalingsanmodninger med tilhørende originale regnskabsbilag holdes tilgængeligt indtil 31. december 2021.
 Stk. 2. FødevareErhverv fastsætter i tilsagnet nærmere betingelser om tilsagnshavers forpligtigelse til at informere om den offentlige medfinansiering af projektet og til at offentliggøre oplysninger om projektet på tilsagnshavers hjemmeside eller i relevante dagblade og tidsskrifter.
Stk. 3. Tilsagnshaver er forpligtet til at indsende en rapport om projektets effekter 2 og 5 år efter afsluttende udbetaling af tilskud.
I tilsagnet fastsættes, hvilke oplysninger, der skal gives i rapporterne.
 Stk. 4. FødevareErhverv kan i tilsagnet fastsætte yderligere betingelser for tilskud.
Kapitel 5 Tilskudsberettigede udgifter § 13. Tilskud til projekter efter § 1, stk. 1, nr. 1, kan ydes til de faktiske udgifter, der er nødvendige for gennemførelse af projektet.
Stk. 2. Tilskud til projekter efter § 1, stk. 1, nr. 2 og 3, kan ydes til faktiske udgifter, som afholdes af de organisationer eller virksomheder, som deltager i projektet, og som er nødvendige for gennemførelsen af projektet, herunder også intern løn til ansatte i en organisation eller virksomhed, som deltager i projektet.
Udgifter til eksterne leverandører skal være baseret på indhentede tilbud eller åbent udbud.
Indirekte udgifter er støtteberettigede udgifter, hvis de er baseret på faktiske omkostninger ved gennemførelsen og fordeles i forhold til de direkte udgifter efter en behørigt velbegrundet, fair og rimelig metode.
 Stk. 3. Dokumenterede indirekte udgifter efter stk. 2 kan maksimalt medtages med et beløb svarende til 44 pct. af de direkte lønudgifter.
Stk. 4. De tilskudsberettigede udgifter efter stk. 1 og 2 kan endvidere omfatte 1) udgifter til attestation af betalte udgifter, 2) udgifter til attestation af betalte udgifter, 3) andre udgifter, som FødevareErhverv vurderer at være nødvendige for at gennemføre projektet.
§ 14. De tilskudsberettigede udgifter efter § 13 kan ikke omfatte 1) udgifter til projekter efter § 1, stk. 1, nr.1, hvortil der ydes tilskud efter anden lovgivning, 2) udgifter til projekter efter § 1, stk. 1, nr.2 og 3, hvortil der ydes andre EU-tilskud, 3) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 4) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 5) udgifter til køb af grunde og bygninger og omkostninger forbundet hermed, 6) udgifter til køb af brugt eller renoveret udstyr, 7) finansierings-, revisions-, advokat- og pengeinstitutomkostninger, medmindre disse skyldes krav fra FødevareErhverv, 8) udgifter til investeringer vedrørende kontor og kantine, 9) udgifter til køb af køretøjer til ekstern transport, og 10) moms, medmindre denne endeligt bæres af tilsagnshaver.
§ 15. De tilskudsberettigede investeringer kan for det enkelte fartøj i perioden 2007-2013 ikke overstige 50 pct. af fartøjets forsikringsværdi den 1. januar i ansøgningsåret.
Hvis fartøjet ikke er forsikret, foretages en vurdering af fartøjets værdi efter retningslinier fra FødevareErhverv.
Kapitel 6 Ændring af projektet og indtræden i tilsagn § 16. Ændring af et projekt kan godkendes af FødevareErhverv på betingelse af, at ændringen efter FødevareErhvervs vurdering er i overensstemmelse med projektets formål.
Ansøgning om ændring af et projekt skal godkendes af FødevareErhverv, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer af et projekt.
§ 17. FødevareErhverv kan efter ansøgning tillade, at en anden, der ifølge § 1 kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
Kapitel 7 Beregning af tilskud § 18. Tilskud efter § 1, stk. 1, nr. 1, ydes med op til 30 pct. af de tilskudsberettigede udgifter.
Hvis de tilskudsberettigede investeringer gennemføres i henhold til en anbefaling i et af en energikonsulent gennemført energisyn på fiskerfartøjet, jf. § 11, ydes tilskud med op til 60 pct.
Energisyn skal være foretaget inden projektet igangsættes, og inden FødevareErhverv træffer afgørelse om tilskud.
Dog kan energisyn indtil den 1. oktober 2009 også foretages efter projekter er igangsat, dog senest 6 uger efter ansøgningen er indsendt.
 Stk. 2. Tilskud efter § 1, stk. 1, nr. 2 og 3, ydes med op til 100 pct. af de tilskudsberettigede udgifter.
 Stk. 3. En del af tilskuddet til projekter efter § 1, stk. 1, nr. 2 og 3, kan erstattes af andre offentlige midler.
Kapitel 8 Udbetaling af tilskud § 19. Udbetaling af tilskud sker på grundlag af en opgørelse over tilsagnshavers betalte tilskudsberettigede projektudgifter, der skal kunne dokumenteres.
Anmodning om udbetaling af tilskud skal ske på et særligt skema og vedlægges en revisorerklæring fra en registreret eller statsautoriseret revisor.
Skemaer og formular til revisorerklæring fås ved henvendelse til FødevareErhverv eller via FødevareErhvervs hjemmeside.
 Stk. 2. Anmodningen om udbetaling af tilskud indsendes til FødevareErhverv.
Stk. 3. Tilskud til pilotprojekter og til kollektive foranstaltninger; jf. § 1, stk. 1, nr. 2 og 3, kan udbetales i indtil 3 rater.
De enkelte rater skal udgøre mindst 20 pct. af det totale tilsagnsbeløb.
Stk. 4. Anmodning om slutudbetaling efter afslutning af et projekt efter § 1, stk. 1, nr. 2 og 3, skal sammen med en projektrapport være FødevareErhverv i hænde senest 21 måneder efter tilsagnsdatoen, med mindre FødevareErhverv har fastsat en anden frist.
Anmodning om udbetaling efter afslutning af et projekt efter § 1, stk. 1, nr. 1, skal sammen med en projektrapport være FødevareErhverv i hænde senest 15 måneder efter tilsagnsdatoen, med mindre FødevareErhverv har fastsat en anden frist.
 Stk. 5. Tilskuddet overføres til tilsagnshavers NemKonto.
Kapitel 9 Underretningspligt § 20. Tilsagnshaver skal i hele perioden, hvor betingelserne for tilskud skal opfyldes, på forlangende afgive erklæring til FødevareErhverv om, hvorvidt betingelserne for tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilskud skal opfyldes, forpligtet til uden ugrundet ophold at give FødevareErhverv meddelelse om forhold, der kan medføre bortfald af tilsagn eller tilbagebetaling af tilskud efter § 21.
Kapitel 10 Bortfald og tilbagebetaling af tilskud § 21. Tilsagn om tilskud bortfalder, hvis 1) betingelserne for tilskud ikke er opfyldt, 2) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 3) der ikke ydes den nødvendige bistand ved kontrollens gennemførelse, 4) tilsagnshaver ikke opfylder sin underretningspligt efter § 21, eller 5) projektet ikke gennemføres i overensstemmelse med den godkendte ansøgning.
Stk. 2. I de i stk. 1 nævnte tilfælde træffer FødevareErhverv afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencerente.
Rentetillægget udgør dog mindst 50 kr.
Kapitel 11 Force majeure § 22. FødevareErhverv anerkender følgende begivenheder som force majeure:
 1) Tilsagnshavers død.
 2) En alvorlig naturkatastrofe, der i væsentlig grad berører tilsagnshavers virksomhed.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. FødevareErhverv kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 23. Hvis tilsagnshaver eller dennes dødsbo ønsker at påberåbe sig force majeure, skal dette meddeles FødevareErhverv skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 12 Klageadgang § 24. Afgørelser, truffet af FødevareErhverv i medfør af denne bekendtgørelse, kan påklages til ministeren for fødevarer, landbrug og fiskeri.
Stk. 2. Klagen skal indgives gennem FødevareErhverv.
Klagen skal være FødevareErhverv i hænde senest 4 uger efter modtagelsen af den afgørelse, klagen vedrører.
 Stk. 3. FødevareErhverv kan genoptage en sag, efter at der er indgivet en klage.
Kapitel 13 Ikrafttrædelse § 25. Bekendtgørelse træder i kraft den 30. april 2009.
