Nr LSF 236 Forslag til Lov om midlertidig udlejning af det danske søværns fregatter Fremsat af Annette Just (FP) Behnke (FP) Pia Dahl (FP) Glistrup (FP)  

 Kirsten Madsen (FP) den 16. marts 1988 § 1. Forsvarsministeren bemyndiges til at udleje de to oplagte fregatter til brug ved beskyttelse af danske handelsskibe i og ved Den Persiske Golf.
§ 2. Uanset indgået aftale i henhold til § 1 kan forsvarsministeren uden varsel hjemtage fregatterne, såfremt han skønner det nødvendigt af hensyn til Danmarks sikkerhed.
§ 3. Lejen skal mindst dække den ekstra udgift, der opstår som følge af, at skibene ikke længere er oplagt, så udlejningen mindst bliver udgiftsnetural for statskassen.
§ 4. Under udlejningen står fregatterne under den danske stats kommando.
Bemærkninger til lovforslaget Det danske søværn må kunne sættes ind til beskyttelse af de danske handelsskibe, som er udsat for at blive beskudt og generet på anden måde i internationalt farvand, herunder i Den Persiske Golf.
Udgiften hertil må afholdes som en omkostning, der efter markedsmekanismens normale prisdannelsesteknik nedfælder sig i fragtraterne og dermed i de transporterede varers salgspris.
I relation til mindstelejebestemmelserne i forslagets § 3 bemærkes, at der alene er tale om driftsudgifter, hvorimod det ikke nødvendigvis ifølge lejekontrakten behøver at være lejerens risiko, hvis der lides formuetab under lejemålet.
§ 4 er ikke til hinder for, at regeringen optager forhandlinger med FN eller et NATO-land, for eksempel USA, om at forøge fregatternes indsats med andre landes styrker, men hvis der ønskes et arrangement, så andre end den danske stat helt eller delvis skal styre fregatterne under operationer, må en beslutning herom tages i form af, at den danske stat vedtager det ved ændring af den foreslåede § 4.
