 I medfør af §§ 17 og 29 i lov om almindelig arbejderbeskyttelse, jfr.  

 lovbekendtgørelse nr. 297 af 4. juli 1968, §§ 9 og 11 i lov om  

 arbejderbeskyttelse inden for handels- og kontorvirksomhed, jfr.  

 lovbekendtgørelse nr. 298 af 4. juli 1968, og §§ 9 og 21 i lov om  

 arbejderbeskyttelse inden for landbrug, skovbrug og gartneri, jfr.  

 lovbekendtgørelse nr. 299 af 4. juli 1968, fastsættes herved følgende:
§ 1.  Fra 1. september 1970 skal selvkørende  

 motorredskaber, der i henseende til risiko for væltning og/eller stejling kan  

 sidestilles med motorredskaber opbygget på grundlag af to-akslede traktorer,  

 ved levering som nye til brug her i landet være forsynet med beskyttelse for  

 føreren (førerværn), hvorved denne er tilbørligt sikret ved motorredskabets  

 væltning sidelæns eller bagover.
Beskyttelsen skal være godkendt af  

 direktoratet for arbejdstilsynet.
 Stk. 2.  Samme krav gælder alle sådanne motorredskaber,  

 der er importeret som brugte, når første levering til brug her i landet sker  

 1. september 1970 eller senere.
 Stk. 3.  Kravene i § 1, stk. 1 og 2, gælder ikke sådanne  

 motorredskaber, hvis egenvægt efter fradrag af den beregnede vægt af  

 fastmonteret udstyrr til arbejdsredskaber, kontravægt o.lign. overstiger 7  

 tons.
 Stk. 4.  Beskyttelsen skal bestå i et styrtsikkert  

 førerhus eller en beskyttelsesbøjle (førerværn) udført i overensstemmelse med  

 de sikkerhedsanvisninger for styrtsikre førerhuse og beskyttelsesbøjler til  

 visse selvkørende motorredskaber, der er optaget som bilag til denne  

 bekendtgørelse, samt efter de i §§ 2 og 3 indeholdte regler.
 § 2.  Godkendelse kan meddeles, når førerværnet sammen  

 med den redskabsmodel, på hvilken montering skal ske, er afprøvet med  

 tilfredsstillende resultat af Statens Redskabsprøver eller af en tilsvarende  

 udenlandsk prøveanstalt.
 Stk. 2.  Omkostningerne ved afprævning skal bæres af  

 den, der begærer prøven afholdt, såsom konstruktøren, fabrikanten eller  

 leverandøren.
 § 3.  Direktoratet for arbejdstilsynet kan påbyde, at  

 førerhuset leveres med det advarselsopslag, der er omtalt i bilaget, pkt. 12.
 § 4.  Direktoratet for arbejdstilsynet kan i de  

 enkelte tilfælde eller ved motorredskaber af særlig konstruktion eller til  

 særligt anvendelsesformål tillade afvigelser fra bestemmelserne i denne  

 bekendtgørelse eller de dertil knyttede anvisninger, når det skønnes rimeligt  

 og forsvarligt.
 § 5.  Overtrædelse af denne bekendtgørelse og de  

 nævnte anvisninger straffes efter § 71 i lov om almindelig  

 arbejderbeskyttelse, jfr. lovbekendtgørelse nr. 297 af 4. juli 1968, § 25 i  

 lov om arbejderbeskyttelse inden for handels- og kontorvirksomhed, jfr.  

 lovbekendtgørelse nr. 298 af 4. juli 1968, og § 24 i lov om  

 arbejderbeskyttelse inden for landbrug, skovbrug og gartneri jfr.  

 lovbekendtgørelse nr. 299 af 4. juli 1968, med bøde, for så vidt forholdet  

 ikke efter lovgivningens almindelige bestemmelser medfører højere straf.
 § 6.  Denne bekendtgørelse træder i kraft den 1.  

 september 1970, således at godkendelse af førerværn kan meddeles fra denne  

 dato.
 Arbejdsministeriet, den 1. maj 1970.
 Lauge Dahlgaard.
 /Lundbeck.
 Bilag.
 Sikkerhedsanvisninger for styrtsikre førerhuse og beskyttelsesbøjler til  

 visse selvkørende motorredskaber.
 1. Førerhuse skal have en sådan styrke og være så  

 sikkert monteret på motorredskaber, at føreren og eventuelle passagerer i  

 huset opnår tilfredsstillende beskyttelse mod at komme til skade, dersom  

 motorredskabet vælter eller stejler.
Anm.: Styrken anses som tilstrækkelig, dersom huset uden deformation, som  

 kan anses at indebære fare for fører eller passagerer, består følgende prøver  

 udført på samme hus og i nedennævnte rækkefølge: a.Slagprøve med pendulklods  

 i vandret retning bagfra mod den del af huset, som kan ventes at optage  

 stødet ved stejling.
Klodsens vægt skal være mindst 1 ton.
Slagenergien,Lb  

 kmp, skal være Lb = 250 + 0,04 x G. b.Slagsprøve med pendulklods i vandret  

 eller noget nedadvendende retning fra siden vinkelret mod husets øverste del.  

 Klodsens vægt skal være mindst 1 ton.
Slagenergien, Ls kmp, skal være Ls =  

 250 + 0,3 x G.
For motorredskaber fra og med 4,5 tons vægt beregnes  

 slagenergien, Ls, efter formlen: Ls = 700 + 0,2 x G. c.Statisk belastning  

 lodret fra oven mod husets øverste del med en kraft svarende til to gange  

 motorredskabets vægt (G). Belastningen fordeles på bærende detaljer ved  

 passende mellemlæg.
For G indsættes overalt: Den ubelastede maksimale vægt af  

 motorredskabet med fyldte tanke efter fradrag af den beregnbede vægt af  

 fastmonteret udstyr til arbejdsredskaber, kontravægt o.lign.
Motorredskabet  

 skal under prøven være solidt forankret til fast underlag.
2. Førerhuse skal være således udført, at fremstående  

 dele, såsom stagjern, hjørner eller kanter, ikke umiddelbart kan forårsage  

 skade.
Det kan f.eks. blive nødvendigt at sikre vinduesviskerens motor ved  

 polstring.
Opmærksomheden må særligt rettes mod indertagets beskaffenhed,  

 navnlig over førerens hoved.
I øvrigt henvises til »Almene  

 sikkerhedsforskrifter« (* 1), som for aktuelle punkters vedkommende må  

 iagttages.
3. Døre skal, såfremt intet er til hinder derfor,  

 anbringes på begge sider af huset.
Hvor det er nødvendigt for at lette ind-  

 og udstigning, skal der findes stigbøjle og håndtag.
Huset skal i øvrigt være således indrettet, at føreren og passagerer let  

 kan komme ud, dersom motorredskabet er væltet eller stejlet.
Udgangene skal  

 være lette at åbne fra husets inderside.
Anm.: Kravene i andet stykke anses for opfyldt, dersom huset er åbent  

 eller oplukkeligt bagtil og desuden har enten en dør på hver side eller dør  

 på den ene side og tagluge eller aftageligt tag.
Det samme gælder, dersom  

 huse, der mangler sidedøre, er forsynet med tagluge samt er åbne eller  

 oplukkelige bagtil og tillader yderligere mindst een mulighed for at komme  

 ud.
4. Huset skal være således udformet, at det ikke  

 hindrer montering eller tilkobling af sådanne maskiner, redskaber, vogne  

 o.s.v., som normalt anvendes til motorredskaber.
Det skal være så rummeligt,  

 at føreren har god bevægelsesfrihed under kørslen samt ved betjening af  

 maskiner, redskaber, vogne o.s.v.
Føreren skal i albuehøjde have en fri  

 afstand på mindst 45 cm til hver side målt fra rattets centrum.
Afstanden  

 mellem belastet sæde (ca. 70 kg) monteret med standardpolstring og tagets  

 laveste del skal være mindst 1 m.
Den mindste frie afstand omkring rattets  

 omkreds skal i motorredskabets længderetning være 6 cm og iøvrigt 8 cm.
5. Huset skal være forsynet med vinduer, som giver  

 tilstrækkeligt udsyn.
Vinduerne skal have ruder af et materiale, som ikke ved  

 knusning giver skarpe spidser.
 6. Døre til huset, oplukkelige vinduer eller andre  

 bevægelige dele skal være holdbart udført.
 7. Huset skal være forsynet med vinduesvisker.
8. Huset skal være således indrettet, at den kørende i  

 videst mulig udstrækning kan undgå generende træk.
Tilfredsstillende  

 ventilationsmuligheder skal dog findes.
 9. Huset skal i videst mulig udstrækning være således  

 udført og monteret, at føreren ikke udsættes for generende støj.
10. Materialet i svejste konstruktioner skal være  

 egnet til svejsning.
Svejsearbejde må kun udføres af kvalificerede svejsere.
 11. Bestemmelserne i pkt. 1-10 om førerhuse gælder i  

 tillempet form også for beskyttelsesbøjler.
 12. I førerhuset (beskyttelsesbøjlen) skal findes et  

 opslag med tydelig og holdbar tekst af følgende ordlyd:
ADVARSEL Ved væltning:
 Hold fast i rattet.
Spring ikke af! (* 1) Kan fås ved henvendelse til direktoratet for arbejdstilsynet,  

 Upsalagade 20, 2100 København Ø.
