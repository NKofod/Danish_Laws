(Til seminarierektorerne ved statens  

 seminarier) I henhold til § 45, stk. 2, i lov om tjenestemænd i staten, folkeskolen og  

 folkekirken er der mellem undervisningsministeren og Danske Statsembedsmænds  

 Samråd indgået nedenstående aftale om tjenestetiden for lærere, der er ansat  

 som tjenestemænd ved statens seminarier.
 »Indledning.
 Det pligtige årlige undervisningstimetal er fastsat under hensyntagen til,  

 at det påhviler seminariernes lærere - ud over at tilrettelægge og forberede  

 undervisningen m.v. - at varetage en række opgaver uden direkte forbindelse  

 med undervisningen, herunder særlige samarbejdsopgaver bl.a. i form af  

 deltagelse i de i undervisningsministeriets bekendtgørelse af 8. januar 1970  

 omhandlede råd og udvalg m.m., ligesom det påhviler dem at tilrettelægge og  

 deltage i studieuger, ekskursioner m.v., at yde vejledning i og uden for  

 undervisningstiden, herunder i vejledningstimer, samt at gennemføre prøver og  

 eksaminer.
 Det pligtige undervisningstimetal.
§ 1.  Det normale pligtige antal undervisningstimer  

 for seminarielektorer og seminarieadjunkter er 684 timer svarende til 19  

 ugentlige timer i 2 semestre a 18 uger.
For så vidt angår fællesfagene dansk,  

 regning og undervisningslære omregnes undervisningstimerne i forholdt 7:8,  

 medens undervisningstimer i liniefag og pædagogiske specialer omregnes i  

 forholdt 4:5. Forelæsninger omregnes således, at 1 forelæsningstime regnes  

 som 2 1/2 årstime ved opgørelsen af årstimetallet (684).
 Stk. 2.  For seminarielektorer, der er ansat i en i  

 henhold til § 30, stk. 4, i lov om tjenestemandslønninger m.m. og  

 klassificering af tjenestemandsstillinger i staten, folkeskolen og  

 folkekirken oprettet stilling som studielektor, kan det i stk. 1 anførte  

 pligtige timetal med undervisningsministeriets godkendelse nedsættes, såfremt  

 omfanget af studielektorens særlige opgaver i det enkelte tilfælde begrunder  

 dette.
 Stk. 3.  Undervisningstimerne skal normalt være af 50  

 minutters varighed.
 Stk. 4.  Det pligtige undervisningstimetal nedsættes  

 efter de regler, der måtte blive aftalt om timereduktion for administrativt  

 arbejde m.v., samt ved det 60. år.
§ 2.  Seminarierektorernes pligtige timetal fastsættes  

 til 180 årstimer, svarende til 5 ugentlige timer i 2 semestre a 18 uger.
For  

 seminarierektorer ved særlig store seminarier, herunder seminarier med  

 tilknyttet kursus til højere forberedelseseksamen og/eller øvelsesskole, kan  

 der med undervisningsministeriets i det enkelte tilfælde meddelte godkendelse  

 ske nedsættelse af det fastsatte pligtige timetal.
 Løntimetallet og dets beregning.
 § 3.  Beregningen af det timetal, som skal lægges til  

 grund for lønberegningen (løntimetallet) foretages med udgangspunkt i  

 skematimetallet, hvortil lægges samtlige timereduktioner og eventuelle  

 kursustimer.
 Stk. 2.  Hvis løntimetallet overstiger det pligtige  

 undervisningstimetal for vedkommende tjenestemand, skal de fremkomne  

 overtimer vederlægges efter de regler, der måtte blive aftalt derom.  

 Studielektorer og rektorer kan dog ikke oppebære overtimebetaling.
 Særlige hverv.
 § 4.  For seminarielektorer og seminarieadjunkter, der  

 påtager sig særlige hverv, som ikke kan henføres under de pågældendes  

 undervisnings- eller tjenestepligter, kan der ydes reduktion i det pligtige  

 timetal eller anden vederlæggelse efter nærmere aftalte regler, der bygger på  

 de for administrativt personale gældende arbejdstidsnormer.
 Timereduktion ved det 60. år.
 § 5.  Fra begyndelsen af det semester, i hvilket  

 tjenestemanden fylder 60 år, ydes der timereduktion efter nedenstående skala.  

 Aldersreduktionen ydes med det halve antal årstimer, såfremt den pågældende  

 fylder 60 år i forårssemesteret.
 Særlige bestemmelser.
 § 6.  For undervisning i henhold til lov nr. 220 af  

 11. juni 1954 gælder de i undervisningsministeriets cirkulærskrivelse af 20.  

 juli 1961 vedrørende det pligtige timetal for rektorer og lærere ved  

 statsseminarierne, statsøvelsesskolerne og statens seminarium for  

 småbørnslærerinder uændret, således at disse timer ved opgørelsen af  

 årstimetallet omregnes i forholdet 21:19.
 Stk. 2.  For seminarierektor, seminarielektorer og  

 seminarieadjunkter ved Færøernes Seminarium i Thorshavn gælder reglerne i  

 undervisningsministeriets cirkulærskrivelse af 20. juli 1961 vedrørende det  

 pligtige timetal for rektorer og lærere ved statsseminarierne,  

 statsøvelsesskolerne og statens seminarium for småbørnslærerinder uændret.
 Stk. 3.  For forstander, overlærere og lærere ved  

 Statens Seminarium for Småbørnslærerinder gælder en årsnorm på 960 timer,  

 svarende til 24 timer ugentlig i 40 uger, hvori kan indgå konferencetimer  

 m.v. efter undervisningsministerens nærmere bestemmelse.
 Ikrafttrædelsesbestemmelse.
§ 7.  Bestemmelserne i denne aftale har virkning fra  

 1. august 1970.« § 8.  Bestemmelserne i dette cirkulære træder i stedet  

 for undervisningsministeriets cirkulærskrivelse af 20. juli 1961 vedrørende  

 det pligtige timetal for rektorer og lærere ved statsseminarierne,  

 statsøvelsesskolerne og statens seminarium for småbørnslærerinder for så vidt  

 angår undervisningen efter lov nr. 235 af 8. juni 1966 om uddannelse af  

 lærere til folkeskolen.
 Undervisningsministeriet, den 2. marts  

 1971.
 P.M.V.
 E.B.
 Poul Mikkelsen.
