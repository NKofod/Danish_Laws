Vejledning om opkrævning og inddrivelse  

 m.v. af bøder, konfiskationsbeløb og sagsomkostninger samt  

 eftergivelse af bøder og konfiskationsbeløb  

 (bødevejledningen) Afsnit I Regelgrundlag Kapitel 1 Lovgrundlaget Bøder 1. Efter retsplejelovens § 997, stk. 1,  

 drager politimesteren omsorg for straffedommes fuldbyrdelse, herunder  

 bødestraf.
Dette gælder også bødestraf, som retten  

 pålægger i en civilsag mod vidner eller andre, jf.  

 retsplejelovens § 1006, samt domme, hvor retten som tvangsmiddel  

 fastsætter en fortløbende bøde (tvangsbøde), jf.  

 retsplejelovens § 997, stk. 3.
2. I visse tilfælde kan bøder  

 endvidere vedtages over for eller pålægges af en administrativ  

 myndighed.
Efter reglerne i retsplejelovens § 924 og § 936 kan bøder  

 vedtages på grundlag af et bødeforelæg fra  

 anklagemyndigheden eller politiet, eller bøden kan vedtages  

 indenretligt, og der kan efter regler i andre love pålægges eller  

 vedtages bøder, herunder tvangsbøder, for anden administrativ  

 myndighed.
 3. Reglerne om fuldbyrdelse af  

 bødestraf findes i straffuldbyrdelseslovens kapitel 16. Lovens §§  

 90-93 har følgende ordlyd:
» Stk. 2. Justitsministeren eller den, der bemyndiges  

 dertil, kan tillade henstand med eller afdragsvis betaling af  

 bøden.
 Stk. 3. Justitsministeren fastsætter  

 bestemmelser om opkrævning af bøder og om den administrative  

 behandling af sager om eftergivelse af bøder.
 Stk. 4. Justitsministeren kan endvidere  

 fastsætte bestemmelser om, at politiets afgørelse om henstand  

 med eller afdragsvis betaling af bøder ikke kan indbringes for  

 højere administrativ myndighed.
 § 91. Betales en bøde ikke,  

 inddrives den, medmindre politiet skønner, at inddrivelse ikke er  

 mulig eller væsentligt vil forringe den pågældendes  

 levevilkår.
Stk. 2. Politiet kan inddrive bøder i  

 straffesager, der forfølges af det offentlige, ved udpantning og ved  

 indeholdelse i den pågældendes indtægter efter reglerne om  

 inddrivelse af personlige skatter i kildeskatteloven og reglerne i lov om Det  

 Fælles Lønindeholdelsesregister.
Pålæg om  

 indeholdelse gives af politiet.
Stk. 3. Politiet kan hos andre offentlige  

 myndigheder indhente de oplysninger, der er nødvendige for at varetage  

 indeholdelsen.
Endvidere kan politiet fra registre, der føres af  

 offentlige myndigheder, herunder domstolene, kræve de oplysninger om  

 skyldnerens forhold, som findes af betydning for tvangsfuldbyrdelsen.  

 Oplysningerne meddeles skriftligt eller ved direkte  

 dataoverførsel.
 § 92. Justitsministeren fastsætter  

 regler om indeholdelse af indtægter efter § 91, stk. 2, herunder om  

 indberetning til Det Fælles Lønindeholdelsesregister, om  

 skyldnerens pligt til at give politiet oplysninger til brug ved  

 indeholdelsen, om pligter og erstatningsansvar for den indeholdelsespligtige  

 og om udpantningsret for beløb, som den indeholdelsespligtige  

 hæfter for.
Stk. 2. For forsætlig eller uagtsom  

 overtrædelse af bestemmelser, der er fastsat i medfør af stk. 1,  

 kan fastsættes bødestraf.
Der kan tillige fastsættes  

 bestemmelser om strafansvar for selskaber m.v. (juridiske personer) efter  

 reglerne i straffelovens 5. kapitel.
§ 93. Fuldbyrdelse af forvandlingsstraf  

 for en bøde sker efter kapitel 2 om almindelige bestemmelser for  

 fuldbyrdelse af straf og afsnit II om fuldbyrdelse af fængselsstraffe,  

 jf. straffelovens §§ 53-55.« Konfiskationsbeløb 4. Konfiskation kan være bestemt ved  

 dom, eller der kan være sket indenretlig vedtagelse, jf.  

 retsplejelovens § 936. Konfiskation kan endvidere være vedtaget for  

 administrativ myndighed, jf. retsplejelovens §§ 924, stk. 5. Efter  

 retsplejelovens § 997, stk. 2, 2. pkt., gælder reglerne i  

 straffuldbyrdelseslovens § 90, stk. 4, § 91, stk. 2 og 3, og § 92 også  

 for inddrivelse af konfiskationsbeløb.
Sagsomkostninger 5. Efter retsplejelovens § 1012 kan det  

 offentliges sagsomkostninger i straffesager af retten pålægges  

 erstattet, eller spørgsmålet om erstatning af sagsomkostninger  

 kan afgøres med vedtagelse.
Efter retsplejelovens § 1013, stk. 3,  

 gælder reglerne i straffuldbyrdelseslovens § 90, stk. 4, § 91, stk. 2  

 og 3, og § 92 også for inddrivelse af sagsomkostninger.
6. Personer, der har været indsat i  

 Kriminalforsorgens institutioner inden den 1. juni 1994, skal betale  

 for udgifter til underhold, forplejning og hjemsendelse til og med den 31.  

 maj 1994, jf.
Justitsministeriets cirkulære nr. 93 af 20. maj 1994 om  

 afsoningsomkostninger.
Sådanne afsoningsomkostninger henregnes til  

 sagsomkostninger, jf. § 3, stk. 2, i lov nr. 367 af 18. maj 1994 om  

 ændring af straffeloven og lov om udgifterne i strafferetsplejen, jf. §  

 7 i lov nr. 93 af 11. april 1916, som ændret ved lov nr. 166 af 18. maj  

 1937, om udgifterne i strafferetsplejen.
Kapitel 2 Bødebekendtgørelsens  

 anvendelsesområde 7. I tilknytning til ovennævnte  

 lovbestemmelser har Justitsministeriet udstedt bekendtgørelse nr. 394  

 af 17. maj 2001 om opkrævning og inddrivelse m.v. af bøder,  

 konfiskationsbeløb og sagsomkostninger, samt  om den administrative  

 behandling af sager om eftergivelse (bødebekendtgørelsen).  

 Bekendtgørelsen finder anvendelse ved opkrævning og inddrivelse  

 af ovennævnte bøder, konfiskationsbeløb og  

 sagsomkostninger.
 8. Når vidner eller andre  

 pålægges bøder i en civilsag, skal retterne sende udskrift  

 af dommen eller kendelsen til vedkommende politimyndighed, jf.  

 Justitsministeriets cirkulære nr. 157 af 5. september 1991.
 9. For så vidt angår  

 bøder, gælder bekendtgørelsen og vejledningen kun i det  

 omfang, det påhviler politiet at fuldbyrde bøden, jf.  

 retsplejelovens § 997, stk.1, eller hvis bøden er vedtaget over for  

 politiet, eller overtaget af politiet efter reglerne i  

 bekendtgørelsens § 1, stk. 3-4.
 Er bøden pålagt af en myndighed, der ikke  

 selv har adgang til inddrivelsesformer, som sikrer en tilstrækkelig  

 effektiv inddrivelse, og som derfor f.eks. ikke kan foranledige  

 tvangsfuldbyrdelse iværksat, kan politiet overtage inddrivelsen, jf.  

 bødebekendtgørelsens § 1, stk. 3, nr. 1.
Er bøden pålagt af en myndighed, der har en  

 sådan adgang til inddrivelsesformer, f.eks. told- og  

 skattebøder, er bøden ikke omfattet af  

 bekendtgørelsen og vejledningen, idet bøderne som udgangspunkt  

 skal opkræves og inddrives af vedkommende myndighed selv.
Vedtagne  

 bøder kan dog overtages af politiet, men kun hvis  

 følgende betingelser er opfyldt: Vedkommende myndighed skal over for  

 politiet godtgøre, at skyldneren ikke har vilje til at betale bøden helt eller  

 delvist, og at inddrivelse i øvrigt ikke har været mulig, f.eks. ved  

 lønindeholdelse eller tvangsfuldbyrdelse, jf.  

 bødebekendtgørelsens § 1, stk. 3, nr. 2.
 Politiets overtagelse af told- og skattebøders  

 inddrivelse skal således kun ske i tilfælde, hvor betingelserne  

 for at lade forvandlingsstraffen træde i stedet for bøden  

 må antages at være til stede, jf. pkt. 68-74.
 Politiet kan endvidere overtage inddrivelsen, som ellers  

 påhviler en anden myndighed, hvis særlige omstændigheder,  

 herunder en samlet behandling af flere krav, gør overtagelse  

 hensigtsmæssig, jf. bødebekendtgørelsens § 1, stk. 3, nr.  

 3.
 Efter bødebekendtgørelsens § 1, stk. 4,  

 gælder bekendtgørelsen og vejledningen også for  

 bøder, der overtages fra Grønland eller fra Finland, Island,  

 Norge og Sverige.
 Politiet kan herudover kun overtage inddrivelsen af  

 bøder, hvis der i lovgivningen er særlig hjemmel hertil.
 10. Bøder pålagt af  

 EU-Kommissionen er ikke omfattet af bekendtgørelsen.  

 Sådanne bøder fuldbyrdes som civilretlige krav, jf.  

 EU-traktatens artikel 192.
Bøde eller afdrag på en bøde, som  

 skyldneren skal betale som forudsætning for benådning, jf.  

 udsættelses- og benådningsbekendtgørelsens § 13, er  

ikke omfattet af bekendtgørelsen.
I tilfælde, hvor  

 sådanne bøder skal opkræves, samtidig med at skyldneren  

 betaler på anden bøde, konfiskations- eller sagsomkostninger,  

 opstår imidlertid spørgsmålet om rækkefølge  

 for afskrivning af indbetalte afdrag.
Denne problemstilling er nærmere  

 omtalt nedenfor under pkt. 15.
11. Efterbetalings- og afgiftsbeløb  

 er ikke omfattet af bekendtgørelsen eller vejledningen.
Efter  

 aftale med vedkommende myndighed kan der dog indgå efterbetalings-  

 eller afgiftsbeløb i en samlet afdragsordning.  

 Rækkefølgen for afskrivning skal være aftalt, jf.  

 bødebekendtgørelsens § 22, stk. 2. Selv om efterbetalings-  

 eller afgiftsbeløb indgår i en afdragsordning, er det fortsat  

 vedkommende myndighed selv, som afgør ethvert spørgsmål  

 om eventuel henstand eller om, hvorvidt beløbene skal afskrives som  

 uerholdelige.
12. Politiets opkrævning m.v. af  

  beløb, der er opstået som regreskrav over for dømte i  

 tilfælde, hvor der er ydet erstatning til voldsofre, er ikke  

 omfattet af bekendtgørelsen.
Politiets afgørelser  

 vedrørende disse beløb kan påklages til  

 Justitsministeriet, Civil- og Politiafdelingen, Politikontoret.
Afsnit II Opkrævning og inddrivelse m.v. af bøder,  

 konfiskationsbeløb og sagsomkostninger, herunder afgørelse om  

 henstand eller afdragsvis betaling Kapitel 3 Opkrævning 13. Opkrævning og inddrivelse  

 foretages, for så vidt angår den praktiske fremgangsmåde,  

 efter retningslinjer fastsat af Rigspolitichefen.
 14. Betaler skyldneren af på  

 bøde- eller konfiskationsbeløb eller sagsomkostninger, skal  

 indbetalte afdrag først afskrives på bøder i den  

 rækkefølge, de er idømt eller vedtaget, dernæst  

 på konfiskationsbeløb og til sidst på sagsomkostninger.  

 Skyldneren kan dog altid kræve, at et indbetalt beløb anvendes  

 til fuld indfrielse af en bestemt gældspost, jf.  

 bødebekendtgørelsens § 22, stk. 1.
15. Bøde eller afdrag på en  

 bøde, som skyldneren skal betale som forudsætning for  

 benådning, jf. udsættelses- og  

 benådningsbekendtgørelsens § 13, opkræves af politiet.  

 Betaler skyldneren i forvejen afdrag på bøde, konfiskation eller  

 sagsomkostninger, anvendes følgende fremgangsmåde:  Når  

 Justitsministeriet, Direktoratet for Kriminalforsorgen, har fastsat  

 størrelsen af benådningsbøden, afskrives de herefter  

 indbetalte afdrag, som ifølge den fastsatte afdragsordning skulle  

 være afskrevet på andre gældsposter, først på  

 benådningsbøden.
Hvis denne fremgangsmåde vil  

 medføre forældelse af en gældspost, forelægges  

 spørgsmålet om benådningsbødens opkrævning  

 for Justitsministeriet, Direktoratet for Kriminalforsorgen.
Kapitel 4 Henstand Behandling af ansøgning om henstand med  

 betalingen 16. For så vidt angår  

 bøde- og konfiskationsbeløb, afhænger det af  

 størrelsen af det oprindeligt idømte eller vedtagne  

 beløb, om det er politiet (beløb på 100.000 kr. og  

 derunder) eller Justitsministeriet, Direktoratet for Kriminalforsorgen  

 (beløb over 100.000 kr.), der træffer afgørelse i 1.  

 instans, jf. bødebekendtgørelsens § 7, stk. 1-2. Er der  

 idømt dagbøder, lægges antallet af dagbøder sammen  

 til et samlet bødebeløb.
Ansøgning om henstand med  

 betalingen af sagsomkostninger afgøres altid af politiet i 1 instans  

 uanset beløbets størrelse, jf.  

 bødebekendtgørelsens § 12, stk. 1.
 17. I forbindelse med ansøgning om  

 henstand med betalingen skal politiet altid behandle ansøgningen som  

 omfattende det samlede bøde-, konfiskations- og  

 sagsomkostningsbeløb, medmindre skyldneren udtrykkeligt har  

 begrænset sin ansøgning til en eller flere bestemte  

 gældsposter og ikke efterkommer en opfordring til at fravige denne  

 begrænsning.
 18. Omfatter ansøgningen mere end  

 ét beløb, hvoraf mindst ét bøde- eller  

 konfiskationsbeløb er over 100.000 kr., sendes sagen til  

 afgørelse i Justitsministeriet, Direktoratet for Kriminalforsorgen.  

 Hvis direktoratet tillader henstand med betalingen af bøde- og/eller  

 konfiskationsbeløb på over 100.000 kr, vil direktoratet samtidig  

 henlede opmærksomheden på, at den trufne afgørelse om  

 henstand efter politiets nærmere bestemmelse eventuelt tillige kan  

 omfatte de øvrige bøder, konfiskationsbeløb eller  

 sagsomkostninger.
 19. Det afhænger endvidere af  

 størrelsen af det oprindelig idømte eller vedtagne beløb  

 eller størrelsen af sagsomkostningerne i en straffesag (over 15.000  

 kr), om en afgørelse truffet af politiet kan indbringes for  

 Justitsministeriet, Direktoratet for Kriminalforsorgen, jf.  

 bødebekendtgørelsens §§ 7, stk. 3, og 12, stk. 2. Er der  

 idømt dagbøder, lægges antallet af dagbøder sammen  

 til et samlet bødebeløb.
 20. Inden politiet træffer  

 afgørelse om eventuel henstand med betalingen af bøde- eller  

 konfiskationsbeløb vedrørende overtrædelse af skatte-,  

 told- eller afgiftslovgivningen, skal der indhentes en udtalelse fra  

 vedkommende administrative myndighed, medmindre ansøgningen findes  

 grundløs, jf. bødebekendtgørelsens § 8. Formålet  

 med udtalelsen er at få oplysninger af betydning for vurderingen af  

 skyldnerens betalingsevne, jf. pkt. 28-33.
 21. Skal en afgørelse om henstand  

 med betalingen af et bøde- eller konfiskationsbeløb  

 vedrørende overtrædelse af skatte-, told- eller  

 afgiftslovgivningen træffes af Justitsministeriet, Direktoratet for  

 Kriminalforsorgen, skal sagen med politiets udtalelse altid sendes til  

 direktoratet via vedkommende administrative myndighed, også selv om  

 politiet finder ansøgningen grundløs.
Retningslinier for afgørelse om henstand 22. Der skal altid gives tilladelse til  

 henstand med betalingen, hvis der er afsagt kendelse om gældssanering.  

 Henstand gives, indtil gældssaneringssagen er afsluttet, jf.  

 bødebekendtgørelsens § 9. stk. 1.
 23. Der skal endvidere gives henstand med  

 betalingen, mens skyldneren udstår fængselsstraf eller forvaring,  

 medmindre skyldnerens økonomiske forhold under udståelsen  

 gør det upåkrævet at give henstand, jf.  

 bødebekendtgørelsens § 9, stk. 2. Ved afgørelsen af, om  

 henstand undtagelsesvis er upåkrævet, lægges der vægt  

 på, om den indsatte har indtægter, der ikke påvirkes af  

 fængselsopholdet, f.eks. aktieudbytte eller overskud af  

 erhvervsvirksomhed.
 24. Tvangsbøder skal tjene til at  

 gennemtvinge opfyldelsen af et lovbestemt påbud eller forbud.  

 Formålet med tvangsbøder medfører, at ansøgning om  

 henstand med betaling bør afslås, medmindre der foreligger helt  

 ekstraordinære omstændigheder.
25. Spørgsmålet om henstand  

 afgøres i øvrigt ud fra skyldnerens aktuelle betalingsevne.  

Der gives henstand, når skyldneren for tiden ikke har nogen  

 betalingsevne, og det enten må antages, at skyldneren senere vil blive i stand  

 til at betale gælden helt eller delvist, eller betingelserne for eftergivelse i øvrigt ikke er til  

 stede, jf. pkt. 84   88.
 26. Det er normalt en forudsætning  

 for at opnå henstand, at skyldneren giver politiet oplysninger om sin  

 og husstandens aktuelle økonomiske forhold.
 27. Tilladelse til henstand med betalingen  

 skal være begrænset til et bestemt tidsrum, medmindre det  

 resterende beløb inden for 1 år vil bortfalde som følge  

 af forældelse, jf. bødebekendtgørelsens § 10, stk. 1. En  

 tilladelse bør normalt ikke gælde mere end 1 år.
Betalingsevne 28. Af straffuldbyrdelseslovens § 91, stk.  

 1, fremgår det, at hvis en bøde ikke betales, inddrives den,  

 medmindre politiet skønner, at inddrivelse ikke er mulig eller  

 væsentligt vil forringe den pågældendes levevilkår.  

 Inddrivelse forudsætter således, at skyldneren har  

 betalingsevne.
 29. Til vurdering af betalingsevnen skal  

 skyldneren opfordres til at meddele politiet oplysninger om sine aktuelle  

 økonomiske forhold.
Efterkommes opfordringen ikke, er det som  

 udgangspunkt ikke muligt at træffe afgørelse om at afpasse  

 betalingen efter betalingsevnen.
Politiet kan da tillægge den manglende  

 vilje hos skyldneren til at meddele oplysninger processuel skadevirkning.  

 Det kan betyde, at skyldneren efter en skønsmæssig  

 vurdering antages at have betalingsevne, og ansøgning om henstand med  

 betalingen kan derfor afslås.
30. Ved beregningen af skyldnerens  

 betalingsevne   herunder trangsbeneficiets betydning for inddrivelsen,  

 jf. pkt. 32 - tages der hensyn til den eventuelle forbedring eller  

 forringelse af skyldnerens økonomiske levevilkår, som fremkommer  

 ved, at skyldneren har daglig fælles hushold med andre.
Betalingsevnen  

 beregnes da som svarende til de pågældendes samlede  

 månedlige indkomst efter skat og fratrukket betaling af eventuel anden  

 gæld til det offentlige.
Det er en forudsætning, at eventuelle  

 afdrag og beløb, der inddrives, kan dækkes af skyldnerens  

 indkomst.
Til husstanden hører bl.a. hjemmeboende børn under 18  

 år, over for hvem skyldneren har forsørgerpligt.  

 Børneydelse medregnes ikke ved opgørelsen af indkomsten.
31. Den gæld, som politiet har pligt  

 til at inddrive, skal tilfalde statskassen.
Staten som kreditor skal ikke  

 vige for privat gæld.
Det er dog praksis at vige for udgifter til  

 bolig, til energi, forsikringer, til børnepasning og  

 bidragsforpligtelser, samt nødvendige medicinudgifter, almindelige  

 telefonudgifter (men ikke internetudgifter), radio- og fjernsynslicens,  

 transportudgifter, samt udgifter, der er led i den pågældendes  

 erhverv eller beskæftigelse, herunder fagforeningskontingent.
32. Der foretages efter fast praksis  

 yderligere et fradrag til sikring af, at skyldneren har det nødvendige  

 til sig selv og til husstandens underhold.
Størrelsen af dette fradrag  

 kan fastsættes efter en konkret vurdering, dog således at der som  

 udgangspunkt foretages et fradrag på 2.300 kr. pr. voksen person, som  

 indgår i det fælles hushold, samt 750 kr. pr. barn under 18  

 år.
Fradraget for forældre med delt forældremyndighed  

 fastsættes forholdsmæssigt efter det antal månedlige dage,  

 som barnet ifølge aftale har ophold hos hver af forældrene.
Den  

 samme fremgangsmåde anvendes i tilfælde, hvor skyldneren har et  

 eller flere børn, med hvem den pågældende har samkvemsret,  

 og som regelmæssigt opholder sig nogle dage i hjemmet.
 33. Når ganske særlige  

 omstændigheder taler derfor, kan det uanset foreliggende  

 økonomiske oplysninger undtagelsesvis lægges til grund, at en  

 person vil være i stand til at betale helt små afdrag, navnlig i  

 tilfælde, hvor en person dømmes adskillige gange for  

 lovovertrædelse, som efter loven eller fast praksis kun medfører  

 straf af bøde.
Kapitel 5 Opsættende virkning ved ansøgning om  

 henstand eller eftergivelse 34. Af bødebekendtgørelsens  

 § 13, stk. 1, 1. pkt. og stk. 2, 1. pkt. fremgår det, at  

 førstegangsansøgninger om eftergivelse af eller henstand med  

 betalingen af bøder og konfiskationsbeløb har opsættende  

 virkning.
Som det fremgår af de nævnte bestemmelser, skal  

 politiet således ved sådanne førstegangsansøgninger  

 udsætte eller standse inddrivelsen af bøden eller  

 konfiskationsbeløbet Dette gælder dog ikke tvangsbøder,  

 jf. bødebekendtgørelsens § 13, stk. 5.
 35. Af bødebekendtgørelsens  

 § 13, stk. 1, 2. pkt., og § 13, stk. 2, 2. pkt., fremgår det, at  

 ansøgninger om eftergivelse eller henstand ikke har opsættende  

 virkning, hvis skyldneren tidligere har fået afslag på en  

 ansøgning om eftergivelse eller henstand med betalingen.
 36. Selv om en ny ansøgning  

 således som udgangspunkt ikke har opsættende virkning, kan  

 ansøgningen efter en konkret vurdering tillægges  

 opsættende virkning, men kun hvis følgende betingelser alle er  

 opfyldt:
Ansøgningen skal indeholde nye oplysninger om skyldnerens  

 aktuelle økonomiske forhold, de nye oplysninger skal være væsentlige, og rigtigheden af de nye oplysninger skal så vidt muligt  

 være godtgjort.
 Ansøgningen skal dog også tillægges  

 opsættende virkning, hvis der i øvrigt er særlige grunde  

 til at afvente afgørelse af den nye ansøgning.
37. Enhver oplysning, som ikke tidligere  

 er indgået i sagen, er ny, men oplysningen vil normalt kun kunne  

 anses for væsentlig, hvis den må antages at have en  

 sådan betydning for sagen, at eftergivelse eller henstand som  

 følge heraf vil blive imødekommet.
Dette vil som regel kun  

 være tilfældet, når der efterfølgende er  

 indtrådt en uforudset væsentlig indtægtsnedgang.
Herudover  

 skal oplysningerne så vidt muligt være dokumenterede.
38. Hvis politiets afgørelse om  

 henstand eller eftergivelse påklages til Justitsministeriet,  

 Direktoratet for Kriminalforsorgen, har klagen opsættende virkning,  

 hvis den er modtaget hos politiet eller i Justitsministeriet, Direktoratet  

 for Kriminalforsorgen, senest 10 dage efter, at politiets afgørelse er  

 meddelt skyldneren, og ansøgningen havde opsættende virkning under politiets  

 behandling af sagen, jf. pkt. 34-37.
39. Ved almindelig postforsendelse anses  

 afgørelsen normalt for at være kommet frem til skyldneren den  

 første hverdag efter afleveringen til postvæsenet, forudsat at  

 forsendelsen i øvrigt er indleveret rettidigt og frankeret korrekt, og  

 at den ikke efterfølgende kommer retur fra postvæsenet.
Fristen  

 for rettidig klage begynder at løbe fra den dag, hvor  

 afgørelsen herefter må antages at være kommet frem til  

 skyldneren eller til den, der handler på skyldnerens vegne, f.eks.  

 pårørende eller skyldnerens advokat.
Kapitel 6 Opsættende virkning af  ansøgning om  

 anketilladelse Opsættende virkning efter rettens bestemmelse 40. I nogle tilfælde kan en dom i en  

 straffesag kun ankes med særlig tilladelse, jf. retsplejelovens § 949,  

 stk. 2, § 951, stk. 2, § 962, stk. 3 og § 966, stk. 2. Når der er  

 indgivet ansøgning om anketilladelse, kan henholdsvis landsrettens  

 præsident eller Højesteret beslutte, at fuldbyrdelsen skal  

 udsættes eller standses, jf. retsplejelovens § 962, stk. 4, og  

 retsplejelovens § 966, stk. 2.
Opsættende virkning efter politiets  

 bestemmelse 41. Som oftest vil det imidlertid  

 være praktisk, at politiet selv træffer afgørelse om at  

 udsætte eller standse fuldbyrdelsen af en bødestraf m.v.,  

 når der er ansøgt om anketilladelse, således at dette  

 spørgsmål ikke behøver at blive forelagt retten.  

 Afgørelsen bør, medmindre der foreligger ganske særlige  

 omstændigheder, gå ud på, at fuldbyrdelsen udsættes.  

 Træffer politiet undtagelsesvis beslutning om, at fuldbyrdelsen ikke  

 udsættes eller standses, skal politiet vejlede den dømte om  

 muligheden for at indgive ansøgning herom til landsrettens  

 præsident eller Højesteret.
Kapitel 7 Afdragsvis betaling Behandling af ansøgning om afdragsvis betaling 42. For så vidt angår  

 bøde- og konfiskationsbeløb, afhænger det af  

 størrelsen af det oprindeligt idømte eller vedtagne  

 beløb, om det er politiet (beløb på 100.000 kr og  

 derunder) eller Justitsministeriet, Direktoratet for Kriminalforsorgen  

 (beløb over 100.000 kr), der træffer afgørelse i 1.  

 instans, jf. bødebekendtgørelsens § 17, stk. 1-2. Er der  

 idømt dagbøder, lægges antallet af dagbøder sammen  

 til et samlet bødebeløb.
Ansøgning om afdragsvis  

 betaling af sagsomkostninger afgøres altid af politiet i 1. instans  

 uanset beløbets størrelse, jf.  

 bødebekendtgørelsens § 21, stk. 1.
 43. I forbindelse med ansøgning om  

 tilladelse til afdragsvis betaling bør politiet altid behandle  

 ansøgningen som omfattende det samlede bøde-, konfiskations- og  

 sagsomkostningsbeløb, medmindre skyldneren udtrykkeligt har  

 begrænset sin ansøgning til en eller flere bestemte  

 gældsposter og ikke efterkommer en opfordring til at fravige denne  

 begrænsning.
44. Omfatter ansøgningen mere end  

 ét beløb, hvoraf mindst ét bøde- eller  

 konfiskationsbeløb er over 100.000 kr., er det som regel  

 hensigtsmæssigt først at sende sagen til Justitsministeriet,  

 Direktoratet for Kriminalforsorgens afgørelse.
Hvis direktoratet  

 tillader afdragsvis betaling af bøde- og/eller  

 konfiskationsbeløb på over 100.000 kr., vil direktoratet  

 træffe afgørelsen ud fra skyldnerens aktuelle betalingsevne, som  

 om der ikke var andre gældsposter hos politiet.
Det forudsættes  

 derfor normalt, at afdragsordningen efter politiets nærmere bestemmelse  

 tillige kommer til at omfatte de øvrige bøder,  

 konfiskationsbeløb eller sagsomkostninger.
 45. Det afhænger endvidere af  

 størrelsen af det oprindeligt idømte eller vedtagne  

 beløb eller størrelsen af sagsomkostningerne i en straffesag  

 (over 15.000 kr), om en afgørelse truffet af politiet kan indbringes  

 for Justitsministeriet, Direktoratet for Kriminalforsorgen, jf.  

 bødebekendtgørelsens §§ 17, stk. 3, og 21, stk. 2. Er der  

 idømt dagbøder, lægges antallet af dagbøder sammen  

 til et samlet bødebeløb.
 46. Inden politiet træffer  

 afgørelse om eventuel tilladelse til afdragsvis betaling af  

 bøde- eller konfiskationsbeløb vedrørende  

 overtrædelse af skatte-, told- eller afgiftslovgivningen, skal der  

 indhentes en udtalelse fra vedkommende administrative myndighed, medmindre  

 ansøgningen findes grundløs, jf.  

 bødebekendtgørelsens § 18. Formålet med udtalelsen er at  

 få oplysninger af betydning for vurderingen af skyldnerens  

 betalingsevne, jf. pkt. 28-33.
 47. Skal en afgørelse om afdragsvis  

 betaling af et bøde- eller konfiskationsbeløb vedrørende  

 overtrædelse af skatte-, told- eller afgiftslovgivningen træffes  

 af Justitsministeriet, Direktoratet for Kriminalforsorgen, skal sagen med  

 politiets udtalelse altid sendes til direktoratet via vedkommende  

 administrative myndighed, også selv om politiet finder  

 ansøgningen grundløs.
 48. Politiet bør normalt tillade,  

 at en skyldner, som søger tilladelse til afdragsvis betaling af andre  

 beløb end tvangsbøder, indtil der er truffet afgørelse i  

 sagen, foreløbig betaler afdrag som ansøgt eller som hidtil,  

 jf. bødebekendtgørelsens § 17, stk. 4.
 49. Klage til Justitsministeriet,  

 Direktoratet for Kriminalforsorgen, har kun opsættende virkning, mens  

 klagen behandles, hvis klagen modtages hos politiet eller i  

 Justitsministeriet, Direktoratet for Kriminalforsorgen, senest 10 dage efter,  

 at politiets afgørelse er meddelt skyldneren.
50. Ved almindelig postforsendelse anses  

 afgørelsen normalt for at være kommet frem til skyldneren den  

 første hverdag efter afleveringen til postvæsenet, forudsat at  

 forsendelsen i øvrigt er indleveret rettidigt og frankeret korrekt, og  

 at den ikke efterfølgende kommer retur fra postvæsenet.
Fristen  

 for rettidig klage begynder at løbe fra den dag, hvor  

 afgørelsen herefter må antages at være kommet frem til  

 skyldneren eller til den, der handler på skyldnerens vegne, f.eks.  

 pårørende eller skyldnerens advokat.
Retningslinier for afgørelse om afdragsvis  

 betaling 51. Spørgsmålet om tilladelse  

 til afdragsvis betaling, herunder afdragenes størrelse, afgøres  

 ud fra skyldnerens aktuelle betalingsevne, jf. pkt. 28-33. I det  

 omfang det svarer til skyldnerens betalingsevne, kan der tillades  

 afdragsordninger, som indebærer, at kun en del af beløbet vil  

 være betalt, inden der indtræder forældelse.
 Det er normalt en forudsætning for at få  

 tilladelse til afdragsvis betaling, at skyldneren giver politiet oplysninger  

 om sin og husstandens aktuelle økonomiske forhold.
52. Der bør ikke tillades  

 lempeligere afdragsordninger end svarende til betalingsevnen eller til, hvad  

 der vil kunne inddrives ved indeholdelse i løn m.v.
Over for  

 selvstændige erhvervsdrivende kan der dog tillades afdrag, som vil  

 støtte virksomhedens rentable drift, dog således at det i  

 så fald fastsættes som vilkår, at  beløbet  

 forrentes, eller at der stilles sikkerhed for beløbet.
Det er en  

 forudsætning, at hele beløbet indgår inden  

 forældelse.
Rentesatsen p.a. er den officielle udlånsrente, som  

 Nationalbanken har fastsat henholdsvis pr. den 1. januar og den 1. juli det  

 pågældende år med et tillæg på 7 pct.
Renterne  

 pålægges afdragene, ikke restgælden.
 53. Tilladelse til afdragsvis betaling  

 skal være begrænset til et bestemt tidsrum, medmindre det  

 resterende beløb inden for 1 år vil bortfalde som følge  

 af forældelse, jf. bødebekendtgørelsens § 19, stk. 1. En  

 tilladelse må ikke fastsættes til mere end 1 år ad  

 gangen.
Kapitel 8 Inddrivelse Indledning 54. Har skyldneren ikke betalt, og heller  

 ikke søgt og opnået tilladelse til henstand med betalingen eller  

 tilladelse til afdragsvis betaling, skal beløbet inddrives,  

 medmindre det ikke er muligt, eller det væsentligt vil forringe skyldnerens levevilkår.
Det  

 vil sige at skyldneren skal have det fornødne til opretholdelse af en  

 beskeden levefod for sig selv og husstanden (trangsbeneficiet), jf.  

 bødebekendtgørelsens § 23, stk. 3.
55. Skyldneren har pligt til inden for en  

 frist af 14 dage at give de nødvendige oplysninger om sine personlige  

 og økonomiske forhold, jf. bødebekendtgørelsens § 24.  

 Skyldneren skal herunder give de nødvendige oplysninger om, hvem der  

 er arbejdsgiver, eller hvem der udbetaler ydelser, i hvilke der kan ske  

 indeholdelse.
Oplysningerne om skyldnerens arbejdsgiver m.v. kan indhentes  

 ved opslag i Told & Skats ligningssystem.
56. Politiet træffer  

 afgørelse om, hvorvidt inddrivelse skal ske ved udpantning  

 (udlæg) eller ved indeholdelse i skyldnerens indtægter.
Politiets  

 afgørelse kan uanset beløbets størrelse påklages  

 til Justitsministeriet, Direktoratet for Kriminalforsorgen, jf.  

 bødebekendtgørelsens § 23, stk. 4. Inddrivelsen kan undlades,  

 hvis den aktuelt må anses for formålsløs.
Udlæg 57. Der er adgang til inddrivelse ved  

 udpantning, jf. straffuldbyrdelseslovens § 91, stk. 2, og retsplejelovens §  

 1013, stk. 3. I praksis sker inddrivelse imidlertid ved  

 udlæg.
Lønindeholdelse 58. Der kan ske indeholdelse i løn,  

 provision og andet arbejdsvederlag, samt enhver forskudsvis udbetaling af  

 løn m.v. og i A-indkomst, der hidrører fra udbyttet af  

 partsfiskeri.
Der kan endvidere ske indeholdelse i feriegodtgørelse,  

 også selv om skyldneren er fratrådt.
Der kan, hvis  

 omstændighederne ikke taler imod det, ligeledes ske indeholdelse i  

 ventepenge, pensioner og lignende understøttelser, der udredes af  

 statskassen eller af kommunale kasser, andre offentlige eller af private  

 kasser, herunder i sociale pensioner, invaliditetstillæg,  

 revalideringshjælp, arbejdsløshedsdagpenge, dagpenge ved sygdom  

 og orlov samt efterløn, jf. bødebekendtgørelsens § 25,  

 stk. 1-3 Der kan ikke foretages indeholdelse i pension, der ydes  

 på baggrund af en forsikringsaftale eller i personskadeerstatning, og  

 heller ikke i stipendier, der udbetales efter lov om Statens  

 Uddannelsesstøtte.
 59. Indeholdelsen kan højst  

 udgøre 20 % af udbetalingen, efter at der er sket fradrag for A-skat  

 efter kildeskattelovens §§ 46 og 49, samt efter fradrag af  

 arbejdsmarkedsbidrag.
 Politiet må i det enkelte tilfælde kun  

 træffe afgørelse om indeholdelse i et omfang, som sikrer, at  

 skyldneren har det nødvendige til sig selv og til husstandens  

 underhold (trangsbeneficiet), jf. princippet i retsplejelovens § 509.
 Ved beslutning om indeholdelse i løn m.v. med mere  

 end 15 % samt ved enhver indeholdelse i overførselsindkomster skal  

 politimesteren (politidirektøren) have sikre oplysninger om, at  

 skyldneren har de nødvendige midler.
60. Der må ikke foretages  

 indeholdelse i kontanthjælp.
Det kan dog undtagelsesvis ske, men kun  

 hvis det dokumenteres, at der med sikkerhed overlades skyldneren, hvad der er  

 påkrævet for at forhindre, at skyldnerens levevilkår  

 forringes væsentligt, jf. bødebekendtgørelsens § 24, stk.  

 4. Det vil kun forekomme i meget få sager, at kontanthjælp med  

 eventuelle tillæg medfører udbetalinger, som overstiger det  

 beløb, der skal sikres skyldneren til sig selv og husstandens  

 underhold, jf. pkt. 59.
61. Indeholdelse for politiets krav sker  

 efter indeholdelse for skatte- og afgiftskrav og krav på  

 underholdsbidrag.
Fortrinsretten for skatte- og afgiftskrav og krav på  

 underholdsbidrag vedrører kun fremtidige lønkrav m.v. og  

 således ikke allerede forfaldne lønkrav m.v., i hvilke der er  

 foretaget indeholdelse til politiet.
62. I forhold til andre krav end omtalt i  

 pkt. 61 afgøres rækkefølgen af datoen for, hvornår  

 der er truffet beslutning om indeholdelse.
Den indeholdelsespligtige skal  

 således først indeholde eventuelle krav, hvor beslutningen er  

 truffet på et tidligere tidspunkt.
 63. Når et bedre prioriteret krav er  

 fyldestgjort, træder pligten til at indeholde til fordel for politiet  

 automatisk i kraft.
 64. Indbetaler skyldneren det skyldige  

 beløb, eller er bødegæld bortfaldet, fordi skyldneren har  

 udstået forvandlingsstraf for bøden, er den  

 indeholdelsespligtige herved frigjort for indeholdelsespligten.
 65. Klage over politiets beslutning om  

 inddrivelse har ikke opsættende virkning, jf.  

 straffuldbyrdelseslovens § 111, stk. 3, medmindre Justitsministeriet,  

 Direktoratet for Kriminalforsorgen, bestemmer det.
Kan en udtalelse i anledning af en klage ikke afgives i  

 løbet af 2-3 uger, og skyldes dette ikke klagerens forhold, skal  

 politiet sætte indeholdelsen i bero, indtil udtalelsen er afgivet, og  

 direktoratets afgørelse er meddelt den pågældende.
Det  

 samme gælder, hvis skyldneren, efter at lønindeholdelse er  

 iværksat, søger om eftergivelse eller henstand med betalingen af  

 beløbet, og ansøgningen ikke straks kan afslås, og  

 forudsat at skyldneren ikke tidligere har fået afslag på en  

 tilsvarende ansøgning om enten eftergivelse eller henstand af det  

 pågældende beløb.
Kapitel 9 Forvandlingsstraf for bøde Afgørelse om udståelse af forvandlingsstraf  

 for bøde 66. Det er politiet der uanset  

 bødebeløbets størrelse træffer afgørelse  

 om, at forvandlingsstraffen skal træde i stedet for bøde, jf.  

 bødebekendtgørelsens § 29, stk. 2.  Politiets afgørelse  

 kan påklages til Justitsministeriet, Direktoratet for  

 Kriminalforsorgen, jf. straffuldbyrdelseslovens § 11l, stk. 1-2.
67. Betingelserne i pkt. 68-74 skal  

 være opfyldt.
Politiet kan dog umiddelbart træffe  

 afgørelse om udståelse af forvandlingsstraffen for  

 påløbne tvangsbøder, der ikke straks betales eller  

 inddrives.
68. Afgørelse om udståelse af  

 forvandlingsstraf bortfalder, hvis bødebeløbet betales, inden  

 udståelsen iværksættes.
Er en del af bøden betalt,  

 nedsættes forvandlingsstraffen forholdsmæssigt, jf. straffelovens  

 § 54, stk. 2, og § 55, stk. 2.
 69. Inden der træffes  

 afgørelse om udståelse af forvandlingsstraf, skal der foreligge  

 oplysninger om skyldnerens aktuelle økonomiske forhold, og der skal  

 gives vejledning om muligheden for at søge henstand eller tilladelse  

 til afdragsvis betaling, jf. bødebekendtgørelsens § 4, stk.  

 2.
70. Opfylder den pågældende  

 betingelserne for at få tilladelse til afdragsvis betaling (pkt.  

 51-52), skal politiet have givet et tilbud herom, inden der træffes  

 afgørelse om udståelse af forvandlingsstraffen.
Dette kan  

 undlades, hvis den pågældende allerede har fået et  

 sådant tilbud.
Politiet kan dog umiddelbart træffe  

 afgørelse om udståelse af forvandlingsstraffen for  

 påløbne tvangsbøder, der ikke straks betales eller  

 inddrives.
 71. Må bødebeløbet  

 antages at kunne inddrives, kan der ikke træffes bestemmelse om  

 udståelse af forvandlingsstraffen, heller ikke selv om skyldneren selv  

 ønsker det.
 72. Der kan heller ikke træffes  

 afgørelse om udståelse af forvandlingsstraf, hvis betingelserne  

 for eftergivelse (pkt. 84-88) eller henstand (pkt. 22-26) er opfyldt, jf.  

 bødebekendtgørelsens § 29, stk. 3.
 73. Overholdes en løbende  

 afdragsordning, kan der ikke træffes bestemmelse om udståelse af  

 forvandlingsstraf, heller ikke selv om den pågældende ikke kan  

 nå at betale hele bøden inden forældelse.
74. Der kan i øvrigt kun  

 træffes afgørelse om, at forvandlingsstraf skal træde i  

 stedet for bøde, hvis skyldneren er fyldt 18 år og ikke efterkommer politiets opfordring til at give de  

 nødvendige oplysninger om husstandens aktuelle økonomiske  

 forhold, ikke overholder en tilladelse til afdragsvis betaling eller afviser et tilbud om afdragsvis betaling afpasset efter den  

 pågældendes betalingsevne.
Opsættende virkning af klage over afgørelse  

 om udståelse af forvandlingsstraf for bøde 75. Politiets afgørelse kan  

 påklages til Justitsministeriet, Direktoratet for Kriminalforsorgen.  

 Klagen har opsættende virkning, mens klagen behandles,  

 medmindre direktoratet tidligere har afslået at ændre politiets  

 afgørelse, jf. bødebekendtgørelsens § 14, stk. 2,  

 eller afgørelsen vedrører tvangsbøder, jf.  

 bødebekendtgørelsens § 14, stk. 3.
Bortfald af afgørelse om udståelse af  

 forvandlingsstraf for bøde 76. En afgørelse om udståelse  

 af forvandlingsstraf for bøde, bortset fra tvangsbøde,  

 bortfalder, hvis skyldneren søger eftergivelse eller henstand med  

 betalingen eller om tilladelse til afdragsvis betaling, jf. dog pkt. 77.  

 Gives der afslag på en ansøgning herom, skal politiet  

 træffe en ny afgørelse.
Går afgørelsen atter ud  

 på, at forvandlingsstraffen skal træde i stedet for bøden,  

 skal skyldneren have ny meddelelse herom samt efterfølgende  

 indkaldelse.
 77. Er der allerede én gang  

 tidligere sket bortfald som anført i pkt. 76 for forvandlingsstraffen,  

 bortfalder afgørelsen om forvandlingsstraf kun, hvis den nye  

 ansøgning indeholder nye væsentlige oplysninger om skyldnerens  

 aktuelle økonomiske forhold, hvis rigtighed så vidt muligt er  

 godtgjort, eller der i øvrigt er særlig grund til at afvente  

 afgørelsen af den nye ansøgning.
78. Enhver oplysning, som ikke tidligere  

 er indgået i sagen, er ny, men oplysningen vil normalt kun kunne  

 anses for væsentlig, hvis den må antages at have en  

 sådan betydning for sagen, at eftergivelse eller henstand eller  

 tilladelse til afdragsvis betaling som følge heraf vil blive  

 imødekommet.
Dette vil som regel kun være tilfældet,  

 når der efterfølgende er indtrådt en uforudset  

 væsentlig indtægtsnedgang.
Afsnit III Eftergivelse Kapitel 10 Eftergivelse af bøder og  

 konfiskationsbeløb Sager omfattet af reglerne 79. Efter grundlovens § 24 kan kongen  

 benåde for straf.
På samme måde som for straf kan der  

 benådes for konfiskation, jf. straffelovens § 97 c.
Eftergivelse af  

 bødestraf og konfiskation er benådning i grundlovens forstand.  

 Justitsministeriet er ved kongelig resolution af 15. december 1970 generelt  

 bemyndiget til at eftergive bøder og konfiskationer og ved kongelig  

 resolution af 8. maj 1985 til at bemyndige politimestrene  

 (politidirektøren) til at eftergive bøder og konfiskationer,  

 der ikke overstiger 100.000 kr., jf. bødebekendtgørelsens § 32,  

 stk. 2. Politiets afgørelse kan påklages til Justitsministeriet,  

 Direktoratet for Kriminalforsorgen.
 80. Afsnit III gælder ikke for  

 bøder i militære straffesager, jf.  

 bødebekendtgørelsens § 1, stk. 5.
 81. Der er ikke hjemmel til eftergivelse  

 af sagsomkostninger.
Behandling af ansøgning om eftergivelse 82. Inden politiet træffer  

 afgørelse om eventuel eftergivelse af bøde- eller  

 konfiskationsbeløb vedrørende overtrædelse af skatte-,  

 told- eller afgiftslovgivningen, skal der indhentes en udtalelse fra  

 vedkommende administrative myndighed, medmindre ansøgningen findes  

 grundløs, jf. bødebekendtgørelsens § 34. Formålet  

 med udtalelsen er at få oplysninger af betydning for vurderingen af  

 skyldnerens betalingsevne, jf. pkt. 28-32, samt en vurdering af, hvorvidt  

 hensynet til retshåndhævelsen kan antages at tale imod  

 eftergivelse, jf. pkt. 86-87.
 83. Skal en afgørelse om  

 eftergivelse af et bøde- eller konfiskationsbeløb  

 vedrørende overtrædelse af skatte-, told- eller  

 afgiftslovgivningen træffes af Justitsministeriet, Direktoratet for  

 Kriminalforsorgen, skal sagen med politiets udtalelse altid sendes til  

 direktoratet via vedkommende administrative myndighed, også selv om  

 politiet finder ansøgningen grundløs.
Retningslinier for afgørelse om eftergivelse 84. Eftergivelse af bøder kan efter  

 praksis ske, normalt tidligst ca. 2 år efter dommen eller vedtagelsen,  

 hvis skyldneren på grund af manglende aktuel betalingsevne har haft  

 henstand med betalingen, og det må anses for åbenbart, at beløbet ikke, inden  

 der indtræder forældelse, vil kunne betales eller  

 inddrives.
 85. Eftergivelse af bøder kan  

 endvidere ske i tilfælde, hvor en skyldner i ca. 2 år har vist  

 vilje til at overholde en afdragsordning med beskedne beløb afpasset  

 efter betalingsevnen, og der herefter ikke er nogen udsigt til, at skyldneres  

 økonomiske forhold vil blive væsentlig bedre.
86. Retshåndhævelsen kan dog  

 tale imod eftergivelse, herunder hvis manglende betalingsevne skyldes livsforhold, der indebærer  

 et forsætligt fravalg af indtægtsgivende virksomhed eller andre  

 ydelser, hvis skyldneren tidligere er fundet skyldig i ligeartet  

 overtrædelse af skatte- og afgiftslovgivningen, hvis skyldneren i øvrigt gentagne gange har gjort sig skyldig  

 i overtrædelser af samme karakter, eller hvis skyldneren har overtrådt færdselslovens bestemmelser  

 om spiritus- eller promillekørsel eller anden overtrædelse, hvor  

 straffen tilsigter en særlig umiddelbar generalpræventiv  

 effekt.
 87. Retshåndhævelsen vil i  

 almindelighed tale imod eftergivelse af konfiskationsbeløb.
 Opsættende virkning ved ansøgning om  

 eftergivelse.
 88. Med hensyn til opsættende  

 virkning ved ansøgning om eftergivelse/henstand henvises til kapitel  

 5.
