Skriftlig fremsættelse (17. november  

 2000) Sundhedsministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om ændring af lov om offentlig  

 sygesikring. (Midlertidig ophævelse af regler om ydelse af  

 medicintilskud til patienter efter europæiske gennemsnitspriser og  

 indførelse af midlertidige regler om prisfastsættelse).
(Lovforslag nr.
L 117).
Lovforslaget har til formål at sikre patienterne mod  

 uforudsete stigninger i egenbetalingen efter indførelse af ordningen  

 med beregning af tilskud til lægemidler på grundlag af  

 europæiske gennemsnitspriser.
Den nævnte ordning blev  

 gennemført ved lov nr. 469 af 31. maj 2000.
Mod forventning har medicinindustrien ikke nedsat de  

 danske priser til det europæiske gennemsnitsniveau i det omfang, det  

 var forudsat ved lovens vedtagelse.
På denne baggrund foreslås  

 det at suspendere de gældende regler om, at tilskuddets  

 størrelse er afhængig af den europæiske gennemsnitspris og  

 at tilskud til lægemidler bortfalder, hvis den danske pris overstiger  

 det nord- og mellemeuropæiske gennemsnit.
Reglerne suspenderes frem til  

 den 25. juni 2001.
 Samtidig sikrer lovforslaget, at ophævelsen ikke  

 indebærer forøgede udgifter for den offentlige sygesikring  

 gennem en midlertidig regulering af prisfastsættelsen på  

 tilskudsberettigede lægemidler.
 Dette sker dels ved midlertidigt at fastlåse  

 priserne på det niveau, som virksomhederne har anmeldt ved  

 lovforslagets fremsættelse, dels ved midlertidigt at nedsætte  

 prisen på tilskudsberettigede lægemidler, såfremt den  

 anmeldte pris overstiger den europæiske gennemsnitspris.
 De midlertidige prisforanstaltninger udløber  

 ligeledes den 24. juni 2001.
 Den administrativt fastsatte tidsplan for indberetning af  

 europæiske lægemiddelpriser vil blive fremrykket, således  

 at alle virksomheder skal have indberettet deres priser senest den 31.  

 december 2000.
 Sundhedsministeriet vil iværksætte et  

 udvalgsarbejde med deltagelse af Lægemiddelindustriforeningen (Lif),  

 Danmarks Apotekerforening og Den almindelige danske Lægeforeningen  

 blandt andet med henblik på at anvise modeller til sikring af  

 målsætningen om at sikre priserne i Danmark på det  

 europæiske niveau.
