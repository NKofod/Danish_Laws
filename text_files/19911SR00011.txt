Nr BR 11 Tilføjelse til beretning om klager i forbindelse med folkeafstemningen om  

 forslag til lov om ændring af lov om Danmarks tiltrædelse af De Europæiske  

 Fællesskaber m.v. (Danmarks tiltrædelse af traktaten om Den Europæiske Union)  

  

 Nr 11 1991-92, 1. samling Afgivet: 19920929 Efter afgivelsen af beretning om klager i forbindelse med folkeafstemningen om forslag til lov om ændring af lov om Danmarks tiltrædelse af De Europæiske Fællesskaber m.v. (Danmarks tiltrædelse af traktaten om Den Europæiske Union) den 18. juni 1992 har udvalget modtaget Indenrigsministeriets svar til klagerne i to af de i beretningen omhandlede sager om valgklager samt en række supplerende udtalelser fra myndigheder m.v.
Udvalget har endvidere gennem Indenrigsministeriet modtaget supplerende henvendelser fra advokat Hans Henrik Lund og fra amtslæge, dr. med.
Palle Wiingaard, Lyngby, der uddyber de pågældendes i beretningen omtalte klager.
 Det nævnte materiale er optrykt som bilag til denne tilføjelse til  

 beretning.
 Udvalget har ikke fundet anledning til at gøre bemærkninger vedrørende de  

 i forbindelse med folkeafstemningen modtagne klager ud over de i beretningen  

 af 18. juni 1992 anførte.
 P.u.v.
Jens Jørgensen formand Bilagsfortegnelse Bilag 1:
 Indenrigsministeriets skrivelse af 29. juni 1992, hvormed fremsendes svar  

 af samme dato til Palle Wiingaard, Lyngby, på dennes klage af 4. juni 1992.
 Underbilag 1 A:
 Indenrigsministeriets svar af 29. juni 1992 til Palle Wiingaard, Lyngby,  

 på dennes klage af 4. juni 1992.
 Bilag 2:
 Indenrigsministeriets meddelelse af 15. juni 1992 til advokat Hans Henrik  

 Lund, København Ø, om Indenrigsministeriets fremsendelse ved skrivelse af 15.  

 juni 1992 af klager af 5. juni og 9. juni 1992 fra den pågældende.
 Underbilag 2 A:
 Svar af 2. juli 1992 fra advokat Hans Henrik Lund på Indenrigsministeriets  

 skrivelse af 15. juni 1992. (De i skrivelse af 2. juli 1992 omtalte bilag 1-8  

 er ikke optrykt).
 Bilag 3:
 Indenrigsministeriets skrivelse af 6. juli 1992, hvormed fremsendes  

 udtalelse afgivet den 30. juni 1992 af Hørning Byråd i anledning af klage af  

 7. juni 1992 fra Mogens Engsig-Karup.
 Underbilag 3 A:
 Udtalelse afgivet den 30. juni 1992 af Hørning Byråd i anledning af klage  

 af 7. juni 1992 fra Mogens Engsig-Karup.
 Bilag 4:
 Indenrigsministeriets udtalelse af 4. august 1992 i anledning af skrivelse  

 af 2. juli 1992 fra advokat Hans Henrik Lund i fortsættelse af dennes klager  

 af 5. og 9. juni 1992.
 Underbilag 4 A:
Skrivelse af 2. juli 1992 fra advokat Hans Henrik Lund som svar på  

 Indenrigsministeriets skrivelse af 15. juni 1992. (Underbilaget er identisk  

 med underbilag 2 A.
De i skrivelsen omtalte bilag 1-8 er ikke optrykt).
 Bilag 5:
 Indenrigsministeriets skrivelse af 18. august 1992, hvormed fremsendes  

 udtalelse afgivet den 10. august 1992 af Danmarks Radio i anledning af klage  

 af 2. juni 1992 fra Henrik Bladt, Fredericia.
 Underbilag 5 A:
 Udtalelse afgivet den 10. august 1992 af Danmarks Radio i anledning af  

 klage af 2. juni 1992 fra Henrik Bladt, Fredericia.
 Bilag 6:
 Indenrigsministeriets skrivelse af 5. august 1992, hvormed fremsendes svar  

 af samme dato til Palle Wiingaard, Lyngby, vedrørende dennes klage af 4. juni  

 1992 samt skrivelse af 6. juli 1992 fra Palle Wiingaard som svar på  

 ministeriets skrivelse af 29. juni 1992.
 Underbilag 6 A:
 Skrivelse af 6. juli 1992 fra Palle Wiingaard som svar på  

 Indenrigsministeriets skrivelse af 29. juni 1992.
 Underbilag 6 B:
 Skrivelse af 5. august 1992 fra indenrigsministeren til Palle Wiingaard.
Bilag 1 INDENRIGSMINISTERIET Den 29. juni 1992 Folketinget Til orientering fremsendes vedlagt en kopi af  

 Indenrigsministeriets skrivelse af dags dato til Palle Wiingaard, Lyngby, der  

 ved åbent brev af 4. juni 1992 til Folketingets formand har klaget over den  

 formelle foretagelse af folkeafstemningen den 2. juni 1992 om Danmarks  

 tiltrædelse af traktaten om Den Europæiske Union.
Med venlig hilsen Thor Pedersen / Anne Birte Pade Underbilag 1 A INDENRIGSMINISTERIET Den 29. juni 1992 Palle Wiingaard Fra Folketinget har Indenrigsministeriet modtaget Deres åbne brev af 4.  

 juni 1992 til Folketingets formand, hvori De klager over den formelle  

 foretagelse af folkeafstemningen den 2. juni 1992 om Danmarks tiltrædelse af  

 traktaten om Den Europæiske Union.
 Baggrunden for Deres klage er, at De har erfaret, at flere borgere i dette  

 land ved folkeafstemningen den 2. juni 1992 ikke - som forudsat - ved deres  

 stemmeafgivning har tilkendegivet deres holdning til Maastricht-forslagene,  

 men derimod ved deres kryds på stemmesedlen har ytret sig om forskellige  

 forhold, der klart angår Rom-traktaten (f.eks. med hensyn til fiskekvoter,  

 marginalisering af landbrugsjord m.v.), hvorfor De er kommet i tvivl om den  

 anvendte stemmeseddels brugbarhed i den givne sammenhæng.
 I denne anledning skal Indenrigsministeriet udtale følgende:
Den 10. marts 1992 fremsatte regeringen forslag til lov om ændring af lov  

 om Danmarks tiltrædelse af De Europæiske Fællesskaber m.v. (Danmarks  

 tiltrædelse af traktaten om Den Europæiske Union). Da lovforslaget indebar  

 overladelse af beføjelser fra danske myndigheder til De Europæiske  

 Fællesskabers institutioner, skulle det behandles efter reglerne i  

 grundlovens § 20. Vedtagelsen af et lovforslag efter disse regler kræver et  

 flertal på 5/6 af Folketingets medlemmer.
Opnås et sådant flertal ikke, men  

 dog det til vedtagelse af almindelige lovforslag nødvendige flertal, og  

 opretholder regeringen forslaget, skal dette forelægges folketingsvælgerne  

 til godkendelse eller forkastelse efter reglerne i grundlovens § 42, jf.  

 grundlovens § 20, stk. 2. Lovforslaget blev vedtaget af Folketinget ved 3.  

 behandling den 12. maj 1992 med 130 stemmer for.
Ved Statsministeriets  

 bekendtgørelse af 13. maj 1992 i Statstidende for den 14. maj 1992 blev det  

 herefter bestemt, at der den 2. juni 1992 i medfør af grundlovens § 20, stk.  

 2, skulle afholdes folkeafstemning om det af Folketinget vedtagne lovforslag.
I grundlovens § 42 er det bl.a. fastsat, jf. § 42, stk. 5, at der ved  

 folkeafstemningen stemmes for og imod lovforslaget.
Til lovforslagets  

 bortfald kræves, at et flertal af de i afstemningen deltagende  

 folketingsvælgere, dog mindst 30 procent af samtlige stemmeberettigede, har  

 stemt imod lovforslaget.
I grundlovens § 42, jf. § 42, stk. 8, er det  

 endvidere bl.a. fastsat, at nærmere regler om folkeafstemning fastsættes ved  

 lov.
I henhold hertil er reglerne om folkeafstemning efter bl.a. grundlovens §  

 20, stk. 2, fastsat i kapitel 12 (§§»erne 94-103) i lov nr. 271 af 13.  

 maj 1987 om valg til Folketinget.
Om stemmesedlens indhold og udformning er  

 det i § 98, stk. 1, fastsat, at der på stemmesedlerne til folkeafstemninger  

 klart adskilt skal være trykt ordene »Ja« og »Nej«, og i  

 § 99, stk. 2, er det fastsat, at stemmeafgivningen foregår på den måde, at  

 vælgere, der stemmer for lovforslaget, sætter kryds ved ordet »Ja«,  

 mens vælgere, der stemmer imod, sætter kryds ved ordet »Nej«.
Ved  

 opslag i stemmerummet skal der gives vælgerne vejledning herom.
Folkeafstemningen den 2. juni 1992 blev afholdt i overensstemmelse med  

 såvel grundlovens bestemmelser som de i henhold til grundloven fastsatte  

 bestemmelser i folketingsvalgloven.
Deres synspunkter om den anvendte  

 stemmeseddels egnethed til at udtrykke befolkningens stillingtagen til  

 Maastricht-traktaten er derfor uden betydning for vurderingen af  

 folkeafstemningens juridiske gyldighed.
 Folketinget er herfra underrettet om foranstående.
Med venlig hilsen Thor Pedersen / Anne Birte Pade Bilag 2 INDENRIGSMINISTERIET Den 15. juni 1992 Advokat Hans Henrik Lund Indenrigsministeriet har i dag skrevet således  

 til Folketinget, Christiansborg, 1240 København K:
 »Fra advokat Hans Henrik Lund, Næstvedgade 22, 2100 København Ø, har  

 Indenrigsministeriet modtaget vedlagte klage af 5. juni og 9. juni 1992 over  

 folkeafstemningen den 2. juni 1992. Hans Henrik Lund gør gældende, at  

 folkeafstemningen den 2. juni 1992 skal erklæres ugyldig som følge af, at der  

 er afgivet brevstemmer inden udløbet af 12 søgnedage efter statsministerens  

 bekendtgørelse af det vedtagne lovforslag.
 Indenrigsministeriet skal i den anledning udtale følgende:
 Lovforslag, der skal undergives folkeafstemning i henhold til grundlovens  

 § 20, stk. 2, § 29, stk. 2, og § 42 skal af statsministeren bekendtgøres i  

 Statstidende med meddelelse om, hvilken dag folkeafstemning finder sted, jf.  

 § 95, stk. 2, 1. pkt., i lov nr. 271 af 13. maj 1987 om valg til Folketinget.  

 Folkeafstemning efter grundlovens § 20, stk. 2, og § 42 skal afholdes  

 tidligst 12 og senest 18 søgnedage efter bekendtgørelsen, jf.  

 folketingsvalglovens § 95, stk. 2, 2. pkt., jf. grundlovens § 42, stk. 4.
 Efter at Folketinget ved 3. behandling tirsdag den 12. maj 1992 med 130  

 stemmer havde vedtaget L 240, Forslag til lov om ændring af lov om Danmarks  

 tiltrædelse af De Europæiske Fællesskaber m.v. (Danmarks tiltrædelse af  

 traktaten om Den Europæiske Union), bekendtgjorde Statsministeriet i  

 Statstidende for den 14. maj 1992 det af Folketinget vedtagne lovforslag med  

 meddelelse om, at der i medfør af grundlovens § 20, stk. 2, tirsdag den 2.  

 juni 1992 afholdes folkeafstemning om det af Folketinget vedtagne lovforslag.  

 Bekendtgørelsen skete således 14 søgnedage før afstemningsdagen.
 Det følger af folketingsvalglovens § 94, at folketingsvalglovens  

 bestemmelser om folkeafstemninger bl.a. finder anvendelse på  

 folkeafstemninger, der afholdes efter grundlovens § 20, stk. 2.  

 Folketingsvalglovens regler om folkeafstemninger er fastsat i henhold til  

 grundlovens § 42, stk. 8, hvorefter nærmere regler om folkeafstemning  

 fastsættes ved lov.
 Ifølge folketingsvalglovens § 100, stk. 1, kan der ved folkeafstemning  

 brevstemmes i overensstemmelse med reglerne i lovens kapitel 8 for  

 folketingsvalg, dog med undtagelser, der vedrører brevstemmesedlens  

 udformning og fremgangsmåden ved selve stemmeafgivningen, jf. § 100, stk. 2  

 og 3.
 Henvisningen til reglerne om brevstemmeafgivning ved folketingsvalg  

 indebærer, at der til folkeafstemningen den 2. juni 1992 har kunnet afgives  

 brevstemme i udlandet, på Færøerne, i Grønland og på danske skibe i  

 udenrigsfart fra 3 måneder før afstemningsdagen, dvs. fra den 2. marts 1992,  

 jf. folketingsvalglovens § 57, stk. 3, og § 58, stk. 2. I denne forbindelse  

 bemærkes, at reglen i folketingsvalglovens § 58, stk. 3, hvorefter søfolk på  

 danske skibe i udenrigsfart og deres medsejlende ægtefæller kan afgive  

 brevstemme på skibet fra dagen efter et folketingsvalg med gyldighed for  

 førstkommende folketingsvalg, ikke finder anvendelse ved folkeafstemninger.
 Henvisningen til reglerne om brevstemmeafgivning ved folketingsvalg  

 indebærer endvidere, at der til folkeafstemningen den 2. juni 1992 fra 3 uger  

 før afstemningsdagen, dvs. fra tirsdag den 12. maj 1992, har kunnet afgives  

 brevstemme her i landet, herunder på danske havanlæg på dansk område, jf.  

 folketingsvalglovens § 56 og § 58, stk. 4.
 Henvisningen til reglerne om brevstemmeafgivning ved folketingsvalg  

 indebærer således, at der kan afgives brevstemme til folkeafstemninger på et  

 tidspunkt der ligger før tidspunktet for den officielle bekendtgørelse af det  

 lovforslag, hvorom der skal afholdes folkeafstemning, med meddelelse om,  

 hvilken dag folkeafstemning finder sted, i dette tilfælde på et tidspunkt,  

 der ligger før den 14. maj 1992.
 Medens der til folketingsvalg kan afgives brevstemme i udlandet m.v. på  

 ethvert tidspunkt, eventuelt med den virkning, at brevstemmen ikke kommer i  

 betragtning, såfremt det viser sig, at folketingsvalg ikke bliver afholdt  

 inden 3 måneder efter, at brevstemmen er afgivet, vil der til  

 folkeafstemninger tidligst kunne afgives brevstemme på et tidspunkt, hvor der  

 er den fornødne klarhed over, hvilken lov eller hvilket lovforslag der skal  

 afholdes afstemning om, og i øvrigt inden for de i loven fastsatte  

 tidsfrister i forhold til den forventede afstemningsdag.
I slutningen af januar 1992 traf regeringen og et flertal af de politiske  

 partier i Folketinget beslutning om, at der den 2. juni 1992 skulle afholdes  

 folkeafstemning om Danmarks tiltrædelse af traktaten om Den Europæiske Union.  

 Den 10. marts 1992 fremsatte regeringen forslag til lov om ændring af lov om  

 Danmarks tiltrædelse af De Europæiske Fællesskaber m.v. (Danmarks tiltrædelse  

 af traktaten om Den Europæiske Union) - L 240. Samme dag underrettede  

 Indenrigsministeriet alle kommunalbestyrelser og valgbestyrelser m.fl. om det  

 fremsatte lovforslag og om beslutningen om at afholde folkeafstemning den 2.  

 juni 1992 samt om de regler, hvorefter folkeafstemningen skulle afholdes, med  

 henblik på at give de pågældende myndigheder lejlighed til at iværksætte  

 forberedelserne til afstemningen.
Allerede nogle dage forinden, henholdsvis  

 den 4. og den 5. marts 1992, havde Indenrigsministeriet dog underrettet  

 rederiforeningerne og de søfarendes organisationer samt Udenrigsministeriet  

 om den forestående folkeafstemning, herunder om, at der på danske skibe i  

 udenrigsfart og på danske diplomatiske og konsulære repræsentationer i  

 udlandet kunne afgives brevstemme fra 3 måneder før afstemningsdagen.
 Den indledende meddelelse til kommunalbestyrelser og valgbestyrelser m.fl.  

 blev senere fulgt af yderligere meddelelser og vejledninger, hvoraf bl.a.  

 fremgik, at brevstemmeafgivning her i landet kunne finde sted fra 3 uger før  

 afstemningsdagen, dvs. fra og med tirsdag den 12. maj 1992.
Folkeafstemningen den 2. oktober 1972 om Danmarks tiltrædelse af De  

 Europæiske Fællesskaber blev afholdt i henhold til lov nr. 407 af 13.  

 september 1972 om folkeafstemning vedrørende forslag til lov om Danmarks  

 tiltrædelse af De Europæiske Fællesskaber.
I § 1 i loven om afholdelse af  

 folkeafstemning var det fastsat, at folkeafstemningen foregår efter reglerne  

 i lov om valg til Folketinget kapitel VII, dvs. reglerne om folkeafstemninger  

 i den dagældende folketingsvalglov, der om brevstemmeafgivning til  

 folkeafstemninger indeholdt en tilsvarende henvisning som den gældende lov  

 til reglerne om brevstemmeafgivning til folketingsvalg.
Tidsfristerne for  

 brevstemmeafgivning var de samme som efter den gældende lov. (Reglen,  

 hvorefter søfolk om bord i danske skibe i udenrigsfart og deres medsejlende  

 ægtefæller har adgang til at afgive brevstemme på skibet fra dagen efter et  

 folketingsvalg med virkning for førstkommende folketingsvalg, hvilken regel  

 ikke finder anvendelse ved folkeafstemning, blev først indført i 1980).
 Til folkeafstemningen den 2. oktober 1972 var der adgang til at brevstemme  

 inden for de almindelige tidsfrister, dvs. i udlandet m.v. fra 3 måneder før  

 afstemningsdagen, hvilket var den 2. juli 1972, og her i landet fra 3 uger  

 før afstemningsdagen, hvilket var den 11. september 1972. Lovforslaget med  

 meddelelse om folkeafstemning den 2. oktober 1972 blev bekendtgjort i  

 Statstidende for den 14. september 1972.
 Under henvisning til foranstående må Indenrigsministeriet afvise, at  

 brevstemmer afgivet til folkeafstemningen den 2. juni 1992 inden udløbet af  

 12 søgnedage efter bekendtgørelsen af det vedtagne lovforslag eller inden  

 datoen for bekendtgørelsen i Statstidende - burde have været erklæret  

 ugyldige (ikke være taget i betragtning).
Det kan oplyses, at der til folkeafstemningen den 2. juni 1992 blev  

 afgivet i alt 139.402 brevstemmer.
Der foreligger ingen samlede oplysninger  

 om, hvor mange brevstemmer der er afgivet til hvilke tidspunkter inden for  

 den periode, hvor brevstemmeafgivning kunne finde sted (2. marts-30. maj  

 1992).« Hvilket herved meddeles under henvisning til Deres skrivelser af 5. og 9.  

 juni 1992.
Med venlig hilsen Anne Birte Pade Bilag 2 A Hans Henrik Lund Advokat Den 2. juli 1992 Indenrigsministeriet Vedr. j.nr. 1.k. 1992/4075-4 klage over folkeafstemningen 2. juni  

 1992.
 Under henvisning til ministeriets skrivelse af 15. f.m., med skrivelse af  

 s.d. til Folketinget over klagerne af 5. og 9. ds., skal jeg herved replicere  

 over det anførte:
 1. Klagerne er indgivet på grundlag af tidsbestemmelserne i grl. § 42 stk.  

 4, sidste pkt., herefter blot grl. § 42 stk. 4:
». . . Folkeafstemningen iværksættes efter statsministerens nærmere  

 bestemmelse tidligst tolv og senest atten søgnedage efter  

 bekendtgørelsen.« Til bl.a. denne regel er der henvist i grl. § 20, stk. 2:
»Til vedtagelse af lovforslag herom kræves et flertal på fem  

 sjettedele af Folketingets medlemmer.
Opnås et sådant flertal ikke, men dog  

 det til vedtagelse af almindelige lovforslag nødvendige flertal, og  

 opretholder regeringen forslaget, forelægges det folketingsvælgerne til  

 godkendelse eller forkastelse efter de for folkeafstemninger i § 42 fastsatte  

 regler.« Det 12. maj 1992 vedtagne lovforslag er bekendtgjort i Statstidende 14.  

 s.m., de tolv søgnedage plus fire søn- og helligdage herfra udløber lørdag  

 30. maj 1992.
 Der er ikke i ministeriets skrivelse argumenteret for, at reglen i grl. §  

 42, stk. 4, ikke skal følges, den er overhovedet kun nævnt eet sted i  

 skrivelsen, s. 1, næstsidste afsnit.
 Hele nærværende klagesag må stå og falde med, om grl. § 42, stk. 4, har  

 skullet iagttages.
 Forfatningskommissionens betænkning af 29. januar 1953 foreslår grl. § 42,  

 stk. 4, som stk. 3, bet. s. 21, bemærkninger s. 35-36. Sidste pkt. er uændret  

 fra forslag til vedtagelse: der ses ikke yderligere motiver til punktummet  

 under rigsdagsbehandlingen.
 Til § 20, stk. 2, sidste sætning, uændret fra kommissions- og  

 rigsdagsforslag til grundlov, bemærker betænkningen, s. 31, overensstemmende  

 med forslagsbemærkningerne:
»Det er derfor bestemt, at der til beslutning om sådan  

 suverænitetsafgivelse kræves enten, at forslag herom vedtages med et flertal  

 på fem sjettedele af rigsdagens medlemmer, eller at forslaget, såfremt det  

 vedtages med mindre end fem sjettedeles flertal, og regeringen opretholder  

 forslaget, ikke forkastes ved en folkeafstemning afholdt i  

 overensstemmelse med de i forslagets § 42 indeholdte regler.« Understregningen er min og skulle tjene til at påpege, at der ikke er den  

 fortolkningsmulighed i § 42, stk. 4, jfr. § 20, stk. 2, at henvisningen i  

 sidstnævnte, sidste sætning, alene går på godkendelses- og  

 forkastelsesreglerne i § 42, stk. 5.
 Det fremgår endelig af kommissionens bemærkninger til § 42, at  

 udgangspunktet for overvejelserne om folkeafstemning har været memorandum af  

 april 1946 af professor Alf Ross, bilag 10 til betænkningen (samt svensk  

 betænkning »Almæn folkomrøstning«, 1952). Memorandummet indeholder  

 ikke overvejelser om formalitetsspørgsmål i forbindelse med  

 folkeafstemninger, herunder tidsfrister, og der er ikke et udkast til  

 konkrete bestemmelser ad modum de af kommissionen foreslåede, som  

 grundlovsbestemmelser vedtagne § 42, stk. 1-8.
 Ex tuto indeholder kommissionsbetænkningen fra 1953 som bilag 6 professor  

 Max Sørensens responsum fra 1952 vedrørende de problemer, der knytter sig til  

 grundlovens § 18 (ny § 19). Afsnit V i responsummet behandler  

 »Overførelse af konstitutionelle beføjelser til internationale  

 organer«; det slutter med forslag til ny grundlovsbestemmelse ad modum  

 ny § 20, dog at professoren i stedet for folkeafstemning foreslår nyvalg og  

 genvedtagelse af den nyvalgte rigsdag.
De reale grunde, der har ført til tidsbestemmelserne i grl. § 42, stk. 4,  

 kan utvivlsomt belyses ved tilvejebringelse af referater og forslag fra  

 kommissionsarbejdet; det henstilles, hvorvidt sådant materiale skal søges  

 fremskaffet.
På det foreliggende grundlag må man antage, at grl. § 42, stk.  

 4, skal følges ved alle typer af folkeafstemninger, undtagen de, der afholdes  

 efter grl. §§ 29 og 88 eller uden for grundloven, som i 1986.
 Jeg må forstå ministeriets skrivelse derhen, at man fortrinsvis henholder  

 sig til valglovens bestemmelser, når man godkender, at der er  

 brevstemt tidligere end muligt efter grl. § 42, stk. 4. Idet jeg må  

 fastholde, at forfatningsbestemmelsen har absolut forrang fremfor valgloven,  

 og at der ikke i forarbejderne til den af grundlovsændringen i 1953 affødte  

 valglov L 171-1953 er noget, der tyder på, at man m.h.t. folkeafstemninger  

 har ønsket at skabe mulighed for fravigelse af den samtidig ikrafttrådte grl.  

 § 42, stk. 4, skal jeg nedenfor påvise, at et muligt grundlovsbrud ved  

 valgloven ikke skete i 1953, men ved to senere ændringer, der forekommer at  

 være lovgivningsfejl.
 I den citerede 1953-valglov hed det i § 56, stk. 3, vedr. brevstemmer (ved  

 almindeligt valg), at »øvrige vælgere«, dvs. bortset fra søfolk  

 etc. og personer i udlandet, stk. 1 og 2, kan brevstemme på folkeregistrene  

 de sidste 3 søgnedage før valgets afholdelse, § 56, stk. 4,  

 lovbestemmelserne hermed i kopi som BILAG 1.
Ved jordlovsfolkeafstemningen i 1963 (se nærmere Poul Andersen i N.a.T.  

 1966 s. 2 ff.) blev lovene vedtaget 31. maj 1963, bekendtgørelser i  

 Lovtidende og Statstidende 8. juni 1963, afstemningsdato fastsat til 25. juni  

 1963. Ved ministeriets cirkulære 115-1963 - BILAG 2 - bestemtes, afsnit VI,  

 at de almindelige - § 56 stk. 3 - brevstemmeafgivere kun kunne stemme på  

 folkeregistrene de sidste tre søgnedage før afstemningsdagen, jf. dagældende  

 henvisning til valgbrevstemmereglerne i folkeafstemningskapitlets § 72.  

 Såvidt det ses, blev grl. § 42, stk. 4's 12-18 dages regel derved overholdt  

 for den altovervejende del af brevstemmeafgiverne. § 56, stk. 1 og  

 2-vælgerne, søfolk etc. og personer i udlandet, fik lov at stemme tidligere,  

 men ikke tidligere end bekendtgørelsen, jf. ndf.
Ved L 59-1964 ændring til  

 valglovens § 56, stk. 4, bliver de 3 sidste søgnedage til de 7 sidste  

 søgnedage; ændringsloven med tilhørende forslag med motiver vedlægges som  

 BILAG 3. Og igen ved ændringslov 445-1965 til 3 uger, loven med tilhørende  

 forslag og motiver som BILAG 4. Indenrigsminister Hans Hækkerup i  

 Krag-ministeriet af 26. september 1964 er tydeligvis ikke opmærksom på, at  

 ændringerne p.g.a. henvisningen i § 72 også gælder for folkeafstemninger - og  

 hvorved en overholdelse af grl. § 42, stk. 4, nu er helt umulig.Ved den  

 gennemgribende revision af valgloven i 1987, L 271-1987, på grundlag af den  

 ellers udførlige bet. 1084-1986 dukker problemet ikke op.
På dette  

 lovgrundlag har ministeriet i såvel 1972 som i 1992 ladet  

 folkeregisterstemmeafgiverne og senest også institutions- og  

 hjemmestemmeafgiverne stemme inden udløbet af 12-søgnedagsfristen i grl. §  

 42, stk. 4. I 1992 har man yderligere indkaldt brevstemmeafgiverne til at  

 stemme, inden lovforslaget var færdigbehandlet, 12. maj 1992, aften, jf.  

 hermed BILAG 5, bekendtgørelse af Københavns Kommune af 11. maj 1992 i  

 Politiken, 3. sektion s. 6.
 Da 12 søgnedage fra bekendtgørelsen i Statstidende 14. maj 1992 er 30. maj  

 1992, og da 31. maj 1992 er en søndag, og da der ikke kan brevstemmes 1. juni  

 1992, nugældende § 56, bisætningen, og da der efter ministeriets skrivelse  

 ikke er mulighed for periodisering eller kategoriopdeling af samtlige  

 brevstemmer, 139.402 stk., er det klagers endelige påstand, at alle  

 brevstemmerne som udgangspunkt er ugyldige.
Som ovenfor berørt er søfolk etc. og personer i udlandet et særproblem, og  

 formentlig talmæssigt underordnet i forhold til de indenlandske brevstemmer,  

 idet man ved valgloven i 1953 måtte vide, at 12-18 dages reglen ikke kunne  

 overholdes, uden at der blev truffet foranstaltninger til f.eks. telefonisk  

 eller telegrafisk stemmeafgivning på eller i tidsmæssig nær forbindelse med  

 afstemningsdage.
Noget sådant skete altså ikke i 1963 og i 1972 og 1992,  

 fordi man u.h.t. den ændrede valglov vel anså det for unødvendigt.
Jeg skal  

 for nærværende nøjes med at påpege problemet, der ikke er berørt i motiverne  

 til 1953-valgloven.
Ugyldighed af brevstemmer har den konsekvens, som er udtrykt i  

 Markedsudvalgets tillægsbetænkning af 6. september 1972 over  

 1972-folkeafstemningsloven, L 407-1972 vedrørende EØF-tiltrædelsesloven,  

 løsning B tiltrådt af alle partier dengang, de ugyldige stemmer lades ude af  

 betragtning.
Tillægsbetænkningen hermed som BILAG 6. Hvis der i de ugyldige  

 139.402 brevstemmer er min. 58,3 pct. nej'er, svinger flertallet over til et  

 ja, ud fra det grundlag, at der var et flertal på 23.130 stemmer, jf. mine  

 tidligere skrivelser.
Ugyldighed af lovligt indkaldte brevstemmer må  

 imidlertid medføre, at afstemningen må gå om, jf. min skrivelse af 5. f.m.
 Det tilføjes, at ministeriet må have den endelige afgørelse af klagen,  

 valglovens § 103, jf. bet. 1084-1986, s. 108, hermed BILAG 7. Og afgørelsen  

 kan indbringes for landsretten, rpl. § 225, BILAG 8.
 Bilag: 1-8 som ovf. ej optrykt her.
Med ærbødighed Hans Henrik Lund Kopi med bilag til Folketinget, (Lovsekretariatet), Statsministeriet og  

 Udenrigsministeriet.
Bilag 3 INDENRIGSMINISTERIET Den 6. juli 1992 Folketinget I fortsættelse af skrivelse herfra af 17. juni 1992 vedrørende en klage  

 fra Morten Engsig-Krarup, Hørning, over flagning med det blå EF-flag ved et  

 afstemningssted i Hørning by ved folkeafstemningen den 2. juni 1992  

 fremsendes vedlagt den af Hørning byråd den 30. juni 1992 afgivne udtalelse i  

 anledning af klagen.
 Hørning Kommunes udtalelse giver ikke Indenrigsministeriet anledning til  

 bemærkninger.
Med venlig hilsen Thor Pedersen / Hanna Ege Underbilag 3 A HØRNING KOMMUNE Den 30. juni 1992 Indenrigsministeriet Klage i forbindelse med folkeafstemningen den 2/6  

 1992 (j. nr. 1992/4075-6).
 Ministeriet har ved brev af 10. juni 1992 fremsendt klage over flagning  

 med EF-flaget ved folkeafstemningen den 2. juni 1992 i Hørning Hallen, til  

 byrådets udtalelse.
 Hørning byråd skal i den anledning udtale følgende:
I forbindelse med folkeafstemningen den 2. juni 1992 om Danmarks  

 tiltrædelse af Den Europæiske Union, blev der ved afstemningsstedet i  

 Hørning-Hallen flaget fra 2 flagstænger.
En flagstang bar Dannebrog og en  

 anden bar EF-flaget.
 Når byrådet ved denne afstemning, som ved det senest afholdte  

 EF-parlamentsvalg, ud over Dannebrog tillige flagede med EF-flaget, begrundes  

 dette i, at afstemningen omhandlede et EF-anliggende.
 Denne form for flagning er ikke omtalt i hverken  

 »valgagitationsbekendtgørelsen« (nr. 645 af 12. oktober 1989 - IN)  

 ej heller i vejledningen om afholdelse af folketingsvalg (nr. 193 af 12.  

 oktober 1990 - IN). Yderligere er flagning med EF-flaget, efter  

 Justitsministeriets cirkulære nr. 145 af 20. oktober 1989, tilladt på linie  

 med flagning med de øvrige nordiske staters flag samt FN-flaget, jf.  

 cirkulærets § 4.
 Da EF-flaget således er anerkendt som det officielle flag for De  

 Europæiske Fællesskaber, som Danmark er medlem af, finder byrådet ikke at  

 denne flagning kan opfattes som en markering af hverken et ja-standpunkt  

 eller et nej-standpunkt for så vidt angår afstemningens genstand den 2. juni  

 1992, hvilket i øvrigt heller ikke har været hensigten.
 Således behandlet på byrådets møde den 29. juni 1992.
Med venlig hilsen Carsten Jakobsen borgmester Kai Stefansen kommunebogholder Bilag 4 INDENRIGSMINISTERIET Den 4. august 1992 Folketinget Fra advokat Hans Henrik Lund, Næstvedgade 22, 2100 København  

 Ø, har Indenrigsministeriet modtaget vedlagte skrivelse af 2. juli 1992,  

 hvori Hans Henrik Lund - i fortsættelse af sine beskrivelser af 5. juni og 9.  

 juni 1992 og i tilslutning til Indenrigsministeriets skrivelse af 15. juni  

 1992 til Folketinget vedrørende hans klage over folkeafstemningen den 2. juni  

 1992 - fremsætter yderligere bemærkninger.
 Advokat Lund gør gældende, at reglen i grundlovens § 42, stk. 4, jf.  

 folketingsvalglovens § 95, stk. 2, hvorefter folkeafstemning skal iværksættes  

 tidligst 12 og senest 18 søgnedage efter bekendtgørelsen af lovforslaget og  

 meddelelse af datoen for folkeafstemningen, indebærer, at brevstemmeafgivning  

 tidligst kan finde sted efter udløbet af 12 søgnedage efter bekendtgørelsen.
 I den anledning skal Indenrigsministeriet udtale følgende:
 Folkeafstemning om lovforslag vedrørende overladelse af beføjelser i  

 henhold til grundlovens § 20 sker efter de for folkeafstemninger i  

 grundlovens § 42 fastsatte regler, jf. grundlovens § 20, stk. 2 in fine.
 Spørgsmålet om, hvorvidt grundlovens § 42, stk. 4, udelukker  

 brevstemmeafgivning på et tidligere tidspunkt end efter udløbet af 12  

 søgnedage efter bekendtgørelsen af lovforslaget og datoen for  

 folkeafstemningen, er ikke udtrykkeligt omtalt i grundloven, og spørgsmålet  

 er heller ikke belyst i forarbejderne til bestemmelsen.
 I Dansk Statsforfatningsret, Poul Andersen, 1954, s. 339, er der, dels om  

 baggrunden for fristbestemmelserne i grundlovens § 42, stk. 4, dels om  

 udøvelse af stemmeret ved folkeafstemninger, anført følgende:
»Statsministeren lader derefter Lovforslaget eller Loven bekendtgøre  

 med Meddelse om, at Folkeafstemning vil finde Sted.
For at sikre Vælgernes  

 Adgang til at sætte sig ind i Lovforslaget eller Loven er det fastsat, at  

 Folkeafstemnin gen tidligst maa finde Sted tolv Søgnedage fra  

 Bekendtgørelsen.
For at sikre, at Folkeafstemningen ikke forhales, er det  

 fastsat, at den skal finde Sted senest atten Søgnedage efter Bekendtgørelsen,  

 hvorved dog bemærkes, at der ikke gælder nogen bestemt Frist, inden hvilken  

 Bekendtgørelsen skal finde Sted.
Nærmere Regler om Folkeafstemninger fastsættes ifølge § 42, 8. stk. ved  

 Lov.
Saadanne Bestemmelser er givet i Lov om Valg til Rigsdagen Nr. 171 af  

 31. Marts 1953 §§ 66-74, hvortil henvises.
Ifølge § 71, 3. Stk. foretages  

 Afstemningen i Overensstemmelse med Reglerne ved Valg til Folketinget med de  

 Afvigelser, som er fastsat i de nævnte Paragraffer.
 . . . .
Stemmeretten udøves ved personligt Møde, jf. § 71, 1. Stk., der ukorrekt  

 gentager Bestemmelsen i § 35, 3. Stk. om, at »Valgretten« udøves  

 ved personligt Møde.
Ifølge § 72 kan Stemmeretten dog udøves ved Indsendelse  

 af Stemmeseddel efter Reglerne i §§ 55-65, d.v.s., i de samme Tilfælde som  

 ved Valg.' I Statsforfatningsret I, Peter Germer, 1988, s. 153, er der anført  

 følgende om adgangen til at afgive brevstemme i forbindelse med  

 folkeafstemninger i henhold til grundlovens § 42:
»Stemmeretten udøves normalt ved personligt fremmøde på  

 afstemningsdagen, jf. § 99, stk. 1, men § 100 giver mulighed for  

 brevstemmeafgivning efter reglerne i folketingsvalglovens kap. 8 med de af  

 afstemningstemaet betingede ændringer.« Herudover ses spørgsmålet om brevstemmeafgivning ved folkeafstemninger i  

 henhold til grundlovens § 42 ikke at være omtalt i den statsretlige  

 litteratur.
I lov nr. 171 af 31. marts 1953 om valg til Folketinget, der blev  

 udarbejdet i forbindelse med grundloven af 6. juni 1953, var det i § 66  

 fastsat, at når en tredjedel af Folketingets medlemmer i overensstemmelse med  

 reglerne i grundlovens § 42 begærede folkeafstemning om et lovforslag eller  

 en stadfæstet lov, meddelte Folketingets formand statsministeren og  

 indenrigs- og boligministeren, at en sådan afstemning skulle foretages.
I §  

 67, stk. 1, var det endvidere i overensstemmelse med grundlovens § 42, stk.  

 4, fastsat, at lovforslaget eller loven ved statsministerens foranstaltning  

 ville være at bekendtgøre i Statstidende med meddelelse om, på hvilken dag  

 folkeafstemningen skulle finde sted, samt at afstemningen afholdtes tidligst  

 12 og senest 18 søgnedage efter bekendtgørelsen.
Med hensyn til  

 brevstemmeafgivning (indsendelse af stemmesedler) ved folkeafstemninger var  

 følgende fastsat i § 72, 1. pkt.:
»Uanset bestemmelsen i § 71 kan stemmeafgivning til folkeafstemninger  

 finde sted ved indsendelse af stemmeseddel efter reglerne i nærværende lovs  

 kapitel VI.« I kapitel VI var der i § 55 fastsat følgende om adgangen til  

 brevstemmeafgivning ved folketingsvalg:
»Vælgere, som på grund af ophold uden for den kommune, hvor de er  

 opført på valglisten, vil være forhindret i at indfinde sig på  

 afstemningsstedet inden for de for afstemningen fastsatte tidsfrister, kan  

 ved folketingsvalg indsende deres stemmeseddel efter de i §§ 56-65 indeholdte  

 regler.« I § 56, stk. 4, var der om tidsfristerne i forbindelse med  

 brevstemmeafgivning angivet følgende:
»For de vælgere, der afgiver stemme her i landet, finder afstemningen  

 sted de 3 sidste søgnedage før valgets afholdelse.
For de vælgeres  

 vedkommende, der afgiver stemme på Færøerne, i Grønland eller i udlandet, må  

 stemmesedlen tidligst være afgivet 3 måneder før valgets afholdelse.« I forarbejderne til den dagældende lov om valg til Folketinget er  

 forholdet mellem tidsfristerne i grundlovens § 42, stk. 4, jf. den dagældende  

 folketingsvalglovs § 66, for afholdelse af folkeafstemninger og tidsfristerne  

 for brevstemmeafgivning i lovens § 56, stk. 4, ikke omtalt.
Som det fremgår af det ovenfor anførte, blev der ikke taget direkte  

 stilling til det i nærværende sag omhandlede spørgsmål i forbindelse med  

 udarbejdelsen af den dagældende folketingsvalglov.
Den dagældende lov synes  

 dog at forudsætte, at brevstemmeafgivning ved folkeafstemninger i henhold til  

 grundlovens § 42 kunne ske på et tidspunkt, der lå forud for 12 søgnedage  

 efter bekendtgørelsen af folkeafstemningen, idet § 72, 1. pkt., henviste til  

 at brevstemmeafgivning ved folkeafstemninger kunne ske efter de regler, der  

 gjaldt herfor ved folketingsvalg, herunder efter reglen i § 56, stk. 4,  

 hvorefter brevstemmer afgivet af vælgere, der opholdt sig på Færøerne, i  

 Grønland eller i udlandet, kunne afgives op til 3 måneder før  

 valget/folkeafstemningen.
Da spørgsmålet, som nævnt, ikke er omtalt i lovens  

 motiver, kan der dog næppe drages sikre slutninger fra den tidligere  

 folketingsvalglov.
At brevstemmeafgivning ved folkeafstemninger, der afholdes i henhold til  

 grundlovens § 42, kan ske på et tidspunkt, der ligger forud for 12 søgnedage  

 efter bekendtgørelsen af folkeafstemningen, blev imidlertid lagt til grund i  

 forbindelse med afholdelse af jordlovs-afstemningerne den 25. juni 1963 samt  

 ved folkeafstemningen den 2. oktober 1972 om Danmarks tiltrædelse af  

 traktaten om De Europæiske Fællesskaber.
Der henvises herved for så vidt  

 angår jordlovs-afstemningerne til cirkulære nr. 115 af 8. juni 1963 om  

 afholdelse af folkeafstemninger afsnit VI (s. 220), hvoraf det fremgår, at  

 vælgere, der afgav stemme på Færøerne, i Grønland eller i udlandet, ifølge  

 folketingsvalglovens § 56, stk. 4, tidligst måtte have afgivet deres stemme 3  

 måneder før afstemningsdagen, idet det dog samtidig anførtes, at denne  

 tidsfrist ved de nævnte afstemninger ikke ville få nogen betydning.
Søfolk og  

 fiskere, der på afstemningsdagen opholdt sig uden for deres bopælkommune samt  

 vælgere, der havde bopæl på afsides beliggende øer, kunne på et folkeregister  

 afgive stemme indtil 3 uger før afstemningens afholdelse.
For andre vælgere  

 kunne afstemningen finde sted de 3 sidste søgnedage før afstemningsdagen.
For  

 så vidt angår EF-afstemningen i 1972 henvises til cirkulære nr. 194 af 14.  

 september 1972 om afholdelse af folkeafstemninger afsnit VII (s. 652), hvor  

 det anføres, at stemmeafgivning pr. brev her i landet i alle tilfælde kunne  

 finde sted de sidste 3 uger før afstemningsdagen dog senest næstsidste  

 søgnedag før afstemningsdagen.
For de vælgere, der afgav stemme på Færøerne,  

 i Grønland eller i udlandet, kunne stemmeafgivning ske 3 måneder forud for  

 afstemningsdagen.
Det tilføjes, at reale grunde taler for, at der kan afgives brevstemmer  

 inden udløbet af 12 søgnedage efter bekendtgørelsen.
De indvendinger, der kan  

 gøres mod, at brevstemmeafgivning finder sted på et tidspunkt, som ligger  

 forud for 12 søgnedage efter bekendtgørelsen af folkeafstemningen, knytter  

 sig til, at der herved opstår en risiko for, at den pågældende vælger afgiver  

 stemme uden at have haft den fornødne tid og lejlighed til at stifte særligt  

 kendskab til afstemningens genstand.
Imidlertid ville det efter ministeriets  

 opfattelse være mere betænkeligt uden faste holdepunkter herfor at anlægge en  

 fortolkning af grundlovens § 42, stk. 4, der indebar, at brevstemmeafgivning  

 ikke kunne finde sted på et tidspunkt forud for 12 søgnedage efter  

 bekendtgørelsen og med den virkning, at et betragteligt antal vælgere helt  

 blev afskåret fra at deltage i folkeafstemningen.
På denne baggrund og uanset, at der ikke foreligger materiale eller  

 litteratur, der tydeliggør, hvorvidt bestemmelsen i grundlovens § 42, stk. 4,  

 er til hinder for, at der afgives brevstemme, forinden der er forløbet 12  

 søgnedage efter bekendtgørelsen af folkeafstemningen, er det  

 Indenrigsministeriets opfattelse, at grundlovens § 42, stk. 4, ikke  

 udelukker, at brevstemmeafgivning kan finde sted inden udløbet af 12  

 søgnedage efter bekendtgørelsen.
Indenrigsministeriet må derfor fastholde det  

 i skrivelsen af 15. juni 1992 til Folketinget anførte om, at brevstemmer  

 afgivet til folkeafstemningen den 2. juni 1992 inden udløbet af 12 søgnedage  

 efter bekendtgørelsen af det vedtagne lovforslag ikke er ugyldige som følge  

 af, at de er afgivet inden udløbet af de 12 søgnedage.
Med venlig hilsen Thor Pedersen / Anne Birte Pade Underbilag 4 A Hans Henrik Lund Advokat Den 2. juli 1992 Indenrigsministeriet Vedr. j. nr. 1. k. 1992/4075-4 klage over folkeafstemningen 2. juni  

 1992.
 Under henvisning til ministeriets skrivelse af 15. f.m., med skrivelse af  

 s.d. til Folketinget over klagerne af 5. og 9. ds., skal jeg herved replicere  

 over det anførte:
 1. Klagerne er indgivet på grundlag af tidsbestemmelserne i grl. § 42 stk.  

 4, sidste pkt., herefter blot grl. § 42 stk. 4:
». . . Folkeafstemningen iværksættes efter statsministerens nærmere  

 bestemmelse tidligst tolv og senest atten søgnedage efter  

 bekendtgørelsen.« Til bl.a. denne regel er der henvist i grl. § 20 stk. 2:
»Til vedtagelse af lovforslag herom kræves et flertal på fem  

 sjettedele af folketingets medlemmer.
Opnås et sådant flertal ikke, men dog  

 det til vedtagelse af almindelige lovforslag nødvendige flertal, og  

 opretholder regeringen forslaget, forelægges det folketingsvælgerne til  

 godkendelse eller forkastelse efter de for folkeafstemninger i § 42 fastsatte  

 regler.« Det 12. maj 1992 vedtagne lovforslag er bekendtgjort i Statstidende 14.  

 s.m., de tolv søgnedage plus fire søn- og helligdage herfra udløber lørdag  

 30. maj 1992.
 Der er ikke i ministeriets skrivelse argumenteret for, at reglen i grl. §  

 42 stk. 4 ikke skal følges, den er overhovedet kun nævnt eet sted i  

 skrivelsen, s. 1, næstsidste afsnit.
 Hele nærværende klagesag må stå og falde med, om grl. § 42 stk. 4 har  

 skullet iagttages.
 Forfatningskommissionens betænkning af 29. januar 1953 foreslår grl. § 42  

 stk. 4 som stk. 3, bet. s. 21, bemærkninger s. 35-36. Sidste pkt. er uændret  

 fra forslag til vedtagelse, der ses ikke yderligere motiver til punktummet  

 under rigsdagsbehandlingen.
 Til § 20 stk. 2, sidste sætning, uændret fra kommissions- og  

 rigsdagsforslag til grundlov, bemærker betænkningen, s. 31, overensstemmende  

 med forslagsbemærkningerne:
»Det er derfor bestemt, at der til beslutning om sådan  

 suverænitetsafgivelse kræves enten, at forslag herom vedtages med et flertal  

 på fem sjettedele af rigsdagens medlemmer, eller at forslaget, såfremt det  

 vedtages med mindre end fem sjettedeles flertal, og regeringen opretholder  

 forslaget, ikke forkastes ved en folkeafstemning afholdt i  

 overensstemmelse med de i forslagets § 42 indeholdte regler.« Understregningen er min og skulle tjene til at påpege, at der ikke er den  

 fortolkningsmulighed i § 42 stk. 4, jfr. § 20 stk. 2, at henvisningen i  

 sidstnævnte, sidste sætning, alene går på godkendelses- og  

 forkastelsesreglerne i § 42 stk. 5.
 Det fremgår endelig af kommissionens bemærkninger til § 42, at  

 udgangspunktet for overvejelserne om folkeafstemning har været memorandum af  

 april 1946 af professor Alf Ross, bilag 10 til betænkningen (samt svensk  

 betænkning »Almæn folkomrøstning«, 1952). Memorandummet indeholder  

 ikke overvejelser om formalitetsspørgsmål i forbindelse med  

 folkeafstemninger, herunder tidsfrister, og der er ikke et udkast til  

 konkrete bestemmelser ad modum de af kommissionen foreslåede, som  

 grundlovsbestemmelser vedtagne § 42 stk. 1-8.
 Ex tuto indeholder kommissionsbetænkningen fra 1953 som bilag 6 professor  

 Max Sørensens responsum fra 1952 vedrørende de problemer, der knytter sig til  

 grundlovens § 18 (ny § 19). Afsnit V i responsummet behandler  

 »Overførelse af konstitutionelle beføjelser til internationale  

 organer«, det slutter med forslag til ny grundlovsbestemmelse ad modum  

 ny § 20, dog at professoren i stedet for folkeafstemning foreslår nyvalg og  

 genvedtagelse af den nyvalgte rigsdag.
De reale grunde, der har ført til tidsbestemmelserne i grl. § 42 stk. 4  

 kan utvivlsomt belyses ved tilvejebringelse af referater og forslag fra  

 kommissionsarbejdet, det henstilles, hvorvidt sådant materiale skal søges  

 fremskaffet.
På det foreliggende grundlag må man antage, at grl. § 42 stk. 4  

 skal følges ved alle typer af folkeafstemninger, undtagen de, der afholdes  

 efter grl. §§ 29 og 88 eller udenfor grundloven, som i 1986.
 Jeg må forstå ministeriets skrivelse derhen, at man fortrinsvis henholder  

 sig til valglovens bestemmelser, når man godkender, at der er  

 brevstemt tidligere end muligt efter grl. § 42 stk. 4. Idet jeg må fastholde,  

 at forfatningsbestemmelsen har absolut forrang fremfor valgloven, og at der  

 ikke i forarbejderne til den af grundlovsændringen i 1953 affødte valglov L  

 171-1953 er noget, der tyder på, at man m.h.t. folkeafstemninger har ønsket  

 at skabe mulighed for fravigelse af den samtidig ikrafttrådte grl. § 42 stk.  

 4, skal jeg nedenfor påvise, at et muligt grundlovsbrud ved valgloven ikke  

 skete i 1953, men ved to senere ændringer, der forekommer at være  

 lovgivningsfejl.
 I den citerede 1953-valglov hed det i § 56 stk. 3 vedr. brevstemmer (ved  

 almindeligt valg), at »øvrige vælgere«, dvs. bortset fra søfolk  

 etc. og personer i udlandet, stk. 1 og 2, kan brevstemme på folkeregistrene  

 de sidste 3 søgnedage før valgets afholdelse, § 56 stk. 4,  

 lovbestemmelserne hermed i kopi som BILAG 1.
Ved jordlovsfolkeafstemningen i 1963 (se nærmere Poul Andersen i N.a.T.  

 1966 s. 2 ff.) blev lovene vedtaget 31. maj 1963, bekendtgørelser i  

 Lovtidende og Statstidende 8. juni 1963, afstemningsdato fastsat til 25. juni  

 1963. Ved ministeriets cirkulære 115-1963 - BILAG 2 - bestemtes, afsnit VI,  

 at de almindelige - § 56 stk. 3 - brevstemmeafgivere kun kunne stemme på  

 folkeregistrene de sidste tre søgnedage før afstemningsdagen, jf. dagældende  

 henvisning til valg-brevstemmereglerne i folkeafstemningskapitlets § 72.  

 Såvidt det ses, blev grl. § 42 stk. 4's 12-18 dages regel derved overholdt  

 for den altovervejende del af brevstemmeafgiverne. § 56 stk. 1 og 2 vælgerne,  

 søfolk etc. og personer i udlandet, fik lov at stemme tidligere, men ikke  

 tidligere end bekendtgørelsen, jf. ndf.
Ved L 59-1964 ændring til valglovens  

 § 56 stk. 4, bliver de 3 sidste søgnedage til de 7 sidste søgnedage,  

 ændringsloven med tilhørende forslag med motiver vedlægges som BILAG 3. Og  

 igen ved ændringslov 445-1965 til 3 uger, loven med tilhørende forslag og  

 motiver som BILAG 4. Indenrigsminister Hans Hækkerup i Krag-ministeriet af  

 26. september 1964 er tydeligvis ikke opmærksom på, at ændringerne p.g.a.  

 henvisningen i § 72 også gælder for folkeafstemninger - og hvorved en  

 overholdelse af grl. § 42 stk. 4 nu er helt umulig.Ved den gennemgribende  

 revision af valgloven i 1987, L 271-1987, på grundlag af den ellers udførlige  

 bet. 1084-1986 dukker problemet ikke op.
På dette lovgrundlag har ministeriet  

 i såvel 1972 som i 1992 ladet folkeregisterstemmeafgiverne, og senest også  

 institutions- og hjemmestemmeafgiverne stemme inden udløbet af  

 12-søgnedagsfristen i grl. § 42 stk. 4. I 1992 har man yderligere indkaldt  

 brevstemmeafgiverne til at stemme, inden lovforslaget var færdigbehandlet,  

 12. maj 1992, aften, jf. hermed BILAG 5, bekendtgørelse af Københavns kommune  

 af 11. maj 1992 i Politiken, 3. sektion s. 6.
 Da 12 søgnedage fra bekendtgørelsen i Statstidende 14. maj 1992 er 30. maj  

 1992, og da 31. maj 1992 er en søndag, og da der ikke kan brevstemmes 1. juni  

 1992, nugældende § 56, bisætningen, og da der efter ministeriets skrivelse  

 ikke er mulighed for periodisering eller kategori-opdeling af samtlige  

 brevstemmer, 139.402 stk., er det klagers endelige påstand, at alle  

 brevstemmerne som udgangspunkt er ugyldige.
Som ovenfor berørt er søfolk etc. og personer i udlandet et særproblem, og  

 formentlig talmæssigt underordnet i forhold til de indenlandske brevstemmer,  

 idet man ved valgloven i 1953 måtte vide, at 12-18 dages reglen ikke kunne  

 overholdes, uden at der blev truffet foranstaltninger til f.eks. telefonisk  

 eller telegrafisk stemmeafgivning på eller i tidsmæssig nær forbindelse med  

 afstemningsdage.
Noget sådant skete altså ikke i 1963 - og i 1972 og 1992  

 fordi man u.h.t. den ændrede valglov vel anså det for unødvendigt.
Jeg skal  

 for nærværende nøjes med at påpege problemet, der ikke er berørt i motiverne  

 til 1953-valgloven.
Ugyldighed af brevstemmer har den konsekvens som er udtrykt i  

 markedsudvalgets tillægsbetænkning af 6. september 1972 over  

 1972-folkeafstemningsloven, L 407-1972 vedrørende EØF-tiltrædelsesloven,  

 løsning B tiltrådt af alle partier dengang, de ugyldige stemmer lades ude af  

 betragtning.
Tillægsbetænkningen hermed som BILAG 6. Hvis der i de ugyldige  

 139.402 brevstemmer er min. 58,3 pct. nej'er, svinger flertallet over til et  

 ja, udfra det grundlag, at der var et flertal på 23.130 stemmer, jf. mine  

 tidligere skrivelser.
Ugyldighed af lovligt indkaldte brevstemmer må  

 imidlertid medføre, at afstemningen må gå om, jf. min skrivelse af 5. f.m.
 Det tilføjes, at ministeriet må have den endelige afgørelse af klagen,  

 valglovens § 103, jf. bet. 1084-1986 s. 108, hermed BILAG 7. Og afgørelsen  

 kan indbringes for landsretten, rpl. § 225, BILAG 8.
 Bilag: 1-8 som ovf. (Ikke optrykt her).
Med ærbødighed Hans Henrik Lund Kopi med bilag til Folketinget, (Lovsekretariatet), Statsministeriet og  

 Udenrigsministeriet.
Bilag 5 INDENRIGSMINISTERIET Den 18. august 1992 Folketinget I fortsættelse af skrivelse herfra af 18. juni 1992 vedrørende en klage  

 fra Henrik Bladt, Fredericia, over et indslag i TV-Avisen den 2. juni 1992  

 fremsendes vedlagt den af Danmarks Radio den 10. august 1992 afgivne  

 udtalelse i anledning af klagen.
Med venlig hilsen Thor Pedersen / Anne Birte Pade Underbilag 5 A DANMARKS RADIO TVA Programchefen Den 10. august 1992 Indenrigsministeriet Ref.: Deres sag nr. 1992/4075-1.
 I anledning af klagen fra Henrik Bladt, Kirkevænget 12, 7000 Fredericia,  

 over et indslag i TV-Avisen den 2. juni d.å. skal TV-Aktualitetsafdelingen  

 oplyse:
 Det pågældende indslag i TV-Avisen den 2. juni klokken 17.45 var en  

 reportage, der viste kendte politikeres stemmeafgivelse.
 Der blev i reportagen vist to klip, hvor man i billedet kunne se, hvordan  

 den pågældende stemte.
 Det første klip viser statsminister Poul Schluters stemmeafgivelse.  

 Statsministeren har ikke foldet sin stemmeseddel sammen og er klar over, at  

 hans kryds ved »Ja« kan ses af de pressefolk - herunder fotografer  

 - der er tilstede i stemmelokalet.
Det andet klip viser Ebbe Kløvedal Reich fra Folkebevægelsen mod EF.  

 Heller ikke han har foldet sin stemmeseddel sammen.
Tværtimod holder han den  

 åben, så pressefolkene kan se/fotografere stemmesedlen.
De tre øvrige medvirkende i indslaget er udenrigsminister Uffe  

 Ellemann-Jensen, folketingsmedlem Holger K.
Nielsen og folketingsmedlem Pia  

 Kjærsgaaard.
Alle tre har foldet stemmesedlen sammen, så man ikke kan se,  

 hvordan de har stemt.
 Teksten under de billeder, der viser Ebbe Kløvedal Reichs stemmeafgivelse,  

 herunder billedet af hans stemmeseddel, lyder:
». . . Og så blev der gjort plads til Folkebevægelsen mod EF.
Det er  

 nok sidste gang, Folkebevægelsen i sin nuværende form samles om et nej«.
 TV-Aktualitetsafdelingen mener ikke, der med dette indslag er grundlag for  

 en påstand om, at seere er blevet påvirket, inden valghandlingen sluttede.
 I indslaget medvirker fem landskendte politikere, hvis holdninger var  

 kendt i forvejen, først og fremmest fordi de fem politikere har været  

 toneangivende i kampagnen og debatten forud for folkeafstemningen.
 Lige så lidt som det på afstemningsdagen kan overraske nogen, at  

 statsminister Poul Schluter stemte ja, lige så lidt kan det overraske, at  

 Ebbe Kløvedal Reich stemte nej.
Der er tradition for, at medierne fotograferer landskendte politikere i  

 valglokalet.
Såvel i forbindelse med en folkeafstemning som i forbindelse med  

 folketingsvalg lægger disse politikere (partiledere) ikke skjul på, hvordan  

 de har stemt.
Tværtimod er deres stemmeafgivning ofte genstand for udveksling  

 af spøgefuldheder mellem politikerne og pressefolkene i afstemningslokalet,  

 og politikerne synliggør ofte deres stemmeafgivning, f.eks. ved at vise  

 stemmesedlen frem ledsaget af bemærkninger om, at de »har stemt  

 rigtigt«.
 Da ingen seere har kunnet være i tvivl om, at statsministeren ville stemme  

 ja, eller at Ebbe Kløvedal Reich ville stemme nej, kan afdelingen ikke  

 erkende, der har været tale om en påvirkning af vælgerne før valghandlingens  

 afslutning.
Med venlig hilsen Ole Sippel Bilag 6 INDENRIGSMINISTEREN Den 5. august 1992 Folketingets formand, H.
P.
Clausen Kære H.
P.
Clausen Til din orientering fremsender jeg hermed en kopi af mit brev af dags dato  

 til Palle Wiingaard, Lyngby, vedrørende afstemningstemaet ved  

 folkeafstemningen den 2. juni 1992. Efter anmodning fra Palle Wiingaard  

 medsender jeg endvidere hans brev af 6. juli 1992 til Indenrigsministeriet,  

 der er et svar på Indenrigsministeriets skrivelse af 29. juni 1992 til ham.  

 Folketinget har modtaget en kopi af skrivelsen af 29. juni 1992.
Med venlig hilsen Thor Pedersen Underbilag 6 A Palle Wiingaard Den 6. juli 1992 Indenrigsministeriet. 1. kontor.
Vedr.
Skr. 29. juni 1992, 1.kt., sag nr. 1992/4075/8.  

 (Folkeafstemning).
 Hermed min oprigtige tak for den udførlige kommentar til min klage af 4.  

 juni 1992 til Folketingets formand om folkeafstemningen af 2. juni 1992.
Uden i øvrigt at tilsigte nogen forlængelse af nærværende brevveksling  

 tillader jeg mig desuagtet at påpege, at jeg med mine bemærkninger af 4. juni  

 1992 IKKE har draget folkeafstemningens juridiske gyldighed i tvivl.
Jeg er  

 således enig med Indenrigsministeriet i denne henseende.
 Mit ærinde, der var anledningen til, at jeg rettede henvendelsen direkte  

 til Folketingets formand, var - og er - at påpege den faktiske umulighed, som  

 den foretagne folkeafstemnings generelle JA/NEJ-spørgsmål repræsenterede i  

 den givne sammenhæng.
Mit anbringende - som jeg altså opretholder - begrunder jeg med min  

 påstand om, at VALGTEMAET, således som det blev lagt frem for den  

 stemmeafgivende vælger, ikke var entydigt.
Det omfattede således en række 1. mere eller mindre underforståede, men ikke præcist tilkendegivne,  

 spørgsmål om suverænitetsafgivelse og 2. i det hele kun antydede, men ikke præcist angivne, formelle og  

 materielle spørgsmål i medfør af Maastricht-dokumentet - alt uden at den indvortes sammenhæng lod sig udlede af det foreliggende  

 og af de tidligere vedtagelser vedr.
Danmarks forhold til De Europæiske  

 Fællesskaber.
Som følge af denne valgtemaets mangel på entydighed og klarhed blev den  

 ved afstemningen benyttede procedure, der jo forudsætter entydighed i  

 spørgmålsformuleringen, forfejlet.
Dette er mit klagemål.
 I skrivende stund føler jeg mig forpligtet til at tilføje, at  

 folkeafstemningsinstitutionen med de udfordringer, den utvivlsomt vil blive  

 konfronteret med i de kommende år, efter min opfattelse bør underkastes en  

 revision, således at den sættes i stand til at løse disse udfordringer.
 Vælgerne må kunne forlange sig emnekredsen, hvortil de skal tage stilling,  

 formuleret så utvetydigt, at de i det mindste får lejlighed til og mulighed  

 for at udtale sig om klare grundprincipper i den forelagte problemstilling.
 Jeg vil være det høje ministerium taknemmelig for, at nærværende  

 eftersendes til folketingets formand som min begrundelse for klagens  

 opretholdelse.
Med venlig hilsen Palle Wiingaard, Amtslæge. dr.med.
Underbilag 6 B INDENRIGSMINISTEREN Den 5. august 1992 Palle Wiingaard Kære Palle Wiingaard Tak for Deres venlige brev af 6. juli 1992, hvori De har uddybet Deres  

 synspunkter om formuleringen af afstemningstemaet ved folkeafstemningen den  

 2. juni 1992 om Danmarks tiltrædelse af traktaten om Den Europæiske Union.
Jeg har bemærket mig, at De indledningsvist præciserer, at De ikke har  

 draget folkeafstemningens juridiske gyldighed i tvivl, og at De dermed er  

 enig med Indenrigsministeriet i denne henseende, jf.
Indenrigsministeriets  

 brev af 29. juni 1992 til Dem i anledning af Deres åbne brev af 4. juni 1992  

 til Folketingets formand.
 Jeg er enig med Dem i, at spørgsmålet om afstemningstemaet er helt  

 centralt i forbindelse med overvejelser om benyttelse af folkeafstemninger  

 som led i den politiske beslutningsproces, og jeg har med interesse gjort mig  

 bekendt med Deres synspunkter om betydningen af, at afstemningstemaet er  

 formuleret klart og entydigt.
 Spørgsmålet om, hvorvidt det i den givne situation har været  

 hensigtsmæssigt at lægge spørgsmålet om Danmarks tiltrædelse af traktaten om  

 Den Europæiske Union ud til folkeafstemning i den form, hvori dette skete, er  

 imidlertid alene af teoretisk karakter, idet grundloven jo indeholder klare  

 regler om, ikke blot i hvilke tilfælde der skal afholdes folkeafstemning, men  

 også om formuleringen af afstemningstemaet.
 Jeg har i overensstemmelse med Deres ønske videresendt Deres brev til  

 Folketingets formand tillige med en kopi af dette brev.
Med venlig hilsen Thor Pedersen Særlige noter:
