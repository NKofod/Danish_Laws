Fremsat den 12. marts 2008 af skatteministeren (Kristian Jensen) Forslag til Lov om ændring af lov om afgift af vejbenyttelse (Digital registrering ved betaling af vejbenyttelsesafgift) § 1 I lov om afgift af vejbenyttelse, jf. lovbekendtgørelse nr. 11 af 8. januar 2006, som ændret ved § 24 i lov nr. 304 af 19. april 2006, § 17 i lov nr. 513 af 7. juni 2006 og § 24 i lov nr. 515 af 7. juni 2006, foretages følgende ændringer:
 1. I § 4, stk. 1, 1. pkt., indsættes efter »og det gebyrbeløb«: »i danske kroner«, og ændres »De Europæiske Fællesskabers Tidende« til: »Den Europæiske Unions Tidende«.
 2. § 5, stk. 3 og stk. 4 , ophæves.
 3. § 7, stk. 3, 2. pkt., ophæves.
 4. § 7, stk. 4, affattes således:
»Stk. 4 . Der betales ikke afgift af køretøjer, for hvilke betaling allerede er registreret i den fælles database for medlemsstaterne, der er omfattet af aftale af 9. februar 1994 om opkrævning af afgifter for tunge erhvervskøretøjers benyttelse af visse veje.« 5. Overskriften til §§ 8 og 9 affattes således:
»Registrering og betaling af afgift« 6. § 8 ophæves, og i stedet indsættes:
»§ 8. Skatteministeren fastsætter regler om 1) registrering af oplysninger til opgørelse af afgift, 2) opkrævning og betaling af afgift, og 3) overførsel af registrerede oplysninger om køretøjer, der er afgiftspligtige efter denne lov, til myndigheder i andre stater.« 7. § 9 ophæves, og i stedet indsættes:
»§ 9. Færgeselskaber, rederier m.v., hvis skibe sejler i rutefart mellem en dansk og en udenlandsk havn og medfører køretøjer, der er registreret som hjemmehørende i en stat, der ikke er omfattet af aftale af 9. februar 1994 om opkrævning af afgifter for tunge erhvervskøretøjers benyttelse af visse veje, har pligt til at registrere oplysninger til opgørelse af afgift for disse køretøjer og har pligt til at modtage betaling af afgift for køretøjerne.
Dette gælder dog ikke ved indbyrdes sejlads mellem en dansk havn og havne i andre europæiske stater, der er omfattet af aftalen af 9. februar 1994.
 Stk. 2. Told- og skatteforvaltningen kan give tilladelse til, at andre virksomheder eller organisationer m.v. registrerer oplysninger til opgørelse af afgift for køretøjer, som nævnt i stk. 1, og modtager betaling af afgift for køretøjerne.
Stk. 3. Virksomheder m.v., der efter stk. 1 og 2 registrerer oplysninger om køretøjer, og som modtager betaling af afgift for køretøjerne, må ikke opkræve betaling for denne ydelse, men modtager en godtgørelse herfor.« 8. § 12, stk. 2 - 5, ophæves, og i stedet indsættes:
 »Stk. 2. For udenlandske køretøjer kan en betalt afgift refunderes, såfremt anmodning om refusion fremsættes inden udløbet af afgiftsperioden.
 Stk. 3. Det refunderede afgiftsbeløb fratrækkes et gebyr, der udgør 188 danske kroner for danske køretøjer, og 188 danske kroner eller 25 euro for udenlandske køretøjer.
Stk. 4. Skatteministeren fastsætter regler om indgivelse og behandling af anmodning om refusion af afgift samt regler om udbetaling af refunderet afgiftsbeløb.« 9. § 13 ophæves, og i stedet indsættes:
 »§ 13. Politiet kan tilbageholde et dansk køretøj eller et udenlandsk køretøj, for hvilket betaling af vejbenyttelsesafgift ikke er registreret, indtil betaling af vejbenyttelsesafgift bliver registreret for det pågældende køretøj.
Stk. 2. Politiets afgørelser og administration efter stk. 1 kan ikke påklages til anden administrativ myndighed.« 10. § 14, stk. 2, nr. 1, affattes således:
»1) overtræder § 9,« 11. § 20, stk. 6, 1. pkt., ophæves.
 12. § 20, stk. 7, ophæves.
§ 2 Skatteministeren fastsætter tidspunktet for lovens ikrafttræden.
Bemærkninger til lovforslaget Almindelige bemærkninger 1. Lovforslagets formål Siden 1993 har der været gennemført EF-direktiver, senest Europa-Parlamentets og Rådets Direktiv 1999/62/EF af 17. juni 1999, som ændret ved Europa-Parlamentets og Rådets Direktiv 2006/38/EF af 17. maj 2006, om EU-medlemsstaternes beskatning af store lastbiler til godstransport, herunder vejbenyttelsesafgifter.
 I den forbindelse indeholder direktivet bestemmelser om, at flere EU-medlemsstater kan indgå aftaler om at opkræve fælles vejbenyttelsesafgifter, der skal gælde inden for de pågældende staters samlede område.
 Danmark er således omfattet af en folkeretlig aftale af 9. februar 1994 mellem fem EU-medlemsstater om opkrævning af ens afgifter af lastbiler og lastvognstog m.v. med en tilladt totalvægt på 12 tons eller derover ved kørsel på vejnettet eller på visse dele af vejene i disse stater.
 Oprindeligt indgik Belgien, Danmark, Luxembourg, Nederlandene og Tyskland i aftalen.
 Pr. 1. januar 1998 indtrådte Sverige i aftalen, og pr. 1. september 2003 udtrådte Tyskland af aftalen, men deltager fortsat på observatørbasis.
 Formål med lovforslaget er at modernisere administrationen af vejbenyttelsesafgiftsloven, således at både erhvervslivet og det offentlige får lettelser i de administrative byrder.
Moderniseringen sker i samarbejde med de øvrige fire europæiske stater, der er omfattet af aftalen af 9. februar 1994. Det forslås således at erstatte det nuværende papirbevis for betaling af vejbenyttelsesafgift med en digital registrering, idet registreringen skal ske i en fælles database for aftalestaterne i Nederlandene.
Samtidig får dansk politi direkte adgang til denne database for at kunne kontrollere, at afgift er betalt.
Herom henvises til de almindelige bemærkninger, 2.2., samt til bemærkningerne til § 1, nr. 9.
 Den danske stats samlede indtægter af vejbenyttelsesafgiften og statens direkte udgifter ved opkrævning af vejbenyttelsesafgift i forhold til udenlandsk registrerede køretøjer fremgår af finanslovens § 38.23.07.
 Vejbenyttelsesafgiften indbringer et årligt nettoprovenu på mellem 350 og 450 mio. kr.
2. Lovforslag sammenholdt med gældende ret 2.1. Gældende ret Efter lov om afgift af vejbenyttelse, jf. lovbekendtgørelse nr. 11 af 8. januar 2006, betales en afgift for retten til at benytte det danske vejnet, eller visse dele af dette.
Afgiften gælder for lastbiler og lastvognstog m.v. til vejgodstransport, der har en tilladt totalvægt på 12 tons eller derover.
Afgiften administreres af Centralregisteret for Motorkøretøjer, således at afgiften betales for det enkelte køretøj.
Betalt afgift kan ikke overføres til et andet køretøj.
Der udstedes et bevis for betalt vejbenyttelsesafgift.
Beviset har form af et papirdokument.
Den enkelte lastbilchauffør skal medbringe beviset under kørslen og skal efter anmodning kunne vise beviset til dansk politi.
For afgiftspligtige køretøjer, der er registreret i Danmark, udgør afgiftsperioden et år.
Anmeldes en ny ejer eller en ny bruger af køretøjet, afkortes afgiftsperioden med de resterende dage af perioden.
For udenlandske afgiftspligtige køretøjer fastsættes afgiftsperioden efter den afgiftspligtiges valg, dog mindst for en dag og højst for et år.
Afgiften betales for retten til at benytte den del af det danske vejnet, der udgøres af motorvejsstrækningerne.
For tredjestatskøretøjer, d.v.s. udenlandske køretøjer fra stater uden for den folkeretlige aftale af 9. februar 1994, indebærer den nuværende ordning, at chauffører og vognmænd kan købe vejbenyttelsesbeviser på tankstationer, i færgehavne og på færger.
Således kan virksomheder og organisationer, der driver tankstation i Danmark, efter SKATs tilladelse og på nærmere fastsatte vilkår, sælge vejafgiftsbeviser til udenlandske køretøjer.
Færgerederier og lignende, der sejler på dansk havn, er endog i visse tilfælde forpligtet til at forhandle disse beviser.
2.2. Lovforslaget I regi af den folkeretlige aftale af 9. februar 1994 mellem Belgien, Danmark, Luxembourg, Nederlandene og Sverige om vejbenyttelsesafgift har der været nedsat en arbejdsgruppe, der har set på mulighederne for at effektivisere administrationen af ordningen.
Arbejdsgruppen har foreslået, at det eksisterende papirbevis for vejbenyttelsesafgift for tredjestatskøretøjer erstattes med en fælles central registrering af betalt vejbenyttelsesafgift i en database i Nederlandene.
Samtidig skal myndighederne i aftalestaterne have en direkte adgang til den fælles database, således at myndighederne kan kontrollere, at afgifterne er betalt.
 Regeringen støtter forslaget om en digitalisering af vejbenyttelsesafgiften, idet en gennemførelse af forslaget vil lette de administrative byrder for såvel erhvervslivet som det offentlige.
Dels skal den enkelte chauffør ikke under kørslen medbringe papirbevis for afgiftens betaling, og det offentlige skal dermed ikke længere udstede disse papirbeviser.
Dels kan dansk politis kontrol med afgifternes betaling ganske enkelt ske ved opkald til den fælles database for aftalestaterne i Nederlandene.
Indførelsen af den digitale vejbenyttelsesafgift indebærer ændringer både af den folkeretlige aftale af 9. februar 1994, hvilket er under forhandling, og af den danske lov om vejbenyttelsesafgift.
Der stilles hermed forslag om de nødvendige ændringer af den danske lov.
Danmark og de øvrige fire europæiske stater, der er omfattet af aftalen af 9. februar 1994, har på baggrund af et forudgående EF-udbud af et digitalt system for registrering af betaling af vejbenyttelsesafgift indgået en kontrakt med en leverandør i Tyskland den 31. oktober 2007 om etablering og efterfølgende drift af et sådant system for den fireårige periode 1. oktober 2008 - 30. september 2012 mod betaling af 8,32 mio. euro ekskl. moms for hvert af årene i den fireårige kontraktperiode.
Efter kontrakten vil det ny system være klar til drift den 1. oktober 2008.
 Betaling af afgift for køretøjer, der er registreret her i landet, vil med tiden blive koblet op på det nye Digitale Motorkøretøjsregister (DMR), der afløser det nuværende Centralregister for Motorkøretøjer (CRM).
 DMR vurderes dog først at kunne være funktionsdygtigt i slutningen af 2009. Som teknisk overgangsordning vil SKAT foretage daglige udtræk over registrerede afgiftsbetalinger via det eksisterende CRM, som videresendes til den fælles database for aftalestaterne i Nederlandene.
 Af hensyn til, at der skal etableres en teknisk overgangsordning for registrering af betaling af vejbenyttelsesafgift for danske køretøjer, og at der skal gennemføres internationale forhandlinger for at tilpasse aftalen af 9. februar 1994 til det nye digitale system, forslås det, at skatteministeren bemyndiges til at fastsætte tidspunktet for lovens ikrafttræden.
3. Kommunikationsplan SKAT vil informere Benzin- og Oliebranchens Arbejdsgiverforening som repræsentant for tankstationer i Danmark og Danmarks Rederiforening med flere som repræsentant for færgerederier samt forhandlerne af vejbeviser, der for nuværende sælger fysiske vejafgiftsbeviser i papirform.
Med det nye system skal de pågældende virksomheder m.v. have installeret terminaler, hvor oplysningerne til brug for opgørelse af vejbenyttelsesafgift samt betalingen af afgiften bliver registreret.
I den forbindelse vil den tyske leverandør af det nye system tilsvarende sørge for uddannelse og instruks i brug af de nye terminaler m.v.
4. De økonomiske og administrative konsekvenser for det offentlige 4.1. De økonomiske konsekvenser for det offentlige:
Den danske stats andel på 12,29 pct. af aftalestaternes fælles udgifter til det nuværende papirbaserede system for vejbenyttelsesafgifter for tredjestaters køretøjer har ifølge de seneste afsluttede statsregnskaber for 2005 og 2006 udgjort henholdsvis 13,7 mio. kr. og 13,4 mio. kr.
Som led i en udligning af disse fælles udgifter mellem aftalestaterne har den danske stat til gengæld fået overført henholdsvis kr. 300.000 og 400.000 for 2005 og 2006.
Det er Nederlandene, der opsamler og fordeler aftalestaternes respektive andele af de fælles udgifter til opkrævningen af vejbenyttelsesafgift i forhold til tredjestatskøretøjer.
Det gælder både det nuværende papirbaserede system og det nye digitale system, hvor de fælles udgifter for den danske stat og de øvrige aftalestater vil medgå til etablering og drift af aftalestaternes fælles database i Nederlandene og til betaling til den tyske leverandør for leverandørens etablering og drift af det digitale system ifølge aftalestaternes kontrakt med leverandøren.
Jf. bemærkningerne om kontrakten og kontraktsummen ovenfor under punkt 2.2.
Beregninger viser imidlertid også, at den danske stats andel af aftalestaternes fælles udgifter sandsynligvis vil falde marginalt i forhold til det nuværende papirbaserede system.
Således skønnes nettoudgiften hertil at falde til ca. 12 mio. kr. i 2009 og til ca. 11,3 mio. kr. i 2010.
Endvidere bortfalder den danske stats årlige udgift på 500.000 kr. til udbetaling af godtgørelse til virksomheder, der sælger papirbeviser til tredjestatskøretøjer, idet godtgørelsen fremover forventes at ville blive udbetalt i henhold til kontrakt mellem den tyske leverandør af det digitale system og den enkelte virksomhed.
Jf. bemærkningerne til § 1, nr. 7.
 En gennemførelse af lovforslaget har ikke økonomiske konsekvenser for kommunerne og regionerne.
 4.2. De administrative konsekvenser for det offentlige:
En gennemførelse af lovforslaget, hvorefter administrationen af vejbenyttelsesafgiften digitaliseres, skønnes at ville lette staten for administrative byrder.
Således skal SKAT ikke længere sørge for at udstede og distribuere de fysiske vejafgiftsbeviser i papirform, og dansk politis kontrol med afgifternes betaling kan ganske enkelt ske ved opkald til den fælles database for aftalestaterne i Nederlandene.
 For SKAT skønnes digitaliseringen af vejbenyttelsesafgiften at kunne medføre bortfald af to til tre årsværk i løbet af 2009 og 2010.
I første omgang vil SKAT dog skulle afholde engangsudgifter til etablering af en teknisk overgangsordning for registrering af betaling af vejbenyttelsesafgift for danske køretøjer for perioden, indtil Digitalt Motorkøretøjsregister (DMR) kommer til at fungere, samt udgifter til at rette DMR til.
Udgifterne hertil vurderes at udgøre 2 mio. kr. i 2008 og 2009.
 En gennemførelse af lovforslaget har ikke administrative konsekvenser for kommunerne og regionerne.
5. De økonomiske og administrative konsekvenser for erhvervslivet 5.1. De økonomiske konsekvenser for erhvervslivet:
 En gennemførelse af lovforslaget har ikke direkte økonomiske konsekvenser for erhvervslivet, idet lovforslaget ikke medfører en lempelse af afgiftens niveau.
 5.2. De administrative konsekvenser for erhvervslivet:
 De nuværende administrative byrder for erhvervslivet ved betaling af vejbenyttelsesafgift og opbevaring af fysiske vejafgiftsbeviser i papirform er skønnet til at udgøre ca. 5 mio. kr.
Med en digitalisering af vejbenyttelsesafgiften bliver tankstationer og færgerederier fri for at bestille, opbevare og sælge fysiske vejafgiftsbeviser i papirform, ligesom vognmænd og chauffører bliver fri for at få udleveret eller købe og dernæst opbevare de fysiske vejafgiftsbeviser som dokumentation for afgiftens betaling.
Dette skønnes at ville lette de administrative byrder for erhvervslivet med ca. 3 mio. kr.
6. De administrative konsekvenser for borgerne En gennemførelse af lovforslaget har ikke administrative konsekvenser for borgerne.
7. Miljømæssige konsekvenser En gennemførelse af lovforslaget har ikke miljømæssige konsekvenser.
8. Forholdet til EU-retten EU-retten, senest Europa-Parlamentets og Rådets Direktiv 1999/62/EF af 17. juni 1999, som ændret ved Europa-Parlamentets og Rådets Direktiv 2006/38/EF af 17. maj 2006, om afgifter på tunge godskøretøjer for benyttelse af visse infrastrukturer, giver EUs medlemsstater adgang til at indføre nationale eller bilaterale vejbenyttelsesafgifter inden for visse rammer.
På dette grundlag indgår Belgien, Danmark, Luxembourg, Nederlandene og Sverige i en folkeretlig aftale, hvorefter disse stater samarbejder om at opkræve ens vejbenyttelsesafgifter.
Den danske lov om vejbenyttelsesafgift, herunder lovforslaget om en digitalisering af vejbenyttelsesafgiften, er en udmøntning af dette folkeretlige samarbejde.
 Lovforslaget har i øvrigt ingen EU-retlige aspekter.
 9. Hørte organisationer og myndigheder m.v.
 Et udkast til lovforslaget blev den 4. februar 2008 sendt i høring hos Rigspolitiets områder IT og Tele samt Politiopgaver, Datatilsynet, SKAT, Erhvervs- og Selskabsstyrelsen, Benzin- og Oliebranchens Arbejdsgiverforening, Danmarks Rederiforening, Rederiet Scandlines, Dansk Erhverv, Danske Havne, Dansk Industri, Danske Speditører, Dansk Transport og Logistik, Foreningen af Danske Transportcentre, HTS Handel, Transport og Service samt International Transport Danmark.
 Indkomne høringssvar og kommentarer hertil er medtaget i lovforslaget som bilag 1.
10. Sammenfattende skema Vurdering af konsekvenser af lovforslag Bemærkninger til de enkelte bestemmelser Til § 1  sted, dato og klokkeslæt for registreringen,  gyldighedsperiode for afgiftsbetalingen - år, måned, uge eller dag,  antal aksler og EURO-udstødningsklasse for køretøjet,  afgiftsbeløbet i danske kroner og  køretøjets registreringsnummer og nationalitet - staten, hvori køretøjet er registreret som hjemmehørende.
