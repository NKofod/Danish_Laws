Bekendtgørelse om bispevalg I medfør af § 4, stk. 2, og § 5, stk. 2, i lov om udnævnelse af biskopper og om stiftsbåndsløsning, jf. lovbekendtgørelse nr. 608 af 6. juni 2007, fastsættes:
Kapitel 1 Valgbestyrelsen § 1. Snarest muligt efter at kirkeministeren har indkaldt kandidater til bispevalget, indbyder stiftsadministrationen en repræsentant for hvert provstiudvalg til et valgmøde.
Indbydelsen sendes til formanden for hvert enkelt provstiudvalg og skal være denne i hænde senest 14 dage før mødets afholdelse.
Provstiudvalgene udpeger blandt sine valgte medlemmer en repræsentant til at deltage i mødet.
§ 2. På mødet, der ledes af stiftsadministrationen, vælger repræsentanterne 3 medlemmer, der udgør valgbestyrelsen.
Valget sker ved flertalsvalg.
I tilfælde af stemmelighed afgør lodtrækning udfaldet.
Der vælges endvidere 3 suppleanter, der ikke er personlige.
 Stk. 2. Stemmeberettiget ved valg af valgbestyrelsen er kun de valgte medlemmer af provstiudvalgene.
 § 3. Valgbar til valgbestyrelsen er ethvert provstiudvalgsmedlem.
 Stk. 2. Er et af provstiudvalgsmedlemmerne opstillet som kandidat til bispevalget, vil vedkommende dog ikke kunne indvælges eller, såfremt vedkommende måtte være valgt, bevare sit sæde i valgbestyrelsen.
 § 4. Valgbestyrelsen vælger selv sin formand.
 Stk. 2. Stiftsadministrationen er sekretariat for valgbestyrelsen.
Kapitel 2 Kandidatanmeldelse § 5. Anmeldelse af kandidater indgives til vedkommende stiftsadministration inden en af Kirkeministeriet fastsat frist.
 Stk. 2. Anmeldelsen skal indeholde oplysning om kandidatens navn, stilling og bopæl, og den skal være skriftligt tiltrådt af vedkommende kandidat.
Stk. 3. Anmeldelsen skal være underskrevet af mindst 75 og højst 150 stemmeberettigede personer som stillere.
Ingen kan være stiller for mere end een kandidat eller for en kandidatanmeldelse, hvori den pågældende selv er opført som kandidat.
Kandidatanmeldelsen skal indeholde oplysning om hver enkelt stillers navn og bopæl, og for valgte menighedsrådsmedlemmer oplysning om hvilket menighedsråd vedkommende er medlem af, for præsters vedkommende hvilken præstestilling vedkommende beklæder og for repræsentanter for en valgmenighed dennes navn.
Endvidere skal det oplyses, hvem valgbestyrelsen kan rette henvendelse til vedrørende anmeldelsen.
§ 6. Valgbestyrelsen kontrollerer gyldigheden af de indgivne kandidatanmeldelser.
Såfremt en anmeldelse er mangelfuld, gives der stillerne mulighed for at berigtige anmeldelsen inden en uge fra den dag, hvor fristen for indlevering af kandidatanmeldelser udløb.
Stk. 2. Efter anmeldelsesfristens udløb bekendtgør valgbestyrelsen navnene på de rettidigt anmeldte kandidater.
Valgbestyrelsen træffer beslutning om, hvorledes bekendtgørelsen skal ske.
Kapitel 3 Valglister mv.
§ 7. Valgbestyrelsen udarbejder en valgliste over de stemmeberettigede.
Valglisten skal være udarbejdet senest ved udløbet af fristen for kandidatanmeldelse, jf. § 5, stk. 1.
Stk. 2. Valglisten udarbejdes på grundlag af oplysninger, som stiftsadministrationen tilvejebringer gennem udtræk fra Kirkenettets Informationssystem.
Valglisten sendes herefter til kontrol hos:
1) formændene for stiftets menighedsråd - herunder menighedsrådet for døvemenigheden, 2) formændene for bestyrelserne for stiftets valgmenigheder, og 3) biskoppen om præster som uden at være medlem af et menighedsråd har stemmeret ved bispevalget.
Stk. 3. Valglisten skal indeholde navne og fødselsdato på de stemmeberettigede, og hver stemmeberettiget skal tildeles et nummer (vælgernummer), som anvendes i det elektroniske valgsystem.
Endvidere kan valglisten for valgte menighedsrådsmedlemmer indeholde oplysninger om, hvilket menighedsråd vedkommende er medlem af, for præster hvilken præstestilling vedkommende beklæder og for repræsentanter for en valgmenighed dennes navn.
 Stk. 4. Ingen kan afgive stemme uden at være optaget på valglisten.
§ 8. Samtidig med bekendtgørelsen af de rettidigt anmeldte kandidater, jf. § 6, stk. 2, skal valgbestyrelsen bekendtgøre, at der er udarbejdet en valgliste, og at der vil blive udsendt valgkort til de stemmeberettigede.
Valgbestyrelsen træffer beslutning om, hvorledes bekendtgørelsen skal ske.
Stk. 2. I bekendtgørelsen skal det oplyses, hvornår valgkort vil blive udsendt, ligesom det skal oplyses, at valgkortet vil blive sendt til de stemmeberettigede med Digital Post.
Bekendtgørelsen skal indeholde en opfordring til personer, som mener sig berettiget til at stemme, men som ikke modtager et valgkort, samt personer, som fejlagtigt modtager et valgkort, om at gøre indsigelse herom overfor valgbestyrelsen senest en uge efter modtagelse af valgkortet.
 Stk. 3. Bekendtgørelsen skal endvidere indeholde oplysning om, at stemmeberettigede, der er fritaget fra at modtage Digital Post, ved postalt brev vil modtage besked om, at den digitale stemme kan afgives ved personligt fremmøde på stiftsadministrationen i åbningstiden i afstemningsperioden, eller på et andet af valgbestyrelsen godkendt sted.
 § 9. Indtil udløbet af afstemningsperioden, skal den i § 7 nævnte valgliste suppleres med personer, som senest en uge før udsendelse af valgkort har opnået stemmeret.
 § 10. Indtil udløbet af afstemningsperioden, skal personer, som fejlagtigt er optaget på valglisten, jf. § 7, eller som siden udarbejdelsen af valglisten har mistet stemmeretten, slettes.
 § 11. Formændene for stiftets menighedsråd - herunder døvemenigheden - og bestyrelsesformændene for stiftets valgmenigheder er forpligtet til straks at give stiftsadministrationen meddelelse om de i §§ 9 og 10 nævnte ændringer.
 § 12. Valgbestyrelsen træffer afgørelse i sager om optagelse på eller slettelse af valglisten, jf. §§ 7-10.
Stk. 2. Valgbestyrelsens afgørelse efter stk. 1 skal træffes hurtigst muligt.
Valgbestyrelsen skal foretage de af afgørelsen følgende rettelser af valglisten og om nødvendigt udsende nyt valgkort.
Kapitel 4 Afstemningsmateriale § 13. Valgbestyrelsen foranlediger, at de nødvendige valgkort udarbejdes.
Den elektroniske afstemning foretages i et af Kirkeministeriet godkendt valgsystem.
Afstemningen er anonym.
 Stk. 2. Afstemningsmaterialet består af et valgkort, der udsendes med Digital Post, og skal indeholde en beskrivelse af, hvordan de stemmeberettigede skal afgive deres stemme elektronisk.
 Stk. 3. Stemmeberettigede, der er fritaget fra at modtage Digital Post, vil ved postalt brev modtage et valgkort med oplysning om, at deres stemme kan afgives ved personligt fremmøde på stiftsadministrationen i åbningstiden i afstemningsperioden, eller på et andet af valgbestyrelsen godkendt sted, hvor en valgtilforordnet, mod fremvisning af billedlegitimation og valgkort, giver den stemmeberettigede adgang til at stemme efter indtastning af CPR-nummer i det elektroniske valgsystem.
Stk. 4. Befordringsudgifter ved stemmeafgivelse ved personligt fremmøde på stiftsadministrationen eller på et andet af valgbestyrelsen godkendt sted, jf. § 13, stk. 3, afholdes af fællesfonden.
Befordringsgodtgørelse ydes med den lave sats efter de regler, der er fastsat for statens tjenestemænd.
 § 14. Valgbestyrelsen sender, med bistand fra Folkekirkens It, valgkort til den enkelte stemmeberettigede med Digital Post, jf. dog § 13, stk. 3.
 Stk. 2. Det skal i forbindelse med udsendelsen oplyses, hvornår de stemmeberettigede senest skal have afgivet deres stemme.
 Stk. 3. Fristen for afstemningen er 3 uger.
Kapitel 5 Optælling af stemmer § 15. Snarest muligt efter at fristen for afstemningen er udløbet, og inden opgørelse af valgets resultat, skal valgbestyrelsen kontrollere, at de modtagne stemmer stammer fra stemmeberettigede personer, jf. §§ 7 og 9. Stemmer afgivet af personer, som fejlagtigt er optaget på valglisten, eller som efter udarbejdelse af valglisten har mistet stemmeretten, jf. § 10, fjernes.
 Stk. 2. Efter den foretagne kontrol, jf. stk. 1, fjernes koblingen mellem vælgernummeret og den afgivne stemme, hvorved stemmesedlen anonymiseres.
Stk. 3. Optællingen foretages herefter i det elektroniske valgsystem under tilsyn af valgbestyrelsen.
Der udskrives straks efter optællingen en rapport, som gengiver de foretagne kontroller bag optællingen.
 § 16. I det omfang det er muligt, er den i § 15 nævnte kontrol og optælling offentlig.
Stk. 2. Senest en uge før fristen for afstemningen udløber, bekendtgør valgbestyrelsen, hvor og hvornår kontrol og optælling, jf. § 15, vil finde sted.
Valgbestyrelsen træffer beslutning om, hvorledes bekendtgørelsen skal ske.
§ 17. Når optællingen har fundet sted, sender valgbestyrelsen indberetning herom til Kirkeministeriet og bekendtgør afstemningsresultatet.
Endvidere bekendtgøres det, om der skal afholdes omvalg, og i bekræftende fald hvornår dette omvalg vil finde sted.
Valgbestyrelsen træffer beslutning om, hvorledes bekendtgørelsen skal ske.
 Stk. 2. Når valgbestyrelsen har bekendtgjort resultatet af afstemningen, giver valgbestyrelsen besked til Folkekirkens It om, at data i det elektroniske valgsystem skal slettes.
Stk. 3. Den oprindelige valgliste, jf. § 7, samt den endelige valgliste, der, jf. §§ 9 og 10, er berigtiget frem til afstemningsperiodens udløb, skal opbevares hos stiftsadministrationen og Folkekirkens It.
Disse udgør sammen med den udskrevne rapport det nødvendige materialegrundlag til brug for behandling af eventuelle valgklager.
Kapitel 6 Omvalg § 18. Stemmeberettigede ved dette valg er de personer, der var stemmeberettigede og optaget på valglisten ved første afstemning, og som ikke senere har fortabt stemmeretten.
Stk. 2. I perioden fra optællingen af første afstemning og indtil udløb af afstemningsperioden for omvalget, skal personer, der ikke er stemmeberettigede, slettes af valglisten.
Valgbestyrelsen træffer afgørelse om fortabelse af stemmeretten.
 Stk. 3. Formændene for stiftets menighedsråd - herunder døvemenigheden - og bestyrelsesformændene for stiftets valgmenigheder er forpligtet til straks at give stiftsadministrationen meddelelse om de i stk. 1 og 2 nævnte ændringer.
 § 19. Valgbestyrelsen foranlediger, at der udarbejdes og udsendes nye valgkort inden 3 uger efter den i § 15 nævnte optælling.
 Stk. 2. Reglerne i § 13, stk. 2, til § 16 og i § 17, stk. 2 og 3, finder tilsvarende anvendelse.
§ 20. Når optællingen af omvalget har fundet sted, sender valgbestyrelsen indberetning herom til Kirkeministeriet og bekendtgør resultatet.
Valgbestyrelsen træffer beslutning om, hvorledes bekendtgørelsen skal ske.
Kapitel 7 Klagebestemmelse § 21. Klager over valgbestyrelsens afgørelser, herunder klager over valget, kan indbringes for kirkeministeren og skal være kirkeministeren i hænde senest ugedagen efter, at valgbestyrelsens afgørelse er meddelt klageren, jf. § 4, stk. 3, i bekendtgørelse nr. 608 af 6. juni 2007 af lov om udnævnelse af biskopper og om stiftsbåndsløsning.
Kapitel 8 Ikrafttræden m.m.
 § 22. Bekendtgørelsen træder i kraft den 21. januar 2022.
 Stk. 2. Bekendtgørelse nr. 90 af 25. januar 2017 om bispevalg ophæves.
