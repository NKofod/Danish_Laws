Resume af Indenrigsministeriets skrivelse af 20. december 1991 1. Kommunalbestyrelsen og dens udvalg Om borgmesterens valgperiode Udtalt, at der ikke ved valg af borgmester kan træffes beslutning om, at  

 valget skal gælde for en kortere periode end den kommunale valgperiode, jf.  

 styrelseslovens § 6, stk. 6. En beslutning om tidsbegrænsning af  

 borgmesterens valgperiode vil således ikke være retligt bindende, uanset om  

 borgmesteren har tiltrådt beslutningen.
 En afkortning af valgperioden kan alene finde sted såfremt  

 kommunalbestyrelsen skønner, at der er rimelig grund til at imødekomme en  

 ansøgning fra borgmesteren i henhold til styrelseslovens § 7, stk. 2, om  

 fritagelse for hvervet for resten af funktionsperioden.
Endvidere udtalt, at en henvisning til en indgået aftale om  

 tidsbegrænsning af en borgmesters valgperiode efter Indenrigsministeriets  

 opfattelse ikke i sig selv er en rimelig grund til at fritage borgmesteren  

 for dennes hverv.
På den anden side kan det forhold, at der foreligger en  

 sådan aftale, heller ikke i sig selv afskære kommunalbestyrelsen fra af andre  

 grunde at imødekomme en ansøgning om fritagelse for borgmesterhvervet.
 (Indenrigsministeriets skrivelse af 20. december 1991 til et byrådsmedlem  

 - 1. k.kt. j.nr. 1991/1071/1110-1).
