 En kommunalt ansat psykolog havde ved den afgående kommunaldirektørs  

 afskedsreception holdt en tale med titlen: »Rygtet om borgmesterens nye  

 ideer«.
Talen var bygget op over H.C.
Andersens eventyr »Kejserens nye  

 klæder« og indeholdt mange kritiske, ironiske og sarkastiske ytringer om  

 borgmesteren og de ledende embedsmænd i kommunen.
 Psykologen blev tildelt en advarsel for i arbejdstiden at være kommet  

 med mishagsytringer over for sin arbejdsplads.
 Hvad angår lovligheden af den tildelte advarsel, udtalte  

 Indenrigsministeriet bl.a. følgende: Offentlige myndigheder er i deres  

 opgavevaretagelse - i deres afgørelser, ved udøvelsen af deres virksomhd samt  

 i deres privatretlige dispositioner - forpligtet til ikke at varetage  

 usaglige hensyn.
 Offentlige myndigheders beslutninger vedrørende udøvelsen af de  

 almindelige ledelsesbeføjelser over for de ansatte må ikke hvile på et  

 usagligt grundlag.
 Da offentligt ansatte som udgangspunkt har samme frihed til i eget  

 navn at deltage i den offentlige debat som andre, jf. grundlovens § 77, har  

 offentlige myndigheder i almindelighed ikke adgang til at benytte  

 disciplinære midler over for ansatte, der deltager i den offentlige debat,  

 med henblik på at få de pågældende til at indstille deres udtalelser eller  

 afskrække andre fra at gøre noget tilsvarende, heller ikke selv om  

 udtalelserne er kritiske over for arbejdspladsen.
De offentligt ansattes ytringsfrihed kan imidlertid være begrænset i  

 særlige tilfælde.
Folketingets Ombudsmand har i sin beretning for 1987, side  

 237 ff., opregnet nogle hovedsynspunkter om, i hvilke tilfælde der ud over de  

 almindelige regler om tavshedspligt er begrænsninger i offentligt ansattes  

 ytringsfrihed.
 De nævnte tilfælde vedrører situationer, hvor der foreligger en særlig  

 loyalitetspligt, som i visse tilfælde må antages at begrænse offentligt  

 ansattes ytringsfrihed.
 Den almindelige loyalitetspligt, som offentligt ansatte har over for  

 deres arbejdsgiver, kan derimod ikke i sig selv begrunde, at myndigheden  

 søger at begrænse de ytringer, som den ansatte fremsætter i eget navn, uanset  

 om der er tale om ytringer, der er stærkt kritiske over for den pågældende  

 myndighed.
 Der henvises i den forbindelse til Folketingets Ombudsmands beretning  

 for 1991, side 204.
 Det må dog antages, at en ansats kritiske ytringer i særlige tilfælde  

 vil kunne have så alvorlige følgevirkninger på arbejdspladsen og  

 vanskeliggøre et fremtidigt samarbejde i en sådan grad, at det efter  

 omstændighederne kan være berettiget at anvende negative ledelsesbeføjelser  

 over for den pågældende.
 Der henvises bl.a. til Hans Gammeltoft-Hansen m.fl., Forvaltningsret,  

 1994, side 130, og Martin Basse og Oluf Jørgensen, Fortrolighed i  

 forvaltningen, 1988, side 207.
 Det må dog i disse tilfælde forudsættes, at beslutningen om at anvende  

 negative ledelsesbeføjelser ikke alene har grundlag i de kritiske ytringer,  

 men tillige i en nødvendig sikring af udførelsen af myndighedens  

 opgavevaretagelse.
 Endelig må det formentlig antages, at straffelovens bestemmelser om  

 freds- og ærekrænkelser sætter begrænsninger for, hvilke ytringer offentligt  

 ansatte kan fremsætte, uden at myndighederne kan anvende negative  

 ledelsesbeføjelser over for de pågældende.
 Der henvises i den forbindelse til Folketingets Ombudsmands beretning  

 for 1969, side 35.
 Indenrigsministeriet lagde i den konkrete sag til grund, at  

 psykologens afskedstale til den afgående kommunaldirektør var en tale, der  

 blev fremført som privatperson og alene på egne vegne.
 Det var herefter ikke afgørende, om talen blev afholdt i eller uden  

 for tjenestetiden, eller om psykologen havde stemplet sig ud af flexsystemet.
 Talen vedrørte ikke den ansattes eget arbejdsområde, men derimod de  

 generelle ledelsesforhold i kommunen, og den ansatte beklædte ikke nogen  

 ledende stilling, ligesom den ansatte ikke havde medvirket i den interne  

 beslutningsproces for så vidt angår emner berørt i talen.
 Efter Indenrigsministeriets opfattelse var den ansatte derfor ikke  

 omfattet af nogen særlig loyalitetspligt i sagen.
 Efter det oplyste kunne ytringerne ikke antages at medføre konkrete  

 samarbejdsproblemer i forhold til den ansattes fortsatte arbejde som  

 psykolog.
 Indenrigsministeriets udtalte sammenfattende, at den ansatte ikke ved  

 den omhandlede tale kunne antages at have overskredet grænserne for sin  

 ytringsfrihed.
 Indenrigsministeriet fandt følgelig i lighed med tilsynsrådet, at  

 kommunen ikke lovligt kunne beslutte at meddele den ansatte en advarsel på  

 grund af indholdet af talen.
 I brev af 10. november 1994 har De rettet henvendelse til  

 Indenrigsministeriet vedrørende en udtalelse af 7. november 1994 fra  

 Tilsynsrådet for Frederiksborg Amt om Farum Kommunes tildeling af en advarsel  

 til psykolog Ulla Andersen.
 I Deres brev til Indenrigsministeriet anfører De, at tilsynsrådet ikke  

 burde have afgivet udtalelse i sagen, idet Ulla Andersen havde ophævet sit  

 ansættelsesforhold med Farum Kommune, og grundlaget for tilsynsrådets  

 vurdering dermed var bortfaldet.
 De anmoder endvidere Indenrigsministeriet om at vurdere Tilsynsrådets  

 udtalelse om, at Farum Kommunes tildeling af en advarsel til Ulla  Andersen  

 var klart ulovlig, og tilslutter Dem i øvrigt Farum Byråds udtalelse i sagen.
 I anledning af Deres henvendelse har Indenrigsministeriet den 25. november  

 1994 anmodet Tilsynsrådet for Frederiksborg Amt om en udtalelse.
 Tilsynsrådet har i brev af 30. november 1994 henholdt sig til sin  

 udtalelse af 7. november 1994 og den i udtalelsen anførte retsopfattelse.
 Det fremgår af de i sagen foreliggende oplysninger, at psykolog Ulla  

  Andersen ved den afgående kommunaldirektørs afskedsreception den 17. august  

 1994 holdt en tale med titlen: »Rygtet om borgmesterens nye ideer«.  

 Senere samme dag fik Ulla Andersen på sin privatadresse overbragt et brev fra  

 kommunens personalechef, hvori der bl.a. anførtes følgende:
»Under en afskedsreception dags dato for Kommunens afgåede  

 kommunaldirektør bad du om ordet og nævnte, at du ville holde en tale, selv  

 om du ikke kender den pågældende særlig godt.
Du oplæste herefter talen  

 »Rygtet om borgmesterens nye ideer«, som vedlægges i kopi.
 Talen er efter Ledelsens opfattelse gennemsyret af et forsøg på at  

 latterliggøre Borgmesteren og den af Byrådet vedtagne politik, ligesom du  

 specifikt påstår, at »direktionen arbejder med tomme regnskaber«.
 Ledelsen har på den baggrund mistet tilliden til, at du loyalt vil  

 forfølge de politiske mål, som Byrådet opstiller, hvorfor Kommunen påtænker  

 at afskedige dig fra din psykologstilling med overenskomstmæssigt varsel til  

 fratræden med udgangen af februar måned 1995.
 I opsigelsesperioden fritages du for tjeneste. ....
 Ifølge forvaltningsloven har du adgang til at udtale dig til den påtænkte  

 afskedigelse.
Din skriftlige udtalelse skal være Løn og Personale i hænde senest onsdag  

 den 24. august 1994 kl. 09.00.' På vegne af psykolog Ulla Andersen og Dansk Psykolog Forening tilskrev  

 advokat Mette Lauritzen den 19. august 1994 Farum Kommune og anmodede om et  

 møde i sagen.
 Den 24. august 1994 blev der afholdt et møde mellem parterne, hvor Farum  

 Kommunes direktion meddelte, at Ulla Andersen kunne fortsætte i sin stilling  

 i kommunen, såfremt hun ville give en uforbeholden undskyldning til Farum  

 Kommune inden den 31. august 1994 kl. 12.00.
 I brev af 26. august 1994 meddelte Ulla Andersen, at hun ikke fandt  

 anledning til at fremkomme med en undskyldning.
 I brev af 1. september 1994 til psykolog Ulla Andersen meddelte Farum  

 Kommune følgende :
 »I brev af 17. august 1994 skrev personalechefen til dig, at Kommunen  

 påtænkte at afskedige dig fra din stilling som psykolog med baggrund i  

 indholdet af en aftale, som du holdt i forbindelse med kommunaldirektørens  

 afskedsreception den 17. august 1994.
 Efterfølgende har du den 23. august 1994 og 26. august 1994 afgivet  

 skriftlige udtalelser i sagen.
 Efter en nøje vurdering, hvori blandt andet er indgået dit hidtidige virke  

 i kommunen, har Kommunen besluttet ikke at skride til afskedigelse.
 For ordens skyld anerkender Kommunen selvsagt den ytringsfrihed du - også  

 som offentligt ansat - har.
 Kommunen må imidlertid tildele dig en advarsel på baggrund af, at du i  

 arbejdstiden er fremkommet med mishagsytringer over din arbejdsplads.
Såfremt dette måtte gentage sig, forbeholder Kommunen sig at betragte det  

 som en sådan mistillid fra din side overfor Farum Kommune, at dette vil  

 umuliggøre din fortsatte ansættelse her. ....« I brev af 2. september 1994 anmodede Ulla Andersens advokat Tilsynsrådet  

 for Frederiksborg Amt om at tage stilling til lovligheden af den af Farum  

 Kommune ved skrivelse af 1. september 1994 meddelte advarsel.
I brevet  

 anførte advokaten bl.a. som følger:
»Jeg skal indledningsvis gøre opmærksom på, at Ulla Andersen på det  

 tidspunkt, hvor hun den 17. august 1994 holdt sin tale for den afgående  

 kommunaldirektør, havde »flexet ud«.
Episoden foregik således ikke  

 i Ulla  Andersens arbejdstid.
Ulla Andersen var som ansat inviteret til  

 afskedsreceptionen, deltagelsen var ikke pålagt hende som en tjenestepligt,  

 og Ulla Andersens udtalelser måtte ganske klart for alle tilstedeværende  

 fremstå som hendes private afskedstale til kommunaldirektøren, som hun efter  

 det oplyste havde haft et vist samarbejde med i sin tid som  

 tillidsrepræsentant for psykologerne i kommunen.
Udtalelserne kan således på  

 ingen måde anses for institutionelle ytringer.
Selv om kommunen i sin skrivelse af 1. september 1994 har præciseret sin  

 begrundelse således, at advarslen er givet på grund af mishagsytringer over  

 for arbejdspladsen, må dette fortsat opfattes således, at det er ytringernes  

 indhold, som er anledningen til kommunens beslutning.
Det skal i den  

 forbindelse gøres gældende, at Ulla Andersen ikke indtager nogen  

 lederstilling i Farum Kommune og i øvrigt arbejder på et område, der ikke  

 kendetegnes ved en intens politisk styring, men derimod i overvejende grad må  

 antages at være styret af fagpsykologiske hensyn, og at hun således ikke -  

 under henvisning til den ovennævnte praksis - kan antages at være omfattet af  

 nogen særlig loyalitetspligt, som kan medføre begrænsning i hendes ret til at  

 ytre sig om kommunale forhold.' Den 7. september 1994 anmodede Tilsynsrådet for Frederiksborg Amt Farum  

 Byråd om en udtalelse i sagen.
 Farum Byråd afgav den 13. oktober 1994 følgende udtalelse til Tilsynsrådet  

 for Frederiksborg Amt:
 »1. Farum Kommune har ikke udstedt direktiver eller  

 personalevejledninger om de ansattes udtalelser vedrørende kommunale forhold.  

 Der tilkommer ansatte i Farum Kommune ytringsfrihed uden andre begrænsninger  

 end dem, der følger af loven eller ansættelsesforholdets natur.
 2. Byrådet konstaterer, at Ulla Andersen i sin tale ved receptionen den  

 17. august 1994 gav udtryk for en hånlig og nedladende holdning til sin  

 arbejdsplads (»en lille ubetydelig kommune«), rettede beskyldninger  

 mod Kommunens embedsmænd for ikke at varetage deres arbejdsopgaver ved sine  

 udtalelser om, at adskillige embedsmænd alene var »beskæftiget med at  

 designe Borgmesterens image«, samt gav udtryk for ringeagt over for  

 Direktionen, som beskyldtes for ikke at udføre fornuftigt arbejde  

 (»arbejdede med deres tomme regnskaber«). Ulla Andersen beklikker  

 embedsmændenes integritet og dømmekraft ved at fremstille det, som om  

 embedsmændene var beskæftiget med at bekræfte ideer, der betegnes som lige så  

 luftige som kejserens nye klæder.
Sådanne udtalelser, fremsat over for en kreds af medarbejdere på alle  

 niveauer, er egnede til at latterliggøre ledergruppen og rejse tvivl om  

 Direktionens kompetence.
Byrådet finder det derfor forståeligt, at  

 ledergruppen har fundet disse udtalelser utilbørlige, henset til deres form,  

 det sted, hvor udtalelserne faldt, og udtalelsernes indhold.
 Lige så lidt som en medarbejder må forulempe sine foresatte korporligt,  

 f.eks. ved at give en næsestyver, må en ansat krænke dem verbalt ved  

 latterliggørende, urigtige anførsler, der er egnede til at fratage ledelsen  

 den autoritet og respekt, som er grundlaget for udøvelsen af  

 ledelsesfunktionen.
 Byrådet har derfor ingen bemærkninger til den advarsel, som den  

 administrative ledelse har meddelt Ulla Andersen.
Som eksempel på en mishagsytring, som efter Folketingets Ombudsmands  

 opfattelse kunne danne grundlag for en saglig afskedigelse, kan Byrådet  

 henvise til Ombudsmandens beretning for 1969, side 35. I sagen udtalte  

 tillidsmanden for eleverne på Åndssvageforsorgens Personalehøjskole fra  

 talerstolen til de forsamlede lærere og elever, at Bestyrelsen var »en  

 møgbunke, der burde skiftes ud«.
Ombudsmanden udtalte hertil, at det  

 anvendte udtryk var af en sådan karakter, at det måtte give Bestyrelsen  

 fornødent grundlag for en kraftig reaktion.
Af de i klageskrivelsen nævnte udtalelser fra Ombudsmanden vedrører  

 beretningen for 1982, side 199, og beretningen for 1984, side 149, tilfælde  

 af forudgående censur eller forsøg herpå fra en styrelses side.
Disse  

 afgørelser er derfor uden relevans, idet Farum Kommune ikke forudgående har  

 censureret og ikke agter at censurere, hvad ansatte medarbejdere som  

 privatpersoner udtaler offentligt om kommunale anliggender.
Det er i øvrigt karakteristisk for Ombudsmandens udtalelser, at de -  

 bortset fra den nævnte udtalelse i beretningen for 1969, side 35 - vedrører  

 tilfælde, hvor medarbejderen er fremkommet med udtalelser og synspunkter  

 vedrørende konkrete sagforhold, der er eller var genstand for overvejelser i  

 den pågældende styrelse eller kommune.
Dette gælder også de i klageskrivelsen  

 nævnte udtalelser i beretningen for 1987, side 237, og 1992, side 330. I  

 sidstnævnte udtalelse fandt Ombudsmanden det dog på sin plads at fremhæve, at  

 »offentligt ansattes ytringsfrihed bør udøves med omtanke og  

 hensynsfuldhed, herunder også i henseende til de omstændigheder, hvorunder  

 ytringer fremsættes«.
 Tilfælde, hvor medarbejderen generelt pådutter ledende embedsmænd en  

 adfærd og holdning, som - hvis udtalelsen var sandfærdig - ville gøre dem  

 uværdige til den agtelse og tillid, som chefstillinger kræver, ses ikke at  

 foreligge siden udtalelsen fra 1969. Dette beror utvivlsomt på, at offentligt  

 ansatte normalt ved nærmere eftertanke indser det forkerte i  

 ringeagtsytringer over for deres foresatte, hvorfor klagesager ikke opstår.
 3. Hverken Byrådet, Økonomiudvalget eller et stående udvalg har forud for  

 den Ulla Andersen meddelte advarsel behandlet sagen om Ulla  Andersens  

 udtalelser den 17. august 1994.
Byrådet anser den Ulla Andersen meddelte tilkendegivelse som et udslag af  

 Borgmesterens og administrationschefernes ledelsesbeføjelser over for de  

 ansatte.
Som sådan falder det uden for Tilsynsrådets kompetence at tage  

 stilling hertil, jf. den kommunale styrelseslovs § 61, stk. 1 og stk. 6, samt  

 Hans Gammeltoft-Hansen m.fl.: Forvaltningsret (1994), side 494 og 493.
 4. Af § 61 i den kommunale styrelseslov fremgår det, at tilsynsmyndigheden  

 kan sætte en kommunalbestyrelses beslutning ud af kraft, hvis den strider mod  

 lovgivningen.
Lovgivningen fortolkes i den forbindelse som såvel skreven som uskreven  

 ret, herunder offentligretlige retsgrundsætninger.
Af Preben Espersen m.fl.:  

 Lov om kommunernes styrelse med kommentarer (1991), side 212, fremgår det, at  

 udtrykket »lovgivningen« skal fortolkes indskrænkende i forhold til  

 uoverensstemmelser mellem en kommunalbestyrelse og dennes ansatte.
 Det er også på denne baggrund Byrådets opfattelse, at det ligger uden for  

 Tilsynsrådets kompetence at tage stilling til sagen.
Byrådet ønsker endvidere at tilkendegive som sin opfattelse, at det  

 forhold, at der gives en advarsel til en overenskomstansat medarbejder, ikke  

 er en afgørelse i lovgivningsmæssig forstand, men alene et udslag af  

 arbejdsgiverens ret til at tilkendegive over for en ansat, at en bestemt  

 adfærd ikke kan accepteres.
I givet fald vil berettigelsen af en advarsel  

 kunne drøftes med den ansattes faglige organisation i henhold til de  

 arbejdsretlige regler.
En advarsel i ansættelsesretlig forstand har således  

 ikke nogen umiddelbar retsvirkning over for den ansatte, men kan alene indgå  

 som et bevismoment i vurderingen af, om en efterfølgende afskedigelse kan  

 anses for sagligt begrundet.' Ved brev af 28. oktober 1994 meddelte Ulla Andersens advokat, Mette  

 Lauritzen, Farum Kommune, at hendes klient ophævede sit ansættelsesforhold i  

 kommunen med øjeblikkelig virkning som følge af den behandling, hun havde  

 været udsat for efter den 17. august 1994.
Farum Kommune, ved borgmester Peter Brixtofte, anførte herefter i brev af  

 4. november 1994 til tilsynsrådet, at grundlaget for tilsynrådets behandling af sagen med Ulla Andersens fratræden måtte være  

 bortfaldet.
 Tilsynsrådet for Frederiksborg Amt afgav den 7. november 1994 følgende  

 udtalelse :
 »  Tilsynsrådets udtalelse:
 Ud fra en samlet vurdering af sagen finder Tilsynsrådet, at beslutningen  

 om at tildele Ulla Andersen en advarsel med baggrund i indholdet af den tale,  

 hun holdt den 17. august 1994, har været klart ulovlig.
 Da Ulla Andersen imidlertid ifølge advokat Mette Lauritzens skrivelse af  

 28. oktober 1994 har ophævet sit ansættelsesforhold i Farum Kommune med  

 øjeblikkelig virkning som følge af den behandling, hun af Kommunen er blevet  

 udsat for i perioden efter den 17. august 1994, finder Tilsynsrådet, at  

 grundlaget for en vurdering af, om Kommunens beslutning kan sættes ud af  

 kraft i medfør af styrelseslovens § 61, er bortfaldet.
 Tilsynsrådet bemærkninger:
 Tilsynsrådet har ved sin vurdering af sagen lagt til grund, at det er  

 ytringernes indhold - dvs. »mishagsytringer overfor din  

 arbejdsplads« - som har givet anledning til beslutningen om at  

 tildele Ulla Andersen en advarsel.
 Tilsynsrådet har endvidere lagt til grund, at Kommunen ved behandlingen af  

 sagen i realiteten har rejst tvivl om Ulla  Andersens loyalitet.
 Uanset at Byrådet i sin skrivelse af 1. september 1994 anfører »For  

 ordens skyld anerkender Kommunen selvsagt den ytringsfrihed, du - også som  

 offentlig ansat - har«, er der efter Tilsynsrådets opfattelse tale om,  

 at Byrådet har handlet i strid med den offentligretlige retsgrundsætning om  

 offentligt ansattes ytringsfrihed, når Byrådet med baggrund i indholdet af  

 den tale  Ulla Andersen holdt skrider til en tjenesteretlig reaktion som at  

 tildele hende en advarsel.
Folketingets Ombudsmand har ved flere lejligheder udtalt sig generelt om  

 offentlig ansattes ytringsfrihed sammenholdt med den almindelige loyalitet,  

 som den ansatte har over for sin arbejdsgiver.
Ombudsmanden har f.eks. i en  

 skrivelse af 21. februar 1992 til en kommune i en sag om afskedigelse af en  

 midlertidigt ansat i kommune anført følgende:
»Den almindelige loyalitet, man som ansat i en kommune eller anden  

 offentlig myndighed, skylder sin arbejdsgiver, kan ikke begrunde, at  

 myndigheden søger at begrænse de ytringer, som den ansatte fremkommer med  

 uden for tjenesten.
Det betyder, at myndigheden ikke kan anvende sanktioner  

 eller andre negative reaktioner, der reelt må betragtes som sanktioner,  

 f.eks. afskedigelse, forflyttelse eller advarsel i anledning af de  

 udtalelser, den ansatte fremsætter som privatperson til pressen, uanset om  

 der er tale om udtalelser, der er stærkt kritiske over for den pågældende  

 myndighed.
Udgangspunktet er således, at offentligt ansatte har ganske samme  

 ytringsfrihed som andre til at deltage i den offentlige debat.
Hensynet til  

 offentlige myndigheders interne beslutningsproces og funktionsevne antages  

 dog i særlige tilfælde at kunne føre til en begrænsning af de ansattes  

 ytringsfrihed, jf. mine bemærkninger gengivet i Folketingets Ombudsmands  

 Beretning 1987, s. 237 ff.« På baggrund af indholdet i den omhandlede tale og Ulla Andersens  

 ansættelsesforhold som psykolog i Kommunen finder Tilsynsrådet, at det ved  

 vurderingen af sagen må anses for uden betydning, om det lægges til grund, at  

 talen blev holdt i eller uden for arbejdstiden.
Under henvisning til bemærkningerne i Byrådets skrivelse af 13. oktober  

 1994 skal det for fuldstændighedens skyld bemærkes, at den kommunale  

 tilsynsmyndighed - selvom den ikke kan skride direkte ind over for den  

 kommunale administration - kan skride ind over for kommunalbestyrelsen, hvor  

 denne ikke reagerer over for kendte ulovligheder i administrationen, jf.  

 herved Byrådets henvisning til Hans Gammeltoft-Hansen, m.fl.: Forvaltningsret  

 (1994) s. 494 m.
Byrådet har efter Tilsynsrådets opfattelse påtaget sig et  

 direkte ansvar for den omhandlede advarsel ved sin beslutning på mødet den  

 11. oktober 1994, da denne beslutning går ud på, at Byrådet tiltræder  

 Økonomiudvalgets forslag til udtalelse til Tilsynsrådet herunder følgende:  

 »Byrådet har derfor ingen bemærkninger til den advarsel, som den  

 administrative ledelse har meddelt Ulla Andersen«.
 For så vidt angår Byrådets bemærkninger om, at det forhold, at der gives  

 en advarsel til en overenskomstansat medarbejder, efter Byrådets opfattelse  

 ikke er en afgørelse i lovgivningsmæssig forstand, skal Tilsynsrådet henvise  

 til, at der i Forvaltningsloven med kommentarer af John Vogter, s. 49 er  

 anført følgende:
»Også ansættelse af overenskomstansatte og timelønnede må efter  

 forvaltningsloven anses som en forvaltningsakt.
Dette indebærer, at alle  

 sager om ansættelse i det offentliges tjeneste som udgangspunkt er omfattet  

 af forvaltningsloven, herunder reglerne om begrundelse og aktindsigt, jf.  

 også forudsætningsvis § 10, stk. 2. Det samme gælder sager om afskedigelse,  

 disciplinærsager og andre personalesager, hvor myndigheden kan siges at  

 træffe »afgørelse« i forhold til den ansatte.' Endvidere er der i Finansministeriets personaleadministrative vejledning  

 om afgørelsesbegrebet anført, at som afgørelser i forvaltningslovens forstand  

 betragtes også en række grundlæggende beslutninger, som det offentlige  

 træffer som arbejdsgiver i forhold til de ansatte.
Som et af en række typiske  

 eksempler på afgørelser på personaleområdet nævnes sager om advarsler til  

 overenskomstansatte.' Farum Kommune har efter Deres klage til Indenrigsministeriet ved brev af  

 12. december 1994 til ministeriet fremsendt en supplerende udtalelse i sagen,  

 i hvilken der bl.a. er anført følgende:
 »Som anført af Farum Byråd i dets udtalelse af 13. oktober 1994  

 falder det uden for Tilsynsrådets kompetence at træffe beslutning om  

 annullation af den tjenstlige advarsel, der den 1. september 1994 blev  

 meddelt psykolog Ulla  Andersen.
 Spørgsmålet om tildelingen af den pågældende advarsel har nemlig forud for  

 dens meddelelse hverken været forelagt for Byrådet, Økonomiudvalget eller et  

 stående udvalg, og det er kun beslutninger, der er truffet af disse organer,  

 der kan sættes ud af kraft af tilsynsmyndigheden, jf. den kommunale  

 styrelseslovs § 61, stk. 1 og stk. 6.
 Advarslen er meddelt af Borgmesteren som indehaver af den øverste daglige  

 ledelse af Kommunens administration, jf. styrelseslovens § 31, stk. 2.
 Byrådet har i sin udtalelse af 13. oktober 1994 udtalt, at Byrådet ingen  

 bemærkninger har til den advarsel, som Kommunens administrative ledelse har  

 tildelt Ulla Andersen.
 Det er Tilsynsrådets opfattelse, at Byrådet ved at afgive denne udtalelse  

 har »påtaget sig et direkte ansvar for den omhandlende advarsel«.
 Det kan ikke være rigtigt.
 Hvis det var rigtigt, kunne tilsynsmyndigheden blot ved at afkræve en  

 kommunalbestyrelse en udtalelse om en beslutning, truffet af en borgmester  

 (ikke på kommunalbestyrelsens vegne, men som administrationens øverste  

 daglige leder) eller af den kommunale administration (uden at der er tale om  

 delegation fra kommunalbestyrelsen, økonomiudvalget eller et stående udvalg),  

 gøre sig kompetent til at annullere beslutningen.
 Hermed ville de nævnte begrænsninger i annullationskompetencen  

 (styrelseslovens § 61, stk. 1 og stk. 6) være illusoriske.
 Og i det omfang, et tilsynsråd ikke har annullationskompetence, bør det  

 afholde sig fra at afgive vejledende udtalelser.
Dette gælder så meget desto mere, når der er tale om et mellemværende  

 mellem en kommune og en af kommunens ansatte.
Mellemværendet kan oven i købet  

 forventes gjort til genstand for en retssag, jf. brev af 28. oktober 1994  

 fra Ulla Andersens advokat.
Hertil kommer, som anført af borgmester Claus Lange i dennes henvendelse  

 af 10. november 1994, at Ulla Andersen den 28. oktober 1994 selv har ophævet  

 sit ansættelsesforhold ved Farum Kommune.
Denne omstændighed burde i sig selv  

 have medført, at Tilsynsrådet den 7. november 1994 havde afholdt sig fra at  

 afgive en udtalelse om sket.
 Ophævelsen af ansættelsesforholdet har medført, at Tilsynsrådet har  

 fundet, at grundlaget for en vurdering af, om Kommunens beslutning kan sættes  

 ud af kraft i medfør af styrelseslovens § 61, er bortfaldet.
 Det forekommer højst ulogisk, at Tilsynsrådet så ikke også har fundet, at  

 grundlaget for at afgive en vejledende udtalelse er bortfaldet....
Tilsynsrådet lægger til grund, at »Kommunen ved behandlingen af sagen  

 har rejst tvivl om Ulla Andersens loyalitet.« Denne opfattelse er uden holdepunkter i advarselsbrevet af 1. september  

 1994 og i Byrådets udtalelse af 13. oktober 1994.
 Tilsynsrådet må derfor på dette punkt have været offer for en vildfarelse.
 Det fremgår meget klart af Byrådets udtalelse af 28. oktober 1994, at det  

 ikke er manglende loyalitet, men derimod karakteren af Ulla  Andersens tale  

 den 17. august 1994, der har nødvendiggjort en reaktion fra Borgmesterens  

 side.
 Talen gav udtryk for en hånlig og nedladende holdning til arbejdspladsen,  

 rettede ganske ubegrundede beskyldninger mod Kommunens embedsmænd for ikke at  

 varetage deres arbejdsopgaver og gav udtryk for ringeagt over for Kommunens  

 direktion.
 Det må være ganske klart, at udtalelser af en sådan art ikke kan og bør  

 tolereres af en kommunes ledelse.
Hvis der i en sådan situation ikke øjeblikkeligt skrides ind fra ledelsens  

 side, rejses der på en højst uhensigtsmæssig måde tvivl om den kommunale  

 ledelses kompetence og handleevne....' I den anledning skal Indenrigsministeriet udtale følgende:
Det tilsyn, som de kommunale tilsynsmyndigheder udøver over for  

 kommunerne, er et retligt tilsyn.
Tilsynet omfatter kun spørgsmål om,  

 hvorvidt der er sket en tilsidesættelse af lovgivningen, herunder  

 offentligretlige retsgrundsætninger, jf. § 61 i lov om kommunernes styrelse  

 (lovbekendtgørelse nr. 615 af 18. juli 1995).
 Indenrigsministeriet er ikke almindelig klageinstans i forhold til  

 tilsynsrådene, men ministeriet fører tilsyn med, at tilsynsrådene ikke  

 tilsidesætter lovgivningen, og at tilsynsrådenes udtalelser ikke er udtryk  

 for en urigtig retsopfattelse eller hviler på et urigtigt faktisk grundlag,  

 jf. § 61 a i lov om kommunernes styrelse.
 De kommunale tilsynsmyndigheder kan ikke behandle klager over spørgsmål af  

 privatretlig karakter, herunder klager med relation til ansættelsesforhold i  

 kommunen.
De kommunale tilsynsmyndigheder kan dog i sager af i øvrigt privatretlig  

 karakter tage stilling til, om offentligretlig lovgivning, herunder  

 offentligretlige retsgrundsætninger, er tilsidesat.
Der skal i den  

 forbindelse henvises til betænkning nr. 996/1983 om ansvarsplacering og  

 reaktionsmuligheder i kommunesyret, side 73 og 155.
 For så vidt angår det anførte om, at Tilsynsrådet for Frederiksborg Amt  

 ikke var kompetent til at afgive en udtalelse om Farum Kommunes tildeling af  

 en advarsel til psykolog Ulla Andersen, fordi beslutningen herom blev truffet  

 af borgmesteren og den administrative ledelse, og ikke havde været forelagt  

 byrådet, økonomiudvalget eller stående udvalg, inden der blev truffet  

 beslutning, skal Indenrigsministeriet bemærke følgende:
 Det almindelige kommunale tilsyn omfatter kommunalbestyrelsen og dennes  

 medlemmer samt kollegiale organer under denne, hvis medlemmer er valgt af og  

 blandt kommunalbestyrelsens medlemmer, medlemmer af de kollegiale organer  

 samt kommunale fællesskaber og medlemmer af fællesskabets organer, jf. § 61,  

 stk. 6, i lov om kommunernes styrelse.
 Borgmesteren er som kommunalbestyrelsesmedlem, men ikke som organ,  

 omfattet af det kommunale tilsyn efter § 61 i lov om kommunernes styrelse.
 Der er således alene kommunalbestyrelsen og de i § 61, stk. 6, i lov om  

 kommunernes styrelse nævnte organer, der kan være adressater for sanktioner  

 efter § 61.
 Dette er imidlertid ikke ensbetydende med, at afgørelser truffet af den  

 kommunale forvaltning eller af borgmesteren i dennes genskab af leder af  

 forvaltningen ikke kan gøres til genstand for vurdering af den kommunale  

 tilsynsmyndighed.
Kommunalbestyrelsen har efter styrelseslovens § 2, stk. 1, det overordnede  

 ansvar for hele den kommunale virksomhed.
Kommunalbestyrelsen er kompetent  

 til at træffe afgørelse i enhver sag, som vedrører kommunen.
Den skal drage  

 omsorg for og føre tilsyn med, at kommunens forvaltning organisatorisk og  

 personalemæssigt fungerer tilfredsstillende, og kommunalbestyrelsen har pligt  

 til at reagere, hvis der inden for forvaltningen konstateres en retsstridig  

 adfærd.
 Der henvises til Lov om kommunernes styrelse med kommentarer, 2. udg.,  

 1996, side 46 f.
 Den kommunale tilsynsmyndigheds tilsyn med, at en kommunalbestyrelse  

 overholder lovgivningen kan derfor indebære en bedømmelse af sager, der er  

 afgjort uden kommunalbestyrelsens medvirken.
Tilsynsmyndigheden kan således anmode kommunalbestyrelsen om at tage  

 stilling til en sag, hvor det er gjort gældende, at der foreligger  

 retsstridige forhold i kommunens forvaltning.
Hvis der konstateres sådanne  

 retsstridige forhold, uden at kommunalbestyrelsen griber ind, kan  

 tilsynsmyndigheden om fornødent anvende sanktioner over for  

 kommunalbestyrelsen med henblik på at få forholdet bragt til ophør.
 Der henvises til den kommenterede kommunale styrelseslov, 1996, side 214.
 De kommunale tilsynsmyndigheder kan ikke afvise en rejst sag om ulovlighed  

 i en kommunalforvaltning med den begrundelse, at beslutningen ikke er truffet  

 af kommunalbestyrelsen.
 Der henvises til Erik Harder, Dansk Kommunalforvaltning II, Opgaver og  

 tilsyn, 1979, side 245.
 Det forhold, at den konkrete sag alene blev behandlet af borgmesteren og  

 forvaltningen, er således ikke ensbetydende med, at tilsynsrådet af den grund  

 burde afholde sig fra at vurdere lovligheden af kommunens dispositioner.
 Farum Byråd har i sit brev af 13. oktober 1994 til tilsynsrådet anført, at  

 en advarsel til en ansat ikke er en afgørelse i forvaltningslovens forstand.
 Indenrigsministeriet skal hertil bemærke, at sagen ikke ses at give  

 anledning til spørgsmål om, hvorvidt der er tale om en afgørelse i  

 forvaltningslovens forstand, idet det kommunale tilsyn ikke er begrænset til  

 afgørelser, men omfatter alle kommunalbestyrelsens beslutninger og  

 undladelser med de ovenfor anførte begrænsninger vedrørende bl.a. sager af  

 privatretlig karakter.
De har videre anført, at tilsynsrådet ikke efter Ulla Andersens ophævelse  

 af sit ansættelsesforhold i Farum Kommune burde have afgivet en udtalelse i  

 sagen.
Indenrigsministeriet skal i den anledning bemærke:
 Af tilsynsrådets udtalelse af 7. november 1994 fremgår det, at  

 tilsynsrådet efter Ulla Andersens ophævelse af ansættelsesforholdet ikke  

 fandt anledning til at foretage en vurdering af, om Farum Kommunes beslutning  

 om tildeling af en advarsel kunne sættes ud af kraft i medfør af § 61 i  

 styrelsesloven.
 De kommunale tilsynsmyndigheder er som nævnt ikke egentlige klageorganer,  

 men udfører et legalitetstilsyn med kommunerne, og tilsynsmyndighederne kan  

 både rejse sager efter henvendelse og af egen drift.
 Det kommunale tilsyn er pligtmæssigt, idet de kommunale tilsynsmyndigheder  

 har pligt til at træffe de nødvendige forholdsregler for at få en  

 kommunalbestyrelse til at efterleve gældende regler.
 Tilsynsmyndigheden kan anvende de i § 61, stk. 1-4, i styrelsesloven  

 nævnte sanktioner, når der er grundlag herfor, og kan afgive vejledende  

 udtalelser om sin retsopfattelse og fremkomme med henstillinger og  

 anmodninger eller meddele et pålæg om, hvad man anser for at være gældende  

 ret i en given situation.
 Tilsynsmyndigheden vurderer, hvilken reaktion der vil være nødvendig i den  

 konkrete situation.
 Der henvises i den forbindelse til den kommenterede kommunale  

 styrelseslov, 1996, side 244-245.
 Tilsynsrådet har på denne baggrund efter Indenrigsministeriets opfattelse  

 ikke tilsidesat lovgivningen ved at realitetsbehandle sagen og udtale sig om  

 lovligheden af beslutningen om at meddele  Ulla Andersen en advarsel, selvom  

  Ulla Andersen på tidspunktet for tilsynsrådets udtalelse var fratrådt, og  

 tilsynsrådet derfor ikke fandt grundlag for at anvende sanktioner.
 Hvad angår lovligheden af Farum Kommunes ved skrivelse af 1. september  

 1994 tildelte advarsel, skal Indenrigsministeriet bemærke følgende:
 Offentlige myndigheder er i deres opgavevaretagelse - i deres afgørelser,  

 ved udøvelsen af deres virksomhed samt i deres privatretlige dispositioner -  

 forpligtet til ikke at varetage usaglige hensyn.
 Der henvises til Bent Christensen, Forvaltningsret, opgaver, hjemmel,  

 organisation, 1991, side 146-148, og den kommenterede kommunale styrelseslov,  

 1996, side 242.
 Offentlige myndigheders beslutninger vedrørende udøvelsen af de  

 almindelige ledelsesbeføjelser over for de ansatte må ikke hvile på et  

 usagligt grundlag.
 Da offentligt ansatte som udgangspunkt har samme frihed til i eget navn at  

 deltage i den offentlige debat som andre, jf. grundlovens § 77, har  

 offentlige myndigheder i almindelighed ikke adgang til at benytte  

 disciplinære midler over for ansatte, der deltager i den offentlige debat,  

 med henblik på at få de pågældende til at indstille deres udtalelser eller  

 afskrække andre fra at gøre noget tilsvarende, heller ikke selv om  

 udtalelserne er kritiske over for arbejdspladsen.
De offentligt ansattes ytringsfrihed kan imidlertid være begrænset i  

 særlige tilfælde.
Folketingets Ombudsmand har i sin beretning for 1987, side  

 237 ff., opregnet nogle hovedsynspunkter om, i hvilke tilfælde der ud over de  

 almindelige regler om tavshedspligt er begrænsninger i offentligt ansattes  

 ytringsfrihed:
»1. Begrænsningerne omfatter alene udtalelser vedrørende sager inden  

 for de pågældendes eget arbejdsområde.
Offentligt ansatte har samme frihed  

 som andre borgere til at udtale sig om sager på forvaltningsområder, som de  

 ikke har berøring med i deres daglige arbejde.
2. Ved udtalelse inden for eget arbejdsområde er det af betydning, om den  

 pågældende som led i sit arbejde har været (eller er) aktivt medvirkende i  

 myndighedens beslutningsproces.
Begrænsningerne vil i almindelighed ikke  

 omfatte ansatte med en funktion, der ligger fjernt fra de politiske eller  

 administrative beslutninger.
3. Det spiller en rolle, om udtalelserne fremsættes før eller efter, at en  

 beslutning er truffet.
Adgangen til at udtale sig, inden en sag er afgjort,  

 kan - af hensyn til beskyttelse af den interne beslutningsproces - være noget  

 snævrere end adgangen til at udtale sig senere.
 4. Det ligger efter praksis fast, at offentligt ansatte har en vidtgående  

 frihed til at udtale sig om ressourcespørgsmål inden for eget arbejdsområde,  

 hvor spørgsmålet kan have væsentlig betydning for medarbejdernes fremtidige  

 ansættelses- og arbejdsforhold.
Det følger af det anførte, dels at der kræves særlige tungtvejende grunde  

 for at anerkende begrænsninger i offentligt ansattes ytringsfrihed, dels at  

 disse grunde normalt kun vil foreligge i forhold til centralt placerede  

 medarbejdere, der deltager eller har deltaget i den omstridte beslutnings  

 tilblivelse.« De her nævnte tilfælde vedrører således situationer, hvor der foreligger  

 en særlig loyalitetspligt, som i visse tilfælde må antages at begrænse  

 offentligt ansattes ytringsfrihed.
 Den almindelige loyalitetspligt, som offentligt ansatte har over for deres  

 arbejdsgiver, kan derimod ikke i sig selv begrunde, at myndigheden søger at  

 begrænse de ytringer, som den ansatte fremsætter i eget navn, uanset om der  

 er tale om ytringer, der er stærkt kritiske over for den pågældende  

 myndighed.
 Der henvises i den forbindelse til Folketingets Ombudsmands beretning for  

 1991, side 204.
 Det må dog antages, at en ansats kritiske ytringer i særlige tilfælde vil  

 kunne have så alvorlige følgevirkninger på arbejdspladsen og vanskeliggøre et  

 fremtidigt samarbejde i en sådan grad, at det efter omstændighederne kan være  

 berettiget at anvende negative ledelsesbeføjelser over for den pågældende.
 Der henvises bl.a. til Hans Gammeltoft-Hansen m.fl., Forvaltningsret,  

 1994, side 130, og Martin Basse og Oluf Jørgensen, Fortrolighed i  

 forvaltningen, 1988, side 207.
 Det må dog i disse tilfælde forudsættes, at beslutningen om at anvende  

 negative ledelsesbeføjelser ikke alene har grundlag i de kritiske ytringer,  

 men tillige i en nødvendig sikring af udførelsen af myndighedens  

 opgavevaretagelse.
 Endelig må det formentlig antages, at straffelovens bestemmelser om freds-  

 og ærekrænkelser sætter begrænsninger for, hvilke ytringer offentligt ansatte  

 kan fremsætte, uden at myndighederne kan anvende negative ledelsesbeføjelser  

 over for de pågældende.
Der henvises i den forbindelse til Folketingets Ombudsmands beretning for  

 1969, side 35, i hvilken ombudsmanden udtalte, at det forhold, at en ansat  

 var fremkommet med en ærekrænkende udtalelse over for myndighedens  

 bestyrelse, der ikke var blevet tilbagekaldt, havde givet bestyrelsen  

 fornødent grundlag for en kraftig reaktion.
På denne baggrund fandt  

 ombudsmanden ikke fuldt tilstrækkeligt grundlag for at kritisere, at der var  

 foretaget afskedigelse af den pågældende.
Indenrigsministeriet har med hensyn til den konkrete sag lagt til grund,  

 at  Ulla Andersens afskedstale til den afgående kommunaldirektør den 17.  

 august 1994 var en tale, der blev fremført som privatperson og alene på egne  

 vegne.
Det er herefter ikke afgørende, om talen blev afholdt i eller uden for  

 tjenestetiden, eller om Ulla Andersen havde stemplet sig ud af flexsystemet.
 Det fremgår af sagen, at Ulla Andersens tale ikke vedrørte hendes eget  

 arbejdsområde, men derimod de generelle ledelsesforhold i Farum Kommune, og  

 at Ulla Andersen ikke beklædte nogen ledende stilling eller havde medvirket i  

 den interne beslutningsproces for så vidt angår emner berørt i talen.
 Efter Indenrigsministeriets opfattelse var Ulla Andersen derfor ikke  

 omfattet af nogen særlig loyalitetspligt i den foreliggende sag.
 Der er endvidere intet oplyst i sagen om, at Ulla Andersens ytringer  

 skulle kunne medføre konkrete samarbejdsproblemer i forhold til hendes  

 fortsatte arbejde som psykolog.
 Farum Kommune har i sit brev af 12. december 1994 gjort gældende, at det  

 var talens hånlige og nedladende holdning, der var grundlag for den tildelte  

 advarsel, og henvist til den ovenfor omtalte udtalelse i Folketingets  

 Ombudsmands beretning for 1969, side 35.
Ulla Andersens tale af 17. august 1994 er bygget op over H.C.
Andersens  

 eventyr »Kejserens nye klæder« og indeholder mange kritiske,  

 ironiske og sarkastiske ytringer om borgmester Peter Brixtofte og de ledende  

 embedsmænd i Farum Kommune.
 Efter Indenrigsministeriets opfattelse indeholder talen dog næppe  

 ytringer, der kan karakteriseres som egentligt ærekrænkende.
 Det er sammenfattende Indenrigsministeriets opfattelse, at Ulla  Andersen  

 ikke ved den omhandlede tale kan antages at have overskredet grænserne for  

 sin ytringsfrihed.
 Den endelige afgørelse af spørgsmålet henhører under domstolene.
 Indenrigsministeriet finder følgelig, at Farum Kommune ikke lovligt kunne  

 beslutte at meddele Ulla Andersen en advarsel på grund af indholdet af talen.
 Det er således Indenrigsministeriets opfattelse, at tilsynsrådet ikke har  

 givet udtryk for en urigtig retsopfattelse ved at udtale, at Farum Kommunes  

 advarsel var ulovlig.
 Indenrigsministeriet foretager derfor ikke videre i sagen.
 Kopi af dette brev er sendt til Tilsynsrådet for Frederiksborg Amt, Farum  

 Kommune, advokat Mette Lauritzen, Folketingets Ombudsmand, samt Jussi Merklin  

 og Kommunernes Landsforening, der har rettet henvendelse i sagen.
