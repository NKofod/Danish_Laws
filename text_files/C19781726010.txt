(Til samtlige vejbestyrelser) Lov om offentlige veje indeholder i § 106 nærmere regler om ledningsejeres  

 forpligtelser og rettigheder i forbindelse med offentligt vejareal.  

 Udgangspunktet for tilstedeværelsen af ledninger i vejareal er, at  

 ledningsejeren er forpligtet til på egen bekostning at flytte ledninger i  

 sådanne arealer i forbindelse med vejens regulering og omlægning.
Denne  

 regler gælder dog kun, såfremt flytningen er begrundet i et egentligt  

 vejarbejde, men ikke i tilfælde, hvor flytningen skyldes f.eks.  

 ledningsarbejder, der ikke tjener vejformål.
Tilsvarende regler gælder for  

 ledninger i private fællesveje, jfr. privatvejslovens § 50-52.
Anvendelsen af de nævnte bestemmelser i praksis har været gjort til  

 genstand for forhandling mellem repræsentanter for teleadministrationerne og  

 nærværende ministerium.
Der er herunder peget på, at udgifterne ved flytning  

 af teleledninger kan andrage endog meget betydelige beløb.
 Erfaringen viser, at der ved en kontakt mellem vejbestyrelse og  

 teleadministration på et tidligt stadium af vejprojektets tilblivelse ofte  

 vil kunne aftales mindre ændringer i vejprojektet uden nogen skade for dette,  

 hvorved der vil kunne spares betydelige beløb for teleadministrationen.
 Tilsvarende betragtninger kan gøres gældende, hvor vejarbejder i større  

 omfang kan antages at berøre andre ledningsejere end teleadministrationerne.
 Da ministeriet finder, at der må tillægges det omhandlede hensyn betydelig  

 samfundsøkonomisk vægt, finder man det rigtigt, at vejbestyrelserne så  

 tidligt som muligt orienterer vedkommende ledningsejer om påtænkte  

 vejarbejder, der kan forventes at nødvendiggøre midlertidig eller permanent  

 flytning af ledninger, samt optager forhandling med vedkommende ledningsejer  

 om de pågældende vejarbejder, således at der i videst muligt omfang kan tages  

 hensyn til ledningsejerens interesser.
Kan der ikke tilvejebringes enighed mellem vejbestyrelsen og vedkommende  

 teleadministration om projektet, bør dette ikke iværksættes, forinden udløbet  

 af den i vejlovgivningen gældende klagefrist på fire uger.
I forbindelse med  

 behandlingen herefter vil spørgsmålet om at tillægge klagen opsættende  

 virkning blive overvejet af ministeriet som klageinstans.
I forbindelse hermed kan det oplyses, at vejdirektoratet den 28. juli 1977  

 har udsendt almindelige og supplerende betingelser for udførelse af  

 ledningsanlæg i eller over hovedlandeveje til amtskommuner og kommuner, der  

 bistår staten ved bestyrelse af hovedlandeveje.
De nævnte betingelser, der  

 indeholder nærmere regler om vilkår i forbindelse med udførelse af  

 ledningsarbejder i eller over veje, er udformet i samarbejde mellem  

 vejdirektoratets teknikere og repræsentanter for amtskommuner og kommuner  

 efter drøftelse med følgende repræsentanter for ledningsejerne:
Danske EL-værkers forening, Post- og telegrafvæsenet, Københavns telefon A/S, Jysk telefon A/S, Fyns kommunale telefonselskab, Danske Fjernvarmeværkers Forening, Dansk vandteknisk forening, Dansk gasteknisk Forening, Belysningsvæsenet, Københavns Vandforsyning, Dansk Olie og Naturgas A/S.
Betingelserne er udarbejdet med henblik på hovedlandeveje og eventuelt  

 landeveje såvel under bymæssige som under landlige forhold.
Det vil dog  

 formentlig være nødvendigt at udvise større smidighed ved administration af  

 bestemmelserne i byområder på grund af de særlige forhold her.
 Langt de fleste amtsråd har besluttet at lægge de nævnte betingelser til  

 grund ved administration af ledningsarbejder i landeveje.
 Man er bekendt med, at en under kommunernes landsforening nedsat  

 arbejdsgruppe for tiden nærmere drøfter spørgsmålet om bl.a. anvendeligheden  

 af de foran omtalte regler også for det kommunale vejnet, herunder  

 spørgsmålet om behovet for udarbejdelsen af eventuelt supplerende materiale  

 til kommunerne.
 Da ledningsejerne lægger vægt på, at der i videst mulig udstrækning gælder  

 ensartede regler for ledningsarbejder i vejareal, skal ministeriet henstille,  

 at de foran omtalte betingelser for ledningsarbejde indtil videre i videst  

 muligt omfang lægges til grund ved ledningsarbejder i kommuneveje.
 Ministeriet for offentlige arbejder, den  

 27. november 1978.
