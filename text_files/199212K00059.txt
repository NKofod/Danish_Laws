Nr LSF 59 Forslag til Lov om ændring af lov om beskatning til kommunerne af faste  

 ejendomme (Fastsættelse af den amtskommunale grundskyldpromille) Fremsat af Lis Noer Holmberg (CD) Duetoft (CD) Erhard Jakobsen (CD) Mimi  

 Jakobsen (CD) Bente Juncker (CD) Arne Melchior (CD) den 27. oktober 1992 § 1 I lov om beskatning til kommunerne af faste ejendomme, jf.  

 lovbekendtgørelse nr. 808 af 4. december 1990, som ændret ved lov nr. 481 af  

 24. juni 1992, foretages følgende ændring:
 I § 5, stk. 1, ændres »med 10 promille af den afgiftspligtige  

 grundværdi« til: »med højst 10 promille af den afgiftspligtige  

 grundværdi«.
§ 2 Loven har virkning fra og med skatteåret 1993.
Bemærkninger til lovforslaget Formålet med lovforslaget er at give amtskommunerne større fleksibilitet,  

 når det drejer sig om at fastsætte den amtskommunale grundskyldpromille.
I  

 øjeblikket er denne låst fast på 10 promille, og amtsrådene har derfor ikke  

 mulighed for at regulere den på baggrund af den 19. almindelige vurdering,  

 hvor de foreløbige beregninger viser store stigninger og dermed et større  

 provenu til amtskommunerne.
Amtsrådene har ikke haft mulighed for at  

 »neutralisere« virkningerne af den seneste vurdering.
 Dette forhold har efter forslagsstillernes opfattelse virket meget  

 uhensigtsmæssigt, og en række borgere - såvel boligejere, lejere som  

 erhvervsvirksomheder - er blevet ramt af en »skjult skattestigning«  

 via grundskylden.
 Forslagsstillerne ønsker, at amtskommunerne ligesom kommunerne, får  

 mulighed for at regulere den amtskommunale grundskyldpromille, så det ikke  

 fremover er en bestemt gruppe skatteborgere, der rammes unødigt økonomisk af  

 de stigninger i grundværdien, som den 19. almindelige vurdering har ført med  

 sig.
