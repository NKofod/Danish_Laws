Nr BSF 71 Forslag til folketingsbeslutning om en bedre udnyttelse af den  

 eksisterende boligmasse ved omdannelse af ejerboliger til lejeboliger Fremsat af Pelle Voigt (SF) Gade (SF) Holger K.
Nielsen (SF) Riishøj (SF) den 9. marts 1993 Med henblik på at sikre en bedre udnyttelse af den eksisterende boligmasse opfordrer Folketinget regeringen til:
 1. At fremsætte lovforslag, så almennyttige boligselskaber kan  

 overtage eksisterende ejerboliger med henblik på at omdanne disse til  

 almennyttige boliger.
 2. At fremsætte lovforslag, så pensionskasser tilskyndes til at  

 opkøbe eksisterende ejerboliger med henblik på at omdanne disse til  

 lejeboliger.
Bemærkninger til forslaget Generelle bemærkninger Det har længe været klart, at det er blevet meget sværere end tidligere at  

 opnå realkreditlån til boligformål, og nu er det kommet frem, at  

 realkreditinstitutterne systematisk udelukker store dele af befolkningen fra  

 at få lån.
Dermed afskæres de reelt også fra at købe en ejerbolig.
Man kan bebrejde realkreditinstitutionerne, at deres praksis er for stram.  

 På den anden side må man sige, at de har visse grunde til forsigtighed.
I de  

 sidste 15 år har huspriserne taget sig nogle ordentlige rutcheture, og dermed  

 er en tilsyneladende fin sikkerhed i fast ejendom forsvundet.
Der er stadig  

 betydelig usikkerhed omkring den fremtidige prisudvikling, især fordi hverken  

 den nuværende eller den forrige regering har kunnet bringe klarhed over de  

 fremtidige skatteforhold, men har nøjedes med at udstede garantier, som  

 »markedet« tydeligvis ikke finder troværdige.
Alt det afspejler det grundlæggende problem, at mange mennesker, der  

 ønsker en bolig specielt et enfamilieshus, er henvist til at deltage i et  

 boligprislotteri, hvor man på få år kan tabe eller vinde et beløb, der svarer  

 til flere års indtægt for en almindelig familie.
Det er der mange familier,  

 der ikke har råd til, og det udmønter sig så bl.a. i et fortsat ubehageligt  

 højt antal tvangsauktioner.
Der er således grund til nytænkning i (ejer)boligpolitikken.
Derfor mener  

 forslagsstillerne, at der er gode grunde til at omdanne et antal ejerboliger  

 til lejeboliger:
- Det vil give mange, der i dag af økonomiske grunde f.eks. på grund af  

 tvangsauktion tvinges til at flytte, mulighed for at blive boende.
Deres  

 løbende boligudgift bliver mindre, til gengæld mister de muligheden for en  

 fremtidig kapitalgevinst.
På denne måde kan et antal sociale tragedier  

 undgås, hvilket også samfundsøkonomisk vil være en stor gevinst.
 - Det vil være til fordel for de grupper, som i dag blandt andet grundet  

 realkreditinstutternes praksis er afskåret fra at erhverve sig en ejerbolig,  

 og som derfor er henvist til det udlejningsmarked, som der er et stort pres  

 på.
 - Blandt andet vil disse grupper kunne flytte ind i en af de mange tomme  

 ejerboliger, der på denne måde hurtigt bliver udnyttet, fremfor som nu at stå  

 nytteløs hen, og måske endda forfalde.
- Endelig vil ordningen også være til gavn for de store grupper, der ikke  

 kan få solgt deres ejerboliger, selv om de gerne vil fraflytte den.
Forslaget  

 vil nemlig mindske udbuddet af ejerboliger, og dermed bidrage til at lette  

 omsætningen og give priserne et vist løft, så friværdien i nogle tilfælde  

 genskabes.
 Det er forslagsstillernes hensigt i videst muligt omfang at bibeholde de  

 særlige kendetegn ved ejerboligen i form af råderet, ansvar for  

 vedligeholdelse etc.
Forslaget vil have positive konsekvenser for de offentlige finanser.
Den  

 offentlige støtte, der gennem skattesystemet ydes til ejerboliger, er nemlig  

 mindst lige så stor, som den støtte, der ydes til almennyttige boliger eller  

 pensionskasseboliger (via realrenteafgiftsfritagelse). Hertil kommer de  

 sparede socialudgifter etc., som forslaget utvivlsomt vil medføre i kraft af  

 færre tvangsauktioner og et bedre fungerende boligmarked i det hele taget.
Beslutningsforslaget er en genfremsættelse af beslutningsforslag nr.
B 14  

 i Folketingsåret 1990-91 (2. samling). Se Folketingstidende 1990-91 (2.  

 samling), forhandlingerne sp. 827, 1685 og Tillæg A sp. 1995.
Bemærkninger til forslagets enkelte punkter ad 1 Der skal gives mulighed for, at almennyttige boligselskaber opkøber  

 ejerboliger.
Dette kan gøres ved, at et almennyttigt boligselskab går ud på  

 det almindelige salgsmarked eller ved, at der træffes en overtagelsesaftale  

 med en boligejer, som er i økonomiske vanskeligheder, men som ønsker at blive  

 boende på lejebasis frem for at sælge huset.
 Finansieringen kan foregå ved, at der »renses ud« i gamle lån,  

 og at der sker en total omfinansiering med de indekslån, som finansierer det  

 almennyttige nybyggeri.
Ejerboligen bliver juridisk overtaget af det almennyttige boligselskab,  

 men der laves en særskilt aftale vedrørende ejerboligens bidrag til den  

 almennyttige afdelings driftsudgifter, og hvorledes ejerboligen i øvrigt kan  

 indpasses i den almennyttige afdeling.
Lejeren af en omdannet ejerbolig vil  

 således heller ikke i alle tilfælde kunne påregne det samme serviceniveau som  

 de øvrige lejere.
ad 2 Pensionskasser er i stor udstrækning aktive i forbindelse med nybyggeri af  

 udlejningsejendomme.
For at få en bedre udnyttelse af boligmassen vil det  

 være en fordel, om pensionskasser i højere grad går ud på ejerboligmarkedet  

 med henblik på at opkøbe boliger, som kan lejes ud.
 Der bør derfor gennemføres en ændring af § 3 B i lov om realrenteafgift,  

 så der sker en fritagelse for realrenteafgift ved investeringer i den  

 eksisterende ejerboligsektor indenfor en nærmere fastsat beløbsramme.
