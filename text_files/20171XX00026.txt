Skriftlig fremsættelse (4. oktober 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
 Forslag til lov om ændring af søloven og lov om sikkerhed til søs m.v.
(Lovforslag nr.
L 7) Med lovforslaget justeres reglerne for udenlandske rederiers adgang til at sætte skibe under dansk flag.
Rederier fra tredjelande sidestilles med EU- og EØS-lande i forhold til det såkaldte etableringskrav, ligesom de krav, der følger i medfør af det såkaldte aktivitetskrav klarificeres.
Kravet om, at der skal dokumenteres aktivitet, bl.a. økonomisk aktivitet, i Danmark bevares.
Med lovforslaget er det hensigten at tydeliggøre, hvilken aktivitet der skal til, for at udenlandske rederier kan sætte skibe under dansk flag.
Panterettigheder i mellemstore (5-20 BT) fritidsfartøjer registreres i dag i skibsregistret.
Med lovforslaget vil registreringen fremadrettet skulle ske i Personbogen, hvor registreringen sker digitalt og med færre administrative dokumentationskrav end i skibsregistret.
Der er i dag fastsat takster for ansvarsgrænser i medfør af søloven for redernes udgifter til vragfjernelse.
Erfaringerne med vragfjernelse har imidlertid vist, at udgifterne kan overstige de fastsatte takster, hvorfor staten risikerer at skulle afholde de yderligere udgifter.
Lovforslaget lægger op til den forhøjelse af anvarsbegrænsningsbeløbet svarende til den i Norge gældende ordning, dog således at passagerskibe, der sejler i fast rutefart, er undtaget fra forhøjelsen.
 Med lovforslaget foreslås lovændringer, der hjemler, at Danmark kan håndhæve sanktioner fastsat af FN og af EU, samt andre justeringer på søfartsområdet, herunder bl.a. at privatejede havne sidestilles med offentligt ejede havne i forhold til at sikre tilgodehavende havneafgifter ved søpanteret.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
