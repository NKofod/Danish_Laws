Bilag 1 Cirkulære om aftale om ændring af ATP-satser for ansatte i staten og folkekirken mv. under OAO-Ss, ACs og LC/OCs forhandlingsret Generelle bemærkninger 1. Forhøjelse af ATP-satser Finansministeriet og Offentligt Ansattes Organisationer  Det Statslige Område, Akademikernes Centralorganisation, Lærernes Centralorganisation og Overenskomstansattes Centralorganisation har i medfør af punkt V.32 i resultatet af forhandlingerne mellem finansministeren og Centralorganisationernes Fællesudvalg pr. 1. april 2008 indgået vedhæftede aftale af 26. november 2009 om 1. overgang fra ATP-sats C til ATP-sats A for ansatte inden for LC/OCs forhandlingsområde, og om 2. overgang fra ATP-sats C til ATP-sats E for ansatte inden for OAO-Ss og ACs forhandlingsområde.
 Det er alene de personalegrupper inden for OAO-Ss og ACs forhandlingsområde, der er på ATP-sats C, der skal oprykkes til ATP-sats E.
 Tjenestemænd og tjenestemandslignende ansatte inden for OAO-Ss og ACs forhandlingsområde oprykkes derfor til ATP-sats E.
 Øvrige ansatte inden for OAO-Ss og ACs forhandlingsområde, der er på ATP-sats C, oprykkes ligeledes til ATP-sats E, jf. dataark til organisationsaftalerne.
 Samtlige ansatte inden for LC/OCs forhandlingsområde oprykkes til ATP-sats A.
 Samtlige ansatte inden for CO IIs forhandlingsområde er allerede tidligere oprykket til ATP-sats A.
2. Ingen øvre aldersgrænse for ATP-bidrag ATP har med virkning fra 1. januar 2010 fjernet den øvre aldersgrænse for betaling af bidrag til ATP.
Det betyder, at der også skal betales ATP-bidrag for de ansatte, der fortsætter med at arbejde efter det 67. år.
3. Gennemførelse af ændringerne Økonomistyrelsen gennemfører satsforhøjelsen centralt for så vidt angår de ansatte i ministerier og styrelser mv., der får anvist løn gennem Statens Lønsystem (SLS). Forsvarsministeriet og øvrige ansættelsesmyndigheder skal selv drage omsorg for indbetaling af det forhøjede ATP-bidrag.
4. ATP-satser De gældende ATP-satser fra 1. januar 2010 fremgår af bilag 1.
Ikrafttræden Cirkulæret har virkning fra 1. januar 2010.
 Samtidig ophæves cirkulære nr. 12397 af 21. december 2001 (Perst. nr. 031-01) om differentierede bidragssatser til Arbejdsmarkedets Tillægspension, cirkulære nr. 9156 af 6. januar 2006 (Perst. nr. 003-06) om nye ATP-satser for ansatte i staten og folkekirken mv. og cirkulære nr. 9827 af 26. november 2008 (Perst. nr. 070-08) om nye ATP-satser for ansatte i staten og folkekirken mv.
Personalestyrelsen, den 26. november 2009 Pia Staniok Aftale om ændring af ATP-satser for ansatte i staten og Folkekirken mv.
§ 1. I medfør af punkt V.32 i resultatet af forhandlingerne mellem finansministeren og Centralorganisationernes Fællesudvalg om fornyelse af overenskomster og aftaler pr. 1. april 2008 aftales 1) at samtlige ansatte i staten og folkekirken mv. under Lærernes Centralorganisations og Overenskomstansatte Centralorganisations forhandlingsret, der har ATP-sats C, overgår til ATP-sats A, og 2) at samtlige ansatte i staten og folkekirken mv. under Offentligt Ansattes Organisationer  Det Statslige Områdes og Akademikernes Centralorganisations forhandlingsret, der har ATP-sats C, overgår til ATP-sats E.
 § 2. Aftalen har virkning fra 1. januar 2010.
 Stk. 2. Samtidig ophæves aftale af 22. december 2005 om ændring fra ATP-sats B til ATP-sats C for visse ansatte i staten og folkekirken mv.
