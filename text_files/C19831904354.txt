(Til samtlige kommunalbestyrelser og  

 amtsråd) Plejepatienters sygehusophold er økonomisk en dyr ældreomsorg, som  

 belaster sygehusvæsenet og i et vist omfang begrænser dets kapacitet for så  

 vidt angår de egentlige behandlingsopgaver med deraf følgende  

 ventetidsproblemer m.v.
 Men sygehusophold er først og fremmest menneskeligt en meget  

 utilfredsstillende ældreomsorg, som ikke kan tilgodese plejepatienters behov  

 for en tilværelse og et privatliv i mere personlige omgivelser, tilknyttet  

 varierende grader af hjælp afpasset den enkeltes formåen og behov.
Ældreomsorg er en kommunal opgave, og opgaven må ikke løses ved at lade  

 plejepatienterne blive liggende på sygehusene.
Det påhviler derfor den  

 enkelte kommune at tilvejebringe de nødvendige hjælpeforanstaltninger for  

 ældre både i og i givet fald uden for hjemmet, således at færdigbehandlede  

 plejepatienter kan hjemtages i kommunalt regie og fremtidige indlæggelser af  

 sociale årsager undgås.
 Indenrigsministeriet og socialministeriet skal derfor kraftigt henstille  

 til landets kommunalbestyrelser, at der i kommunerne i videre omfang  

 tilvejebringes hjælpeforanstaltninger for ældre, således at udskrivning fra  

 sygehus af disse patienter ikke hindres eller forsinkes på grund af manglende  

 kommunale alternativer til sygehusplejen.
Det skal i denne forbindelse betones, at det er noget meget centralt i  

 regeringens ældrepolitik, at kommunerne tilstræber at tilvejebringe  

 ældreforanstaltninger, som gør det muligt for de ældre, som ønsker det, at  

 forblive længst muligt i eget hjem eller i boliger med mindre  

 institutionspræg end de traditionelle plejehjem. Ønsket om denne omstilling  

 af ældrepolitikken var baggrunden for socialministeriets henstilling af 30.  

 juni i år om stop for etablering af nye plejehjemspladser.
Med en uændret  

 fortsættelse af den traditionelle udbygning af plejehjem ville ressourcerne  

 blive låst fast i denne sektor til skade for andre og bedre løsninger.
De  

 knappe ressourcer sammenholdt med det stigende antal ældre er et yderligere  

 incitament til at finde nye veje, og henstillingen hindrer ikke de få  

 kommuner med særlige ventelisteproblemer i at afbøde disse.
Som yderligere støtte for omstillingen indgår i planrunden, der indledes  

 sidst i 1983, temaet »Omstilling og fornyelse af indsatsen for  

 ældre«.
Socialstyrelsen udsender om kort tid en vejledning med en lang  

 række eksempler på, hvordan man kan anvende alternative foranstaltninger for  

 ældre.
Løsningen af problemerne med plejepatienter på sygehusene kræver  

 samarbejde mellem de sociale forvaltninger og sygehusene.
Man skal derfor  

 opfordre kommunalbestyrelser og amtsråd til at drøfte disse problemer og  

 løsningen heraf med et forhåbentligt udbygget dagligt samarbejde til følge.
