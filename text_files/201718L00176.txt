Ændringsforslag stillet den 7. november 2017 Ændringsforslag til 3. behandling af Forslag til lov om ændring af registreringsafgiftsloven og brændstofforbrugsafgiftsloven (Ændring af registreringsafgiften, ændring af fradrag for sikkerhedsudstyr, forhøjelse af tærskelværdi og tillæg for energieffektivitet, stramning af regler om leasing m.v. af køretøjer, forhøjelse af reparationsgrænsen og forhøjelse og øget differentiering af brændstofforbrugsafgift m.v.) [af skatteministeren (Karsten Lauritzen)]:
Til § 3 Af skatteministeren:
 1) I stk. 6, 1. pkt., ændres »1. april 2018« til: »1. januar 2019«.
[Forlængelse af fristen for offentliggørelse af standardformularer] 2) I stk. 6, 3. pkt., ændres »1. maj 2018« til: »1. februar 2019«.
[Forlængelse af fristen for anvendelse af standardformularer] Bemærkninger Til nr. 1 og 2 I lovforslagets § 3, stk. 6, 1. pkt., foreslås, at SKAT senest den 1. april 2018 offentliggør standardformularer til anvendelse ved ansøgning om tilladelse til at anvende ordningen med betaling af forholdsmæssig registreringsafgift.
Endvidere foreslås i § 3, stk. 6, 3. pkt., at anvendelse af disse standardformularer bliver obligatorisk tidligst en kalendermåned efter offentliggørelsestidspunktet og senest den 1. maj 2018.
 Det foreslås, at de anførte frister forlænges, så offentliggørelse af standardformularer i stedet vil skulle ske senest den 1. januar 2019, og at anvendelsen af standardformularer bliver obligatorisk senest den 1. februar 2019.
Dele af branchen har i forbindelse med høringen fremsat ønske om, at fristerne udsættes.
Efter en fornyet vurdering og på baggrund af de øvrige foreslåede ændringer af lovforslaget i forhold til det oprindelig fremsatte lovforslag skønnes det at være nødvendigt at forlænge den periode, der er til rådighed for udarbejdelsen af standardformularer.
 Det skyldes navnlig, at lovforslaget med vedtagelsen af ændringsforslag nr. 3 ved 2. behandling af lovforslaget er blevet ændret, så de oprindelig foreslåede stramninger i lovforslagets § 1, nr. 5, vedrørende vilkår i leasingaftaler om overskudsdeling og overgang af den økonomiske risiko fra leasinggiver til leasingtager er udgået.
Dette medfører, at der vil skulle tages højde for sådanne vilkår i forbindelse med udarbejdelsen af standardformularer.
Det må derfor forventes, at der vil skulle udarbejdes flere typer af standardformularer og med en væsentligt højere kompleksitet end oprindelig forudsat.
 Det foreslåede har dermed til formål at sikre, at der er tilstrækkelig tid til at udarbejde standardformularer i det nødvendige omfang og i den forudsatte kvalitet.
