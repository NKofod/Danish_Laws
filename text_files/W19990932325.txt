Kendelse fra Pressenævnet i sag nr.  

 22/1999 K og K har ved advokat Per Håkon Schmidt klaget til  

 Pressenævnet over et indslag bragt i Søndagsavisen i Danmarks  

 Radio den 17. januar 1999 samt efterfølgende kortere indslag i  

 TV-Avisen den 18. januar 1999, den 2., 7. og 8. februar 1999, idet de mener,  

 at god presseskik er tilsidesat.
Indslaget den 17. januar 1999 omhandlede det tyske  

 forsikringsselskab Hamburg-Mannheimer, og forsikringsselskabets  

 markedsføring blev fremstillet i en stærkt kritisk form.
Som en  

 del af indslagene blev anvendt digitalt slørede optagelser af  

 klagerne, der er partnere i Hamburg-Mannheimer.
Optagelserne var foretaget  

 med skjult kamera, mens klagerne hver især besøgte samme  

 potentielle kunde.
De kortere indslag de øvrige dage viste klip fra  

 den første udsendelse.
 Klagerne har anført, at de i forbindelse med  

 kundebesøgene er at betragte som provisionslønnede  

 sælgere.
Klagerne har videre anført, at de uden deres  

 vidende og uden efterfølgende orientering måtte se sig selv  

 udhængt i fjernsynet som løgnere og bondefangere.
Klagerne har i  

 den forbindelse anført, at de helt uberettiget blev hængt ud  

 gennem brugen af skjult kamera, idet Danmarks Radio ikke slørede de  

 pågældende tydeligt, og i et klip blev den ene af klagerne  

 praktisk taget ikke sløret.
Hertil kommer, at stemmerne var let  

 genkendelige, og det var helt unødigt for udsendelsens formål og  

 indhold, at klagerne uden videre kunne identificeres.
 Klagerne har yderligere anført, at de begge er  

 blevet genkendt i vidt omfang.
 Klagerne har herudover anført, at Danmarks Radios  

 dokumentation består af ganske korte citater fra de to samtaler, der  

 varede henholdsvis ca. 30 minutter og ca. 1½ time.
 Klagerne har endelig anført, at der for udsendelse  

 af optagelser med skjult kamera må gælde den yderste  

 påpasselighed fra mediernes side af hensyn til objektiv orientering af  

 seerne om de faktiske omstændigheder og en loyal behandling af de  

 optagende personers indsats både indholdsmæssigt og for så  

 vidt angår en sløring af de pågældende identitet,  

 hvor denne ikke er absolut nødvendiggjort af indslagets indhold.  

 Danmarks Radio har valgt ikke at foretage tilstrækkelig sløring,  

 selv om det ikke havde forringet indholdet af udsendelsen, og man har ikke  

 overholdt et rimeligt krav om tilstrækkelig orientering af seerne om  

 optagelsernes forudsætninger.
 Danmarks Radio har i en udtalelse om klagen anført,  

 at det må være korrekt at anføre, at klagerne lyver over  

 for kunderne, idet klagerne ved fortielser gav indtryk af, at de indbetalte  

 penge på et givet tidspunkt bliver tilbagebetalt til kunden, og dette  

 er ikke tilfældet.
 Danmarks Radio har videre anført, at  

 forudsætningerne for at bringe optagelser foretaget med skjult kamera  

 har været overholdt, idet offentliggørelsen tjente en  

 samfundsmæssig interesse, der klart oversteg hensynet til de personer,  

 der blev optaget med skjult kamera, og idet den fornødne  

 journalistiske dokumentation ikke kunne skaffes uden brug af skjult  

 kamera.
 Danmarks Radio har endelig anført, at  

 anonymiseringen havde en sådan karakter, at kun den nærmeste  

 familie og den nærmeste omgangskreds kunne genkende de medvirkende,  

 mens den tilfældige seer, som ikke i forvejen kendte de  

 pågældende, ikke ville kunne genkende dem.
 I sagens behandling har følgende  

 nævnsmedlemmer deltaget: Per Sørensen, Aage Lundgaard, Ulrik  

 Holmstrup og Erling Fugl.
 Pressenævnet udtaler:
Pressenævnet bemærker indledningsvis, at  

 klagerne ikke har bestridt, at der var grundlag for at offentliggøre  

 de optagelser, der var fortaget med skjult kamera.
Pressenævnet  

 bemærker i den forbindelse, at det også efter nævnets  

 opfattelse i denne sag var berettiget at anvende de optagelser, der var  

 foretaget med skjult kamera.
 Pressenævnet finder imidlertid, at det var  

 unødvendigt for udsendelsens formål og indhold, at klagerne  

 der var tilfældigt valgte medarbejdere i det firma, Danmarks Radio  

 ønskede at undersøge - kunne identificeres, og nævnet  

 lægger på grundlag af klagernes oplysninger til grund, at  

 klagerne blev genkendt af andre end blot deres nærmeste familie og  

 nærmeste omgangskreds.
Pressenævnet finder derfor, at Danmarks Radio burde  

 have foretaget en mere effektiv sløring af klagernes identitet.
Da  

 dette ikke skete, har Danmarks Radio tilsidesat god presseskik, og  

 Pressenævnet udtaler sin kritik af Danmarks Radio.
 I medfør af medieansvarslovens § 49  

 pålægges det herefter den ansvarshavende redaktør af  

 Danmarks Radio at offentliggøre følgende:
 "Kendelse fra Pressenævnet.
 Pressenævnet har udtalt kritik af Danmarks Radio i  

 anledning af et indslag bragt i Søndagsavisen den 17. januar 1999 og  

 senere klip herfra.
 Indslaget viste to sælgere fra det tyske  

 forsikringsselskab Hamburg-Mannheimer, optaget med skjult kamera mens de  

 besøgte en potentiel kunde.
 Sælgerne, der var sløret digitalt, har klaget  

 til Pressenævnet over, at sløringen var  

 utilstrækkelig.
Pressenævnet har i anledning af klagen udtalt, at  

 det var berettiget at anvende de optagelser, der var foretaget med skjult  

 kamera.
Imidlertid var det unødvendigt for udsendelsens formål  

 og indhold, at klagerne   der var tilfældigt valgte medarbejdere i det  

 firma, Danmarks Radio ønskede at undersøge - kunne  

 identificeres.
Nævnet lægger på grundlag af klagernes  

 oplysninger til grund, at de blev genkendt af andre end blot deres  

 nærmeste familie og nærmeste omgangskreds.
Pressenævnet finder derfor, at Danmarks Radio burde  

 have foretaget en mere effektiv sløring af klagernes identitet.
Da  

 dette ikke skete, har Danmarks Radio tilsidesat god presseskik, og  

 Pressenævnet udtaler sin kritik af Danmarks Radio.
 København, den 14. april 1999.
Per Sørensen, Aage Lundgaard, Ulrik Holmstrup og  

 Erling Fugl." Afsagt den 14. april 1999.
