 En om en klager registreret diagnose i Det psykiatriske  

 Centralregister, edb-delen, blev slettet, og der blev tilføjet en af en  

 speciallæge udfærdiget lægeerklæring til den manuelle del.
 På Institut  for  Psykiatrisk  Demografi,  Psykiatrisk  Hospital i Århus,  

 føres Det psykiatriske Centralregister.
Det psykiatriske Centralregister består af et edb-register og et manuelt  

 ført register.
Det manuelle register er omfattet af forskrifterne for Det  

 psykiatriske Centralregister, idet den manuelle del af registeret er  

 inddraget under lov om offentlige myndigheders registre i medfør af lovens §  

 3, stk. 1. I forskrifternes § 17 er der fastsat særlige regler om adgangen  

 til registerindsigt.
Ifølge forskrifterne for Det psykiatriske Centralregister skal der  

 foretages fornøden kontrol til sikring af, at der ikke registreres urigtige  

 eller vildledende oplysninger.
Oplysninger, der viser sig urigtige eller  

 vildledende skal snarest muligt slettes eller berigtiges.
Registrerede  

 oplysninger, der på grund af deres alder eller af andre grunde har mistet  

 deres betydning for varetagelsen af registerets opgaver, skal slettes.  

 Endvidere skal registrerede oplysninger, som kan henføres til en bestemt  

 person, slettes senest ti år efter, at personen er død.
En person klagede til Registertilsynet over, at en om klageren registreret  

 diagnose i Det psykiatriske Centralregister ikke var blevet enten slettet  

 eller suppleret med en af en speciallæge udfærdiget lægeerklæring efter  

 klagerens henvendelse herom til  Institut  for  Psykiatrisk  Demografi,  

  Psykiatrisk  Hospital i Århus.
Registertilsynet anmodede i den anledning den  

 registeransvarlige myndighed, i dette tilfælde amtsrådet i det amt hvor  

 klageren havde været indlagt, om en udtalelse om sagen.
 Af amtsrådets udtalelse fremgik det, at man som registeransvarlig  

 myndighed havde besluttet at slette den om klageren registrerede diagnose i  

 Det psykiatriske Centralregister, edb-delen, og at tilføje den af  

 speciallægen udfærdigede lægeerklæring til den manuelle del af Det  

 psykiatriske Centralregister.
 Registertilsynet udtalte på den baggrund over for klageren, at man på det  

 foreliggende grundlag anså klagerens anmodning for imødekommet, og at man på  

 det foreliggende grundlag ikke agtede at foretage yderligere i sagen.
(* 1) Registertilsynets årsberetning 1988 s. 40 (* 2) Oprindeligt lovbekendtgørelse nr. 621 af 2. oktober 1987.
