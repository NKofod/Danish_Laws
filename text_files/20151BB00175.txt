Fremsat den 6. april 2016 af Jacob Mark (SF) og Jonas Dahl (SF) Forslag til folketingsbeslutning om ændring af § 5 i lov om statens uddannelsesstøtte (SU-loven), om mulighed for at modtage løn under SU-berettigende praktikforløb Folketinget pålægger regeringen at fremsætte lovforslag om ændring af § 5, stk. 1, nr. 3, i lov om statens uddannelsesstøtte (SU-loven) senest primo oktober 2016, så det bliver muligt at modtage løn under SU-berettigende praktikforløb.
Bemærkninger til forslaget Forslagsstillerne har modtaget en række henvendelser fra både virksomheder og studerende, der finder det særdeles vanskeligt at udbyde eller tage et praktikophold under de nugældende regler, der ikke giver mulighed for at aflønne studerende under deres praktikophold, hvis de samtidig modtager SU.
I disse tilfælde kan de studerende alene få betalt de udgifter, der er forbundet med praktikopholdet.
Dette er uholdbart, både fordi mange studerende rent faktisk udfører et stykke arbejde, der ofte er værdiskabende for virksomheder og organisationer, men også fordi en rundspørge fra Djøf viser, at en række virksomheder gerne vil give praktikanterne løn.
Arbejdsgiverne oplyser endvidere, at løntilbuddet bliver brugt til at tiltrække de rigtige kandidater til praktikpladserne.
 Efter de nugældende regler er det ikke muligt for de studerende at få løn i forbindelse med et praktikforløb, samtidig med at de modtager SU, og dermed bliver det svært for de studerende at opretholde et indtægtsniveau, der sætter dem i stand til at afholde helt basale udgifter som husleje, mad, bøger m.v., så længe de er i praktik.
Undersøgelser viser klart, at SU ikke udgør et tilstrækkeligt indkomstgrundlag.
Djøf har bl.a. påvist, at kandidatstuderende i gennemsnit bruger 102 pct. af deres SU på husleje, og at det for bachelorstuderende er 79 pct. af deres SU, der går til at betale husleje.
Det fremgår af artiklen »Hele SU'en går til huslejen«, Djøf/DeFacto, den 13. marts 2013.
For omkring 80 pct. af studerende er det studiejobbet, der får økonomien til at hænge sammen.
Med en praktikperiode kun med SU kan det for studerende uden støtte hjemmefra eller en rig samlever eller ægtefælle blive nødvendigt at have et studiejob ved siden af praktikken.
Det betyder, at de studerende kommer til at skulle balancere et praktikforløb på (mindst) fuldtid med f.eks. at skulle gøre rent om natten eller have caféarbejde om aftenen.
Det yderligere pres på de studerende kan få store konsekvenser for deres ydeevne for praktikstedet og store negative konsekvenser for et normalt familieliv eller en rimelig balance mellem arbejde og fritid.
Hvis ikke de nugældende regler ændres, kan man frygte, at færre studerende tager et godkendt praktikforløb, og at deres jobmuligheder efter endt uddannelse dermed bliver forringet.
Det vil være en uheldig udvikling, når alle undersøgelser viser, at arbejdsmarkedet efterspørger nyuddannede med noget på deres cv, og at studiejob og praktik er »hovedvejen« til ansættelse efter endt uddannelse.
Det fremgår bl.a. klart af en undersøgelse lavet i samarbejde mellem Dansk Erhverv og Djøf (»Match mellem uddannelser og erhvervslivet«, Djøfbladet, den 9. juli 2014).
Skriftlig fremsættelse Jacob Mark (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af § 5 i lov om statens uddannelsesstøtte (SU-loven), om mulighed for at modtage løn under SU-berettigende praktikforløb.
(Beslutningsforslag nr.
B 175) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
