Nr BTB 74 Betænkning over Forslag til folketingsbeslutning om direkte demokrati  

 (vejledende, landsdækkende folkeafstemninger ved vælgerinitiativ)   

 Nr B 74 1992-93, 1. samling Afgivet af Kommunaludvalget Afgivet: 19930603 Udvalget har behandlet forslaget til folketingsbeslutning i en række møder og har herunder stillet spørgsmål til indenrigsministeren, som denne har besvaret skriftligt.
 Herefter indstiller et flertal (udvalget med undtagelse af  

 Fremskridtspartiets medlem) forslaget til folketingsbeslutning til  

forkastelse .
 Et mindretal (Fremskridtspartiets medlem af udvalget) indstiller  

 forslaget til folketingsbeslutning til vedtagelse uændret .
 Det danske folkestyre er så godt som intet andet og mere end en myte.  

 Flertallet af Folketingets partiers politikere har enerådigt og hen over  

 hovedet på befolkningen tiltaget sig selv en selvtilfreds kontrol over  

 borgerne og dermed skabt en voldsom krise for folkestyret.
Selve styreformens navn (folkestyre) antyder jo, at folket er  

 medbestemmende i de politiske valg.
Ved det danske repræsentative system  

 vælger man politikere til at varetage sine interesser.
Men når de folkevalgte  

 lader hånt om vælgernes ønsker, bryder de i virkeligheden med demokratiets  

 princip.
Egentlig er det heller ikke muligt for vælgerne at vælge repræsentanter ud  

 fra bestemte ideer.
Embedsmandsinstitutionerne, organisationerne og diverse  

 pressionsgrupper kan reelt lede politikerne i forskellige retninger ud fra  

 ganske snævre interesser.
 Derfor er det vigtigt, at vælgernes mening bliver hørt i forbindelse med  

 flere af de store og vedkommende problemer i det danske samfund.
Folkestyret skal genskabes, og derfor er det absolut nødvendigt, at  

 folkets direkte indflydelse på den politiske proces forbedres væsentligt.
Det  

 er ikke politikernes pligt at søge at gennemføre de enkelte pressionsgruppers  

 ønsker på bekostning af alle vælgeres ønsker, men derimod at hindre, at de  

 nye love skader vælgernes interesser.
Den indbyggede svaghed, der ligger i vores repræsentative valgsystem, kan  

 elimineres ved, at alle befolkningsgrupper i samfundet kan stille krav om  

 folkeafstemning.
Direkte folkeafstemninger betyder, at vælgerne og ikke  

 politikerne (de folkevalgte) har indflydelse på og afgør de vigtigste  

 spørgsmål.
Folketingets partier og de folkevalgte repræsentanter kan lade sig  

 vildlede og manipulere, men en hel befolkning kan ikke på samme måde lade sig  

 styre af særinteresser.
Lad derfor vælgernes ønsker og behov få førsteret til  

 de politiske beslutninger.
Da dette beslutningsforslags intentioner var indeholdt i et tidligere  

 forslag fra Fremskridtspartiet, er der til dels tale om en genfremsættelse.  

 Grunden til, at beslutningsforslaget i sin nuværende form indeholder et  

 forslag til krav om 50.000 underskrifter, før vælgerne kan kræve et emne til  

 folkeafstemning, er, at det væsentligste kritikpunkt mod intentionen i det  

 forrige forslag var, »at 20.000 underskrifter er alt for få«.  

 Fremskridtspartiet har derfor ønsket at imødekomme dette synspunkt.  

 Fremskridtspartiet finder, at demokratiets overlevelse og befolkningens  

 reelle medindflydelse på beslutningerne er vigtigst.
Det betyder ikke, at  

 Fremskridtspartiet har skiftet holdning til de 20.000 underskrifter.  

 Fremskridtspartiet mener fortsat, at de 20.000 vælgeres krav er både rimeligt  

 og forsvarligt set i sammenhæng med, at kravet for at opstille et parti til  

 Folketinget er et tilsvarende antal underskrifter.
 Det, som dette beslutningsforslag drejer sig om, er at sikre demokratiets  

 og folkestyrets overlevelse i en tid, hvor politikerlede og politikermistro  

 trives bedre og bedre for hver dag, der går.
I beslutningsforslaget har Fremskridtspartiet nævnt nogle områder, hvor  

 befolkningen ville være langt bedre stillet, hvis de havde reel  

 medindflydelse.
Dermed ville man sandsynligvis også skabe mere forståelse for  

 den førte politik.
Fremskridtspartiet ønsker med beslutningsforslaget, at Danmark bliver et  

 virkeligt demokrati - med folkestyre.
Efter Fremskridtspartiets mening vil  

 regler om vejledende folkeafstemninger betyde en afgørende styrkelse af  

 folkestyret og rumme en tiltrængt modernisering af den politiske  

 beslutningsproces her i landet.
Den tid er for længst forbi, hvor politikerne kunne påberåbe sig særlig  

 viden eller større indsigt end den øvrige del af befolkningen.
Folkestyret  

 har her i landet fungeret på godt og ondt i henved 150 år, og det er udtryk  

 for manglende demokratisk sindelag, hvis nogen vil hævde, at Folketinget er i  

 stand til at bedømme samfundsspørgsmål mere sagligt eller kvalificeret, end  

 befolkningen er.
Fremskridtspartiet mener, at vejledende folkeafstemninger her i landet på  

 landsdækkende plan vil føre til, at der opbygges en større interesse og  

 ansvarsfølelse for samfundsforhold.
Vælgerne opnår en direkte deltagelse i de  

 politiske beslutninger og har al mulig grund til at engagere sig, diskutere  

 på arbejdspladser, i hjemmene, i nærmiljøet i øvrigt, fremfor blot passivt at  

 skulle affinde sig med, at politikerne tiltager sig hele beslutningsretten.
Adgangen til at afholde folkeafstemninger på vælgerinitiativ baserer sig  

 på en ide om folkelig selvbestemmelsesret og direkte demokrati.
Direkte  

 demokrati medfører og betyder naturligvis, at vælgerne direkte kan være med  

 til at afgøre alle sager i stedet for at overlade ansvaret til repræsentative  

 organer som for eksempel Folketinget.
Udtrykket »folkelig  

 selvbestemmelsesret« betyder, at den politiske magt både teoretisk og  

 praktisk ligger hos folket, hvor den rettelig hører hjemme.
I Danmark  

 eksisterer der demokrati, hvor det forudsættes, at folket vælger og bestemmer  

 politikkens virkemåde.
I virkelighedens verden er folkets reelle indflydelse  

 på politikken begrænset.
 Det er indlysende, at direkte demokrati i sig selv naturligt må følge med  

 den folkelige selvbestemmelsesret, hvis det skal have nogen mening.  

 Naturligvis kan den folkelige selvbestemmelsesret ikke være fuldstændig, men  

 i videst muligt omfang kan man bruge direkte demokrati til at hævde  

 selvbestemmelsesretten som en pragmatisk mulighed.
Erling Christensen (S) Grete Schødts (S) Poul Erik Dyrlund (S) Holger  

 Graversen (S) Klaus Hækkerup (S) fmd.
Peder Sass (S) Jørn Pedersen (S)  

 Pernille Frahm (SF) Torben Rechendorff (KF) Kirkegaard (KF) Per Tærsbøl (KF)  

 Lis Noer Holmberg (V) Erik Larsen (V) Else Winther Andersen (V) Poul Nødgaard  

 (FP) nfmd.
Ebbe Lundgaard (RV) Glønborg (KRF) Centrum-Demokraterne havde ingen medlemmer i udvalget.
