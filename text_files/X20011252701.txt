Enke efter selvstændig erhvervsdrivende  

   fradrag for indskud på pensionsordning   pensionsbeskatningslovens §  

 15 A Spørgsmål 1. 	Kan A anvende reglerne i pensionsbeskatningslovens § 15 A om  

 ophørspension ved sin nu afdøde ægtefælle B´s salg  

 den 18. januar 2001 af en del af sin landbrugsejendom? 2. 	Skal en eventuel indbetaling på pensionsordning, jf.  

 pensionsbeskatningslovens § 15 A, foretages senest 1. juli 2001 eller er den  

 seneste frist for indbetalingen, jf. § 15 A, den 1. juli 2002? Svar Ad 1:
 Ja, hvis hun vælger at hensidde i uskiftet bo.
 Ad 2:
 Indbetalingsfristen for det bagudforskudte  indkomstår 2001 var 1.  

 juli 2001, jfr. pensionsbeskatningslovens § 18, stk. 1, 4. pkt.
Beskrivelse af de faktiske forhold Pensionsbeskatningslovens § 15A er en ny regel, som første gang  

 får virkning for indkomståret 2001. Reglen bestemmer, at  

 personer, der i forbindelse med afståelse af deres  

 erhvervsmæssige virksomhed eller en andel af denne opnår en  

 skattepligtig fortjeneste, kan indskyde fortjenesten på en  

 pensionsordning og derved få fradragsret for det indskudte  

 beløb.
Bestemmelsen har til formål at indføre en særlig adgang  

 for personer over 55 år, der har drevet selvstændig virksomhed i  

 mindst 10 år, til at oprette pensionsordninger i forbindelse med  

 virksomhedsophør.
Disse personer står ved erhvervsvirksomhedens  

 ophør typisk dels med en skattepligtig fortjeneste hidrørende  

 fra virksomheden, dels med en meget begrænset eller helt manglende  

 pensionsopsparing.
 Bestemmelsen går ud på at tillade en nærmere  

 afgrænset persongruppe at anvende et beløb svarende til den  

 skattepligtige fortjeneste ved afståelse af virksomhed, dog maks. 2  

 mio.  kr. (2001-niveau) til at oprette pensionsordninger med løbende  

 udbetalinger og ratepensionsordninger efter særlige beskatningsregler,  

 der tilgodeser de pågældendes særlige situation.
 Ved salg af en virksomhed, der har været drevet i personligt regi,  

 opgøres beløbet på grundlag af de skattepligtige  

 gevinster, der opnås ved salg af virksomhedens aktiver, såsom  

 driftsmidler, goodwill og andre immaterielle aktiver, fast ejendom og  

 værdipapirer, med fradrag af tab.
B erhvervede den pågældende landbrugsejendom i 1960.  

 Ejendommen var i alt på ca. 21 ha.
På et tidspunkt var der 35-40  

 køer på ejendommen, men køer og mælkekvote blev  

 solgt i løbet af 1997 og 1998.
Det var planen at drive jorden og have ca. 10 ammekøer i en periode  

 på 5 år og herefter sælge ejendommen.
Som følge af  

 kræftsygdom blev det imidlertid besluttet at sælge ejendommen  

 tidligere.
B drev virksomheden videre, indtil han den 18. januar 2001 solgte ca. 19  

 ha. af ejendommen.
Bygningerne er beliggende på de resterende ca. 2  

 ha.
 Det solgte areal blev udstykket til en selvstændig ejendom  

 (landbrugsejendom uden bygninger).
Det areal på 2 ha., som er tilbage efter frasalget af de 19 ha., er  

 beliggende som en del af H by.
Jorden er stærkt kuperet, og den er ikke  

 dyrkbar.
Arealet henligger i varigt græs og krat.
Det vil ikke  

 være muligt at fortsætte landbrugsproduktionen på  

 ejendommen uden jord, idet der skal være dyrkbar jord til  

 afsætning af gødning fra dyrene.
 B fik konstateret kræft i efteråret 2000, og døde den  

 10. maj 2001.
Det er endnu ikke endeligt afklaret, hvordan man vil behandle boet, men  

 det forventes, at længstlevende A overtager boet til hensidden i  

 uskiftet bo.
De 19 ha. blev solgt for 1.880.000 kr.
Salget af de 19 ha.  

 medfører en ejendomsavance, som foreløbig er beregnet til ca.  

 775.000 kr.
A ønsker at anvende reglerne om ophørspension, jf.  

 pensionsbeskatningslovens § 15 A og at indskyde et beløb på en  

 livrente og/eller en ratepension.
Indskuddet vil maksimalt svare til  

 fortjenesten ved salget af de 19 ha. jord.
 A anvender bagudforskudt indkomstår, således at  

 indkomståret 2001 svarer til perioden 1. juni 2000 til 31. maj  

 2001.
 A var 62 år på tidspunktet for salget af de 19 ha. jord den  

 18. januar 2001.
 Beholdningen af værdipapirer har højest været  

 200.000-300.000 kr. i de senere år.
Den skatteansættende myndigheds udtalelse Kommunen har i telefax af 20. september 2001 oplyst, at de anførte  

 faktiske forhold er i overensstemmelse med det, der fremgår af  

 foreliggende regnskaber.
Det skal dog bemærkes, at der i regnskaberne  

 for 1998-2000 er anført en forpagtningsudgift.
Ifølge  

 telefonsamtale med landbrugskonsulent C af 20. september 2001 havde B da  

 forpagtet et areal på 9,8 ha.
Forpagtningskontrakten var imidlertid  

 bragt til ophør ved afståelsen af jorden.
Landbrugskonsulent C  

 har endvidere oplyst, at resten af besætningen er solgt i februar  

 2001.
 Det er herefter kommunens opfattelse, at der ikke er erhvervsmæssig  

 aktivitet på ejendommen efter salg af en del af jorden.
Styrelsens indstilling og begrundelse Efter det oplyste blev spørgerens ejendom drevet som  

 selvstændig erhvervsvirksomhed ved delsalget den 18. januar 2001. Det  

 areal, der blev solgt, udgjorde landsbrugsvirksomhedens væsentligste  

 jordareal.
Delsalget af ejendommen må således kunne betegnes som  

 en afståelse af en andel af en erhvervsmæssig virksomhed.
Den person, som vil anvende ophørspension, jf. § 15 A, stk. 1,  

 sidste pkt., skal være fyldt 55 år.
Da A var 62 år på  

 tidspunktet for salget af de 18 ha. jord den 18. januar 2001, opfylder hun  

 denne betingelse.
Den, der foretager indskuddet, skal have drevet virksomhed i de seneste 10  

 år forud for salget af virksomheden, jf. § 15 A, stk. 2, 1. pkt.
Af §  

 15 A, stk. 2, 2. pkt., fremgår, at en efterlevende  

 ægtefælle efter en person, der drev selvstændig  

 erhvervsvirksomhed eller var hovedaktionær, jfr. 1. pkt., og som efter  

 dødsfaldet er indtrådt i boets eller afdødes  

 skattemæssige stilling med hensyn til virksomheden eller  

 aktiebesiddelse efter dødsboskattelovens § 36, jfr. § 43 eller § 59,  

 anses for at have drevet selvstændig erhvervsmæssig virksomhed  

 eller have været hovedaktionær i samme periode, som den nu  

 afdøde har drevet sådan virksomhed eller har været  

 hovedaktionær forud for dødsfaldet.  Da afdøde havde  

 drevet virksomhed siden 1960, vil A - såfremt hun vælger at sidde  

 i uskiftet bo og medregner den periode, hvori afdøde drev virksomheden  

 - også opfylde denne betingelse.
Såfremt A overtager boet efter B til hensidden i uskiftet bo,  

 følger det af dødsboskattelovens § 59, stk. 1, 1. pkt., at hun  

 derved indtræder i afdødes skattemæssige stilling med  

 hensyn til aktiver og passiver, der har tilhørt afdøde B.  

 Aktiverne anses herefter for erhvervet af den efterlevende  

 ægtefælle på de tidspunkter, til de beløb og under  

 de omstændigheder, som de i sin tid blev erhvervet af afdøde  

 på.
Den skattemæssige succession efter dødsboskattelovens  

 § 59, stk. 1, sker med virkning fra dødsdagen.
Den, der kan indskyde et beløb på en ophørspension, er  

 den af ægtefællerne, som skal medregne en fortjeneste ved salget  

 af en virksomhed eller en del af en virksomhed, jf. pensionsbeskatningslovens  

 § 15 A, stk. 1, 1. pkt.
Selv om det ikke er A, der solgte virksomheden,  

 så bliver hun ved at hensidde i uskiftet bo den, som skal beskattes af  

 indkomsten ved salget, jf. dødsboskattelovens § 62, stk. 1, hvorefter  

 den efterlevende ægtefælle beskattes af såvel sin egen  

 indkomst som den indkomst, afdøde havde erhvervet inden  

 dødsfaldet (indkomsten i afdødes mellemperiode). Ved selve  

 skatteberegningen foretages en selvstændig opgørelse af  

 afdødes indkomst, jf. dødsboskattelovens § 62, stk. 2. Denne  

 selvstændige opgørelse har dog alene betydning for selve  

 skatteberegningen.
Uanset denne selvstændige opgørelse er det  

 dog længstlevende, som skal beskattes af den samlede indkomst.
Af dødsboskattelovens § 62, stk. 2, fremgår, at  

 afdødes indkomst i mellemperioden opgøres efter  

 skattelovgivningens almindelige regler, jf. dog § 59, stk. 4. Af § 59, stk.  

 4, fremgår, at hvis afdøde ved udgangen af indkomståret  

 forud for dødsåret drev en erhvervsvirksomhed, indtræder  

 den efterlevende ægtefælle med virkning fra begyndelsen af  

dødsåret i afdødes skattemæssige stilling  

 med hensyn til virksomheden.
Successionstidspunktet er således - for  

 så vidt angår erhvervsvirksomheder - begyndelsen af  

 dødsåret.
Dette indebærer, at A  fra begyndelsen af B´s  

 dødsår 2001 er indtrådt (succederet) i B´s  

 skattemæssige stilling med hensyn til virksomheden.  

 Dødsåret er i dødsboskattelovens § 96, stk. 2, 1. pkt.,  

 defineret således: "Ved dødsåret forstås i denne lov  

 det indkomstår, med de af afdøde valgte begyndelses- og  

 afslutningstidspunkter, hvori dødsfaldet er sket".
Det fremgår af forespørgslen, at afdøde B anvendte et  

 bagudforskudt indkomstår.
Indkomståret 2001 dækker  

 således perioden 1. juni 2000 til 31. maj 2001. B døde den 10.  

 maj 2001, det vil sige  inden udløb af det forskudte  

 indkomstår.
Dødsåret er herefter perioden 1. juni  

 2000 til 31. maj 2001. Mellemperioden er perioden fra begyndelsen af  

 indkomståret 2001, det vil sige fra 1. juni 2000, frem til og med  

 dødsdagen den 10. maj 2001.
 Derfor må A være berettiget til at kunne indskyde på  

 ophørspension på baggrund af den ejendomsavance, som hendes nu  

 afdøde mand konstaterede ved salget den 18. januar 2001 af en del af  

 sin landbrugsvirksomhed.
 Da beholdningen af værdipapirer højest har været  

 200.000-300.000 i de senere år, er det styrelsens opfattelse, at A ikke  

 er omfattet af bestemmelsen i § 15 A, stk. 3 og 4, om passiv virksomhed.
Det indstilles derfor, at avancen fra dette delsalg opfylder betingelserne  

 for at kunne  anvendes som fradragsberettiget indskud på en  

 pensionsordning i medfør af pensionsbeskatningslovens § 15A.
Det  

 fremgår af bemærkningerne til pensionsbeskatningslovens § 15A, at  

 ved salg af en virksomhed, der har været drevet i personligt regi,  

 opgøres beløbet på grundlag af de skattepligtige  

 gevinster, der opnås ved salget af virksomhedens aktiver som bl.a. fast  

 ejendom, med fradrag af tab.
 Det forudsættes, at der udfyldes en erklæring i medfør  

 af pensionsbeskatningslovens § 15 A, stk. 8, jf. § 14 i bekendtgørelse  

 om beskatningen af pensionsordninger (blanket nr. 02.032 eller 02.033).
 A anvender bagudforskudt indkomstår, således at  

 indkomståret 2001 svarer til perioden 1. juni 2000 til 31. maj  

 2001.
 Af pensionsbeskatningslovens § 18, stk. 1, 4. pkt., fremgår, at  

 indbetalinger til de i § 15 A nævnte ordninger kan fradrages ved  

 indkomstopgørelsen for det eller de indkomstår, hvori  

 virksomheden som nævnt i § 15 A, stk. 2, er afstået, hvis  

 indbetalingerne foretages senest den 1. juli i det umiddelbart  

 efterfølgende indkomstår.
 Indbetalingsfristen for det forskudte  indkomstår 2001 var  

 således 1. juli 2001.
 Ligningsrådet tiltrådte Told- og Skattestyrelsens  

 indstilling.
