Betænkning afgivet af Udenrigsudvalget den 23. maj  

 2000 Betænkning over Forslag til folketingsbeslutning om Danmarks ratifikation  

 af den europæiske pagt om regionale sprog eller mindretalssprog af 5.  

 november 1992.
Udvalget har behandlet beslutningsforslaget i nogle  

 møder og har herunder stillet spørgsmål til  

 udenrigsministeren, som denne har besvaret dels skriftligt og dels i  

 samråd.
Nogle af udvalgets spørgsmål samt  

 udenrigsministerens svar herpå er tillige med brev fra  

 udenrigsministeren til udvalgets formand om det færøske sprogs  

 stilling i forhold til sprogpagten optrykt som bilag til  

 betænkningen.
 Endvidere har udvalget modtaget skriftlig og mundtlig  

 henvendelse fra Det Tyske Mindretals Sekretariat.
 Udvalget bemærker, at  

 Folketingets ratifikation af beslutningsforslaget og den efterfølgende  

 deponering i Europarådet ikke må afhænge af eller forsinkes  

 unødigt af, hvorvidt regeringen kan finde en afklaring på det  

 færøske sprogs stilling i forhold til pagten.
 Herefter indstiller udvalget forslaget til  

 folketingsbeslutning til vedtagelse uændret.
 Et mindretal (Socialdemokratiets og Det Radikale Venstres  

 medlemmer af udvalget) ønsker at tilføje, at regeringen i sine  

 svar til udvalget har udtrykt forståelse og sympati for forsøg  

 på at fremme beskyttelsen af tegnsprog og agter at støtte  

 bestræbelserne på at lade ekspertkomiteen, der er nedsat i  

 forbindelse med pagten, vurdere, om denne kan blive ændret eller  

 udbygget, så også tegnsprog kan blive omfattet.
 Et andet mindretal (Dansk Folkepartis medlem af udvalget)  

 indstiller forslaget til vedtagelse, idet det dog bemærkes, at Dansk  

 Folkeparti forudsætter, at udenrigsministerens udtalelser under 1.  

 behandling holder stik, nemlig at beslutningsforslaget om beskyttelse af  

 mindretalssprog ikke får virkning for indvandrere og flygtninge i  

 Danmark.
 Dansk Folkeparti skal derfor henholde sig til, at pagten  

 ikke omhandler »sprog, der tales af indvandrere«, som det står  

 nævnt i bemærkningerne til forslaget.
Dansk Folkeparti finder, at forholdene på en  

 række områder af dem, som er beskrevet i pagten, allerede i dag  

 fungerer tilfredsstillende.
Eksempelvis når det gælder  

 behandlingen af det tyske mindretal i Sønderjylland.
Ifølge  

 beslutningsforslaget skal det tyske mindretal have de samme rettigheder i  

 Danmark som det danske mindretal i dag har i Tyskland, f.eks. skal der som  

 følge af beslutningsforslaget, hvis det er praktisk muligt, udformes  

 oversættelser af domme, offentlige papirer m.v. til tysk for det tyske  

 mindretal i Sønderjylland.
 Dansk Folkeparti mener ikke, at noget sådant  

 overhovedet er nødvendigt, idet de fleste tyskere i  

 Sønderjylland til fulde mestrer det danske sprog, men Dansk Folkeparti  

 har ikke noget imod, at dette forhold med pagten sættes på  

 plads.
Helen Beim (S)  Jeppe Kofod (S)  

  Henning Gjellerod (S)  Else Marie Mortensen (S)  

  Hans-Pavia Rosing (S)  Kaj Stillinger (SF)  

  Ebbe Kalnæs (CD)  

 Inger Marie Bruun-Vierø (RV) fmd.  

  Margrete Auken (SF)  Jens Hald Madsen (V)  

  Hans Christian Schmidt (V)  Hanne Severinsen (V)  

  Jann Sjursen (KRF) Per Stig Møller (KF)  

  Henriette Kjær (KF)  Pia Kjærsgaard (DF)  

 nfmd.  Kirsten Jacobsen (FRI) Enhedslisten havde ikke medlemmer i udvalget.
Bilag 1 Nogle af udvalgets spørgsmål til  

 udenrigsministeren samt dennes svar herpå optrykt efter ønske  

 fra Socialdemokratiet Spørgsmål  1:
Vedr. art. 1 - Definitioner: Der tales i sprogpagten om  

 mindretalssprog, »som traditionelt bruges inden for et nærmere bestemt  

 område i en stat af den pågældende stats egne  

 statsborgere«. - Betyder ratifikationen af sprogpagten forandringer i forhold  

 til tysktalende herboende tyske statsborgere eller EU-borgere af anden  

 herkomst, som er integreret i det tyske mindretal? Svar:
Som anført yder pagten beskyttelse af  

 mindretalssprog, der tales af statens egne statsborgere.
Andre brugere af  

 sproget, der er integreret i det tyske mindretal i Sønderjylland, vil  

 dog også nyde godt af pagtens beskyttelsesregler.
Der vil således  

 ikke ske forskelsbehandling på grund af statsborgerskab, for så  

 vidt angår personer tilhørende det tyske mindretal.
 Spørgsmål  2:
Vedr. art. 6 - Oplysningspligt: Hvorledes tænkes  

 denne forpligtelse administreret? Svar:
 Udenrigsministeriet forudser i samarbejde  med de  

 berørte myndigheder at udarbejde en pjece om de forpligtelser, der  

 følger af pagten, til brug for myndighederne og medlemmerne af det  

 tyske mindretal.
 Spørgsmål  3:
Vedr. art. 8 og 10: Medfører sprogpagtens bestemmelser, at der  

 indføres nye kvantitetskriterier til at definere det tyske mindretal  

 og dets sproglige og kulturelle rettigheder i Danmark? Svar:
Der er ikke i København-Bonn-erklæringerne  

 fastlagt noget kvantitetskriterium til at definere henholdsvis det tyske  

 mindretal i Danmark og det danske mindretal i Tyskland.
Det hedder i den  

 danske erklæring klart, at bekendelsen til tysk nationalitet og tysk  

 kultur er fri og ikke af myndighederne må bestrides eller  

 efterprøves.
I Europarådets rammekonvention om beskyttelse af  

 nationale mindretal af 1. februar 1995 hedder det tilsvarende, at enhver  

 person, der tilhører et nationalt mindretal, skal have ret til frit at  

 vælge at blive behandlet som tilhørende et sådant  

 mindretal eller ej.
Formålet med pagten er at beskytte og fremme  

 regionale sprog og mindretalssprog som en vigtig del af Europas kulturarv.  

 Pagten beskæftiger sig således med sprog snarere end med de  

 grupper, der taler disse sprog.
Bortset fra den generelle definition, der  

 indeholdes i pagtens artikel 1, hvorefter sproget skal bruges inden for et  

 nærmere bestemt område af en gruppe, der i antal er mindre end  

 resten af statens befolkning, medfører pagten således ikke nye  

 kvantitetskriterier.
Det bør i denne forbindelse pointeres, at pagten  

 indeholder en række forpligtelser, der retter sig mod deltagerstaterne,  

 men den etablerer ikke direkte rettigheder for individer eller grupper af  

 individer, der taler et sprog, som er beskyttet i medfør af  

 pagten.
 Spørgsmål  4:
Vedr. art. 8, litra a, b og c, afsnittene iv: Mener  

 regeringen, at man er dækket ind ved at fremme og støtte  

 henholdsvis førskoleundervisningen, grundskoleundervisningen, den  

 afsluttende grundskole og gymnasieundervisningen, eller burde der i  

 virkeligheden have stået, at man agter at tilbyde eller sørge  

 for? Svar:
Tysksprogede børn fra mindretallet i  

 Sønderjylland kan gå i børnehaveklasse og i skole  

 på de tyske privatskoler, der modtager offentligt tilskud i henhold til  

 lov om friskoler og private grundskoler m.v.
Inden for den almindelige  

 folkeskole tilbydes der ikke undervisning i tysk før på 7.-9.  

 klassetrin.
Regeringen finder på den baggrund, at Danmark på  

 førskole- og grundskoleniveau opfylder bestemmelserne i henholdsvis  

 artikel 8, litra a, iii, (ikke som tidligere angivet iv) og litra b iv ved,  

 at der med offentligt tilskud kan oprettes - og er oprettet - friskoler, der  

 tilbyder undervisning på og/eller i tysk.
Tilsvarende gælder  

 undervisning i tysk på afsluttende grundskole- og gymnasieniveau, jf.  

 artikel 8, litra c iv.
Da der imidlertid tilbydes alle elever undervisning i  

 tysk i folkeskolens 7.-9. klassetrin, og da man i gymnasiet er forpligtet til  

 at tilbyde undervisning i tysk og/eller fransk som fortsættersprog til  

 elever optaget på sproglig linje, vil Danmark for så vidt kunne  

 udpege både artikel 8, litra c iii og iv for disse undervisningstrin.  

 Det bemærkes, at bestemmelserne er alternative og derfor kun  

 gælder som én forpligtelse i pagtens forstand.
 Spørgsmål  5:
Vedr. art. 8, stk. 1, litra f, ii.
Bør der tilbydes  

 både tysk og fransk på voksenuddannelsescentrene i Nordslesvig i  

 stedet for enten tysk eller fransk? Svar:
 På voksenuddannelsescentrene (VUC) udbydes almen  

 voksenuddannelse (avu, jf. lovbkg. nr. 71 af 1. februar 1999), og  

 prøveforberedende enkeltfagsundervisning til højere  

 forberedelseseksamen (hf-enkeltfag, jf. lovbkg. nr. 821 af 4. november 1999)  

 samt anden voksenundervisning efter amtsrådets nærmere  

 bestemmelse.
Ifølge § 2 i den gældende lov om almen  

 voksenuddannelse og bemærkningerne til lovforslaget (L 179) om  

 almen voksenuddannelse, fremsat den 12. januar 1989, er der tale om en  

 uddannelsesret for alle, der er fyldt 18 år, og et dertil svarende  

 reelt uddannelsestilbud.
Uddannelsesretten og det dertil svarende reelle  

 uddannelsestilbud omfatter:
 1)  Kernefag, der skal udbydes ved hvert  

 voksenuddannelsescenter (VUC) én gang årligt, i kombination med  

 tilbudsfag, der udbydes, så det samlede udbud i amtskommunen bliver  

 alsidigt.
 2)  Fri adgang til kernefag.
 3)  Fagudbud og tilrettelæggelse planlægges ud  

 fra de konstaterede behov for denne undervisning.
 4)  Størst mulig spredning af kursusudbudet.
 Blandt kernefagene, jf. pkt. 1, nævnes tysk og  

 fransk som alternativer, dvs. der består ikke nogen pligt til at udbyde  

 begge fag ved hvert voksenuddannelsescenter én gang årligt.
Med lovforslag nr.
L 130 fremsat den 3. december 1999  

 foreslås uddannelsesretten, jf. ovenstående, beskrevet i selve  

 lovteksten og dermed præciseret.
 Imidlertid indebærer pagten ikke en pligt til at  

 udbyde regionale sprog og mindretalssprog inden for alle voksen- og  

 efteruddannelser.
Ifølge § 17, stk. 2, i gældende lov om kursus  

 til højere forberedelseseksamen og om studieforberedende  

 enkeltfagsundervisning for voksne m.v. (hf-enkeltfag) sikrer  

 amtsrådene, at kvalificerede ansøgere til studieforberedende  

 enkeltfagsundervisning inden for rimelig tid og en rimelig geografisk afstand  

 kan optages på den ønskede undervisning.
Ved kursus til  

 højere forberedelseseksamen gives undervisning i bl.a. fransk og tysk.
 Der skelnes ikke som i avu-loven mellem de forskellige fag  

 mht. udbudspligt på det enkelte VUC henholdsvis i amtskommunen som  

 helhed.
 Spørgsmål  6:
Kan en kommende dansk ratifikation af den europæiske  

 pagt om regionale sprog eller  mindretalssprog ændre på den  

 lighed, som det tyske mindretal i Danmark opnåede ved indgåelsen  

 af København-Bonn-erklæringen den 29. marts 1955 - også  

 set i lyset af, at Tyskland allerede for et år siden ratificerede  

 pagten? Svar:
 Efter regeringens opfattelse vil en kommende dansk  

 ratifikation af den europæiske pagt om regionale sprog eller  

 mindretalssprog medvirke til at genskabe og fastholde den lighed mellem det  

 tyske mindretal i Danmark og det danske mindretal i Tyskland, som blev  

 opnået ved København-Bonn- erklæringerne.
Det vil derfor selvsagt være ønskeligt, at  

 Danmark snarest kan ratificere den europæiske pagt om regionale sprog  

 eller mindretalssprog.
Så længe Danmark ikke har ratificeret  

 pagten, kan den lighed, der opnåedes ved  

 København-Bonn-erklæringerne mellem det danske og tyske  

 mindretal, siges at være brudt, idet det danske mindretalssprog syd for  

 grænsen vil nyde beskyttelse i henhold til en international traktat,  

 medens det tyske mindretalssprog kun vil nyde beskyttelse i henhold til den  

 ensidige danske regeringserklæring, som blev afgivet samtidig med en  

 tilsvarende erklæring fra Forbundsrepublikken Tyskland.
 Spørgsmål  7:
Overvejer ministeren at udarbejde et juridisk responsum  

 vedrørende de folkeretlige aspekter ved en dansk ratifikation af  

 pagten? Svar:
Europarådet har allerede udarbejdet en forklarende  

 rapport til pagten, der belyser en række af sagens folkeretlige  

 aspekter.
Denne rapport vedlægges i engelsk version.
Såfremt det  

 ønskes, vil Udenrigsministeriet imidlertid gerne udarbejde et juridisk  

 responsum vedrørende de folkeretlige aspekter ved en dansk  

 ratifikation af pagten.
Bilag 2 Udenrigsministerens brev til udvalgets formand optrykt  

 efter ønske fra Det Konservative Folkeparti Den 18. maj 2000 Kære Inger Marie Bruun-Vierø, Regeringen fremlagde den 8. december 1999 beslutningsforslag nr.
B 50  

 vedrørende Folketingets samtykke til Danmarks ratifikation af Den  

 europæiske Pagt om Regionale Sprog eller Mindretalssprog.
Jeg har den 9. maj 2000 fra den færøske  

 lagmand modtaget en ny henvendelse i spørgsmålet om  

 løsningen af det færøske sprogs stilling i forhold til  

 sprogpagten.
Regeringen overvejer nu, hvorledes dette spørgsmål  

 kan løses.
Som jeg sagde under Folketingets 1. behandling af  

 beslutningsforslaget, lægger regeringen stor vægt på, at  

 Danmark hurtigt kan ratificere sprogpagten.
Dette ønske nød  

 bred støtte i Folketinget.
Det vil således være  

 ønskeligt, at Folketinget afslutter behandlingen af  

 beslutningsforslaget i indeværende folketingsår.
På den  

 baggrund skal jeg opfordre til, at udenrigsudvalget afgiver betænkning  

 i sagen hurtigst muligt, og uanset om der foreligger en endelig  

 løsning på spørgsmålet om det færøske  

 sprogs stilling i forhold til sprogpagten.
Når Folketingets samtykke foreligger, vil regeringen  

 afklare, hvorledes spørgsmålet om det færøske  

 sprogs stilling i forhold til pagten kan løses.
Derefter vil  

 regeringen træffe beslutning om næste skridt mod dansk  

 ratifikation.
