Bilag 1 Betænkning afgivet af Miljø- og Planlægningsudvalget den 17. marts 2011 Betænkning over Forslag til lov om ændring af lov om kemiske stoffer og produkter og forskellige andre love (Implementering af rammedirektivet om bæredygtig anvendelse af pesticider og ændringer som følge af plantebeskyttelsesmiddelforordningen og klassificeringsforordningen) [af miljøministeren (Karen Ellemann)] 1. Ændringsforslag Der er stillet 2 ændringsforslag til lovforslaget.
Enhedslistens medlem af udvalget har stillet ændringsforslag nr. 1. Miljøministeren har stillet ændringsforslag nr. 2.
2. Udvalgsarbejdet Lovforslaget blev fremsat den 27. januar 2011 og var til 1. behandling den 4. februar 2011. Lovforslaget blev efter 1. behandling henvist til behandling i Miljø- og Planlægningsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og miljøministeren sendte den 11. august 2010 dette udkast til udvalget, jf. folketingsåret 2009-10, MPU alm. del  bilag 685. Den 27. januar 2011 sendte miljøministeren de indkomne høringssvar og et notat herom til udvalget.
Spørgsmål Udvalget har stillet 4 spørgsmål til miljøministeren til skriftlig besvarelse, som denne har besvaret.
3. Indstillinger Et flertal i udvalget (V, S, DF, SF og KF) indstiller lovforslaget til vedtagelse med det af miljøministeren stillede ændringsforslag.
Flertallet vil stemme imod det af Enhedslisten stillede ændringsforslag.
Et mindretal i udvalget (RV og EL) indstiller lovforslaget til vedtagelse med det under nr. 1 stillede ændringsforslag.
Såfremt det under nr. 1 stillede ændringsforslag ikke vedtages, vil mindretallet stemme for det under nr. 2 stillede ændringsforslag.
Et andet mindretal i udvalget (IA) vil ved 3. behandling stemme hverken for eller imod lovforslaget.
Mindretallet vil stemme hverken for eller imod de stillede ændringsforslag.
 Liberal Alliance, Kristendemokraterne, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (EL), tiltrådt af et mindretal (RV):
 1) I den under nr. 42 foreslåede affattelse af § 38 a udgår », dog ikke på landbrugsarealer og andre arealer med jordbrugsmæssige formål samt i private haver«.
[Udvidelse af ministerens bemyndigelse til også at omfatte fastsættelse af regler om begrænsning i eller forbud mod anvendelse af bekæmpelsesmidler på landbrugsarealer, andre arealer med jordbrugsmæssige formål og i private haver] Af miljøministeren, tiltrådt af et flertal (V, S, DF, SF og KF):
 2) Nr. 42 affattes således:
 »42. § 38 a affattes således:
»§ 38 a.
Miljøministeren kan med henblik på at nedsætte den samlede belastning af bekæmpelsesmidler, herunder belastningen af sundhed, miljø og natur, fastsætte regler om begrænsning i eller forbud mod anvendelse af bekæmpelsesmidler på bestemte arealer, dog ikke arealer til jordbrugsmæssige formål.«« [Udvidelse af ministerens bemyndigelse med henblik på at nedsætte belastningen af bekæmpelsesmidler på bestemte arealer] Bemærkninger Til nr. 1 Ændringsforslaget udvider ministerens bemyndigelse til ud over den påtænkte regulering for at imødekomme rammedirektivet at kunne fastsætte regler om begrænsning i eller forbud mod anvendelsen af bekæmpelsesmidler på blandt andet landbrugsarealer, andre arealer med jordbrugsmæssig værdi og i private haver.
 Bemyndigelsen kan tænkes anvendt til at fastsætte nærmere regler om begrænsning i eller forbud mod anvendelsen af bekæmpelsesmidler på f.eks. landbrugsarealer eller i private haver, hvor der foreligger en sundhedsmæssig begrundelse herfor.
En udmøntning af bemyndigelsen i form af generelle regler om begrænsning i eller forbud mod anvendelse af i første omgang plantebeskyttelsesmidler forudsætter, at sådanne regler ikke er i strid med EU-retten.
Det bemærkes i den forbindelse, at et generelt forbud mod anvendelse af plantebeskyttelsesmidler i f.eks. private haver vil være i strid hermed.
Der vil i forbindelse med udarbejdelsen af de nærmere regler skulle tages højde for, i hvilket omfang disse kan være af ekspropriativ karakter.
Dette vil blive afklaret ved en eventuel konkret udmøntning af nærværende bemyndigelsesbestemmelse.
Til nr. 2 Formålet med forslaget til en ændret bemyndigelsesbestemmelse vedrørende muligheden for miljøministeren for at fastsætte regler om en mindre miljøbelastning af bekæmpelsesmidler på bestemte arealer er at udvide beskyttelseshensynet fra at omfatte sundhedsmæssige hensyn til også at omhandle hensyn til miljø og natur.
Området for bestemmelsen er de bestemte arealer, der fremgår af artikel 12 i rammedirektivet, suppleret med bl.a. de arealer, der er omfattet af den gældende § 38 a.
Der henvises til de særlige bemærkninger til lovforslagets § 1, nr. 42, der også gælder for den nyaffattede bestemmelse.
Den nærmere udmøntning af bemyndigelsesbestemmelsen vil skulle ske under hensyntagen til de EU-retlige forpligtelser på dette område.
Arealer til jordbrugsmæssige formål er undtaget fra bestemmelsens anvendelsesområde.
Peter Juel Jensen (V) nfmd.
Eyvind Vesselbo (V) Erling Bonnesen (V) Birgitte Josefsen (V) Hans Christian Thoning (V) Jørn Dohrmann (DF) Liselott Blixt (DF) Carina Christensen (KF) Tage Leegaard (KF) Torben Hansen (S) Mette Gjerskov (S) Flemming Møller Mortensen (S) Trine Mach (SF) Steen Gade (SF) fmd.
Johs.
Poulsen (RV) Per Clausen (EL) Juliane Henningsen (IA) Liberal Alliance, Kristendemokraterne, Siumut, Tjóðveldi og Sambandsflokkurin havde ikke medlemmer i udvalget.
