 Udgift til revisorbistand ved indtrædelse i virksomhedsskatteordningen  

 blev anset for fradragsberettiget.
 A klagede for indkomståret 1987 over, at de stedlige skattemyndigheder  

 ikke fuldt ud havde godkendt hans fradrag på 10.004 kr. for revisorudgifter,  

 men havde beskåret dette fradrag til 7.000 kr.
 Det fremgik af sagen, at klageren, der var ansat som ingeniør i et  

 ingeniørfirma, tillige havde indtægter ved selvstændig virksomhed.
I 1987 ønskede klageren at indtræde i virksomhedsskatteordningen, og han  

 havde i den anledning haft assistance af en revisor.
Udgiften til revisoren  

 havde andraget 10.004 kr., hvilket beløb klageren mente var fuldt  

 fradragsberettiget.
 De stedlige skattemyndigheder havde ment, at udgiften også dækkede  

 opgørelsen af den selvangivne indkomst i øvrigt, og havde alene godkendt et  

 fradrag på 7.000 kr.
 Klagerens revisor oplyste såvel skriftligt som telefonisk, at hans honorar  

 alene dækkede etableringen af virksomhedsskatteordningen, idet klageren som  

 hidtil selv havde udarbejdet selvangivelsen vedrørende sine øvrige indtægter  

 og udgifter.
 Efter de foreliggende oplysninger - herunder også, at selvangivelsen  

 fremtrådte som udarbejdet af klageren selv - fandt Landsskatteretten, at det  

 fulde revisionshonorar på 10.004 kr. var fradragsberettiget som vedrørende  

 virksomhedsskatteordningen, og den påklagede ansættelse blev derfor nedsat  

 med 3.004 kr.
