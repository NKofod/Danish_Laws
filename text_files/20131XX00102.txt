Skriftlig fremsættelse (31. oktober 2013) Ministeren for by, bolig og landdistrikter (Carsten Hansen):
 Herved tillader jeg mig for Folketinget at fremsætte:
 Forslag til lov om ændring af lov om almene boliger m.v. (Ny definition af ghettoområder og videregivelse af oplysninger om lejere).
(Lovforslag nr.
L 45).
 Den 10. juni 2013 indgik regeringen aftale med Liberal Alliance og Det Konservative Folkeparti bl.a. om nye ghettokriterier og om initiativer, som skal styrke de almene boligorganisationers mulighed for at skride ind over for utryghedsskabende lejere.
Nærværende lovforslag udmønter disse elementer i aftalen.
Med forslaget udvides de eksisterende kriterier for udvælgelsen af de udsatte boligområder med to nye kriterier (kriterier vedr. uddannelse og indkomst). Herudover indføres udtrykkelig hjemmel til, at politiet til almene boligorganisationer kan videregive oplysninger om strafferetlige afgørelser, når videregivelse er nødvendig som led i en eksisterende tryghedsskabende indsats i det pågældende område.
Hensigten hermed er, at oplysningerne skal kunne tjene som dokumentation i sager om opsigelse og ophævelse af lejemål.
Endelig indføres der mulighed for, at boligorganisationer, som har boliger i samme boligområde, hvor der er en tryghedsskabende indsats, kan videregive visse oplysninger om lejere, som har fået opsagt eller ophævet deres lejemål, til hinanden.
Sådanne oplysninger vil via en ændring af udlejningsbekendtgørelsen kunne bruges til at nægte udlejning til en boligsøgende, som inden for de seneste to år har fået opsagt eller ophævet sit lejemål hos en anden boligorganisation i samme boligområde.
 Lovforslaget har ikke økonomiske konsekvenser for det offentlige.
 Lovforslaget vurderes ikke at have administrative konsekvenser for det offentlige.
 Lovforslaget vurderes hverken at have økonomiske eller administrative konsekvenser for erhvervslivet eller administrative konsekvenser for borgerne.
 Lovforslaget vurderes ikke at have miljømæssige konsekvenser og indeholder ikke EU-retlige aspekter, jf. dog omtalen af databeskyttelsesdirektivet i lovforslagets almindelige bemærkninger.
 Det foreslås, at lovændringen træder i kraft den 1. januar 2014.
 Jeg henviser i øvrigt til de bemærkninger, der ledsager lovforslaget, og anbefaler det til Folketingets velvillige behandling.
