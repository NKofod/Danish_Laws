Der klages over at vagtlæge ikke havde konstateret væske i bughulen,  

 svær blodmangel og gulsot hos en kvinde.
Patientklagenævnet fandt i første  

 omgang, at lægen havde handlet forkert, men i f.m. en genoptagelse af sagen,  

 da der var kommet nye oplysninger, fandt nævnet ikke grundlag for kritik af  

 vagtlægen.
 6.5. Vagtlægens undersøgelsesmuligheder.
En 59-årig kvinde tilkalder vagtlæge på grund af svimmelhed.
Til lægen oplyser hun, at hun gennem et halvt år har gået til undersøgelse på et hospital, men at årsagen til symptomerne var ukendt.
Hun fortæller ligeledes, at hun har været til kontrol få dage før, hvor man ikke havde villet indlægge hende.
Vagtlægen konstaterer svimmelhed uden kendt årsag og ordinerer et middel herimod.
Dagen efter indlægges hun via skadestuen på samme hospital.
Man konstaterer væske i bughulen og gulsot samt svær blodmangel.
Hun er da både kronisk og akut medtaget.
Indlægges med leverkoma og sløjer af trods intensiv behandling og dør samme dag.
Det viser sig, at patientens diagnose på hospitalet var stillet som skrumpelever, hvilket hun åbenbart ikke selv har været klar over.
Klagen over lægen går på, at han burde have konstateret såvel væsken i bughulen som den svære blodmangel og gulsoten.
Ved den første behandling af sagen skønnede Sundhedsstyrelsen, at lægen havde handlet forkert, og Patientklagenævnet gav Sundhedsstyrelsen ret heri.
Senere genoptages sagen, idet lægen på baggrund af nye oplysninger i sagen bebrejder Sundhedsstyrelsen en utilstrækkelig undersøgelse af sagen.
Det viser sig, at der ved obduktion af patienten ikke havde været væske i bughulen.
Sundhedsstyrelsen tilbagetrækker herefter sin tidligere vurdering, men fastholder, at lægen burde have erkendt blodmangel og gulsot, og at dette bør beklages overfor ham.
I Patientklagenævnet diskuterede man, at såvel blodmangel som gulsot kan være vanskelig at erkende i kunstig belysning, hvorefter nævnet fandt, at der ikke var grundlag for kritik af vagtlægen.
Sagen er således også et eksempel på, at Patientklagenævnet, når der foreligger væsentlige og nye oplysninger, er parat til at revurdere en sag og ændre sin afgørelse.
