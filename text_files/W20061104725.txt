Ankestyrelsens principafgørelse B-1-06 om børnefamilieydelse - børnetilskud - ophold - udlandet - midlertidigt - uddannelse - High School Resume:
Et High School ophold i USA indgik ikke som led i et uddannelsesforløb, der sigtede på at forbedre et barns muligheder for at klare sig under fortsat ophold her i landet.
Der var derfor ikke ret til børnetilskud og børnefamilieydelse til en kvinde i forbindelse med hendes datters High School ophold af 11 måneders varighed.
Ankestyrelsen lagde vægt på, at formålet med opholdet var, at det skulle erstatte folkeskolens 10. klasse i Danmark.
Opholdet kunne således ikke betragtes som et supplement til et igangværende uddannelsesforløb i Danmark.
 Kassation:
Der er kommet nye regler på området Kassationsdato:
30-09-2010 Love:
Lov om en børnefamilieydelse - lovbekendtgørelse nr. 846 af 4. september 2000 - § 2, stk. 2 Lov om børnetilskud og forskudsvis udbetaling af børnebidrag - lovbekendtgørelse nr. 909 af 3. september 2004 - § 5, stk. 3 Sagsfremstilling:
 Sagen drejede sig om en kvinde, der søgte om at få udbetalt børnetilskud og børnefamilieydelse under sin datters ophold på High School i USA i 11 måneder.
 Kommunen meddelte kvinden afslag.
 Det sociale nævn stadfæstede kommunens afslag.
 Nævnet begrundede afgørelsen med, at et High School ophold i stedet for 10. klasse inden gymnasiet ikke kunne anses for at være et led i et uddannelsesforløb, der sigtede på at forbedre datterens muligheder for at klare sig under fortsat ophold her i landet i relation til børnetilskudsloven / børnefamilieydelsesloven.
 I klagen til Ankestyrelsen anførte kvinden bl.a., at lovgivningen ude i kommunerne ikke blev fortolket efter dens intention, nemlig hjælp til forsørgelse af barnet.
Kvinden oplyste, at hun ville kunne sende sin datter på efterskole i samme periode uden at miste børnetilskud og børnefamilieydelse, idet hun ville blive betragtet som hjemmeboende.
Det opfattede kvinden som en urimelig forskelsbehandling på to midlertidige uddannelsesophold, som man som forældre kunne benytte sig af for at forbedre et barns muligheder for at gennemføre et senere uddannelsesforløb.
 Sagen blev behandlet i principielt møde med henblik på afklaring af, om et High School ophold sigtede på at forbedre et barns muligheder for at klare sig under fortsat ophold her i landet.
 Afgørelse:
 Kvinden havde ikke ret til børnetilskud og børnefamilieydelse under sin datters ophold på High School i USA.
 Begrundelsen for afgørelsen var, at et High School ophold ikke indgik som led i et uddannelsesforløb, der sigtede på at forbedre datterens muligheder for at klare sig under fortsat ophold her i landet.
Ankestyrelsen lagde til grund, at datteren var 15 år og gik i 9. klasse på ansøgningstidspunktet.
Moderen oplyste, at datteren og hendes lærere var enige om, at et års ophold på en High School i USA ville forbedre hendes muligheder for at klare sig godt i gymnasiet, når hun kom hjem.
 Ankestyrelsen lagde vægt på, at et High School ophold af 11 måneders varighed var et midlertidigt ophold.
Der blev endvidere lagt vægt på, at opholdet imidlertid ikke kunne betragtes som et supplement til et igangværende uddannelsesforløb i Danmark.
Ankestyrelsen lagde i denne forbindelse vægt på, at formålet med opholdet var, at det skulle erstatte folkeskolens 10. klasse i Danmark.
 Til kvindens oplysning om, at hun ville kunne sende sin datter på efterskole i samme periode uden at miste børnetilskud og børnefamilieydelse, bemærkede Ankestyrelsen, at udbetaling af børnefamilieydelse og børnetilskud i forhold til et barn, der opholdt sig på efterskole i Danmark, reguleredes efter henholdsvis børnefamilieydelseslovens § 2, stk. 1, og børnetilskudslovens § 5, stk. 1. For så vidt angik et barns uddannelsesophold i udlandet, var det imidlertid en yderligere betingelse for udbetaling af børnefamilieydelse og børnetilskud, at børnefamilieydelseslovens § 2, stk. 2, og børnetilskudslovens § 5, stk. 3, var opfyldt.
 Ankestyrelsen tiltrådte således nævnets afgørelse.
