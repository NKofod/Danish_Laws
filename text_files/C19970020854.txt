(Til samtlige kommuner, amtskommuner  

 m.fl.) I forbindelse med Folketingets vedtagelse af lov nr. 350 af 23. maj 1997,  

 Lov om ændring af straffeloven, våbenloven og lov om restaurations- og  

 hotelvirksomhed m.v. - Voldspakken -, traf Folketinget samtidig beslutning om  

 dels en ændring af anvendelsen af de sikrede pladser på døgninstitutioner  

 efter bistandslovens § 96, dels en udvidelse af antallet af sikrede pladser.
Det fremgår af bistandslovens § 14, stk. 6, at anvendelse af sikrede og  

 lukkede afdelinger, isolation, fiksering m.v. i institutioner beregnet til  

 døgnophold for børn og unge alene må ske, når forholdene i det enkelte  

 tilfælde gør det absolut påkrævet.
Socialministeren fastsætter nærmere regler  

 om betingelserne herfor.
 Regler herom er fastsat i Socialministeriets bekendtgørelse nr. 1175 af  

 16. december 1992 om magtanvendelse m.v. i døgninstitutioner for børn og unge  

 og i opholdssteder for børn og unge for flere end 4 personer.
Med baggrund i Folketingets vedtagelse af voldspakken, er denne  

 bekendtgørelse ændret ved bekendtgørelse nr. 827 af 5. november 1997, der  

 trådte i kraft den 15. november 1997. Denne bekendtgørelse benævnes i det  

 følgende som bkg. (Bkg. er vedlagt som bilag). (* 1) I det følgende gives en orientering om anvendelsen af de sikrede pladser  

 efter de gennemførte ændringer af bekendtgørelsen.
1. Udvidelse af anvendelsen af de sikrede pladser til  

 længerevarende behandlingsforløb for unge Der er ved den nye bkg. skabt mulighed for i ganske særlige tilfælde at  

 kunne iværksætte en egentlig behandlingsindsats over for unge på de sikrede  

 afdelinger.
Længerevarende behandling kan iværksættes både som led i en  

 behandlingsindsats overfor unge, der anbringes uden for hjemmet som led i en  

 hjælpeforanstaltning og overfor unge under 18 år, der afsoner en fængselsdom  

 efter straffelovens § 49, stk. 2.
En længerevarende behandling i en sikret afdeling forudsætter, at det er  

 absolut påkrævet at behandlingsindsatsen forudsætter fastholdelse af den unge  

 i en sikret afdeling og at den ikke på nogen måde kan iværksættes uden for  

 det lukkede regi.
Forud for iværksættelse af en længerevarende behandling  

 enten på baggrund af en pædagogisk/psykologisk observation eller på baggrund  

 af et varetægtssurrogatophold på en sikret afdeling, skal der være afgivet en  

 indstilling fra de pågældende sikrede afdelinger om at længerevarende  

 behandling på en sikret afdeling er absolut påkrævet.
Opholdet må således heller ikke udstrække sig ud over, hvad der er absolut  

 påkrævet af behandlingsmæssige grunde.
Herefter skal den videre behandling og  

 indsats i øvrigt overfor den unge gennemføres et andet sted, fx på en åben  

 døgninstitution eller lignende.
Længerevarende behandling på en sikret  

 afdeling vil således typisk alene være en del af et længerevarende  

 behandlingsforløb.
 Der forudsættes således et tæt samarbejde mellem den sikrede afdeling og  

 den unges opholdskommune med henblik på at sikre kontinuitet og  

 indholdsmæssig sammenhæng mellem behandlingen på den sikrede afdeling og den  

 efterfølgende indsats fra kommunen.
1.1. Betingelser for anbringelse/ophold i en sikret afdeling Anbringelse og ophold i en sikret afdeling for børn og unge, kan alene  

 ske, når forholdene i det enkelte tilfælde gør det absolut påkrævet, (lovens  

 § 14, stk. 6) Herudover kræves det, - at dette er absolut påkrævet for at afværge, at  

 den unge skader sig selv eller andre, og at faren herfor ikke på forsvarlig  

 måde har kunnet afværges ved andre mere lempelige forholdsregler, (bkg. § 4,  

 nr. 1) eller - at det i en indledende iagttagelsesperiode er absolut påkrævet  

 for at tilvejebringe et grundlag for den videre socialpædagogiske behandling,  

 (bkg. § 4, nr. 2) eller - at det på baggrund af den indledende  

 iagttagelsesperiode, fastslås at det er absolut påkrævet, at der iværksættes  

 et længerevarende behandlingsforløb på en sikret afdeling, (bkg. § 4, nr. 3)  

 eller - at opholdet træder i stedet for varetægtssurrogat (bkg. § 4, nr. 4)  

 eller - at opholdet er et led i afsoning efter straffelovens § 49, stk. 2, og  

 at betingelserne i et af ovennævnte punkter samtidig er opfyldt (bkg. § 4,  

 nr. 5).
1.2. Kompetence ved anbringelse og ved ændring i anbringelsesgrundlag 1.2.1. Anbringelsesgrundlaget er som afværgeforanstaltning, pæd/obs eller  

 længerevarende behandling, jf. bkg. § 4, nr. 1-3 Det er kommunalbestyrelsen eller børn og unge-udvalget i barnets  

 opholdskommune, der kan træffe afgørelse om at anbringe unge, der er fyldt 15  

 år i en sikret afdeling, når betingelserne herfor er opfyldt.
 Beslutning om anbringelsen træffes efter bistandslovens regler herom.  

 Anbringelse med samtykke, træffes således af kommunalbestyrelsen, mens  

 anbringelse uden samtykke træffes af børn og unge-udvalget.
 Kommunalbestyrelsen træffer beslutning om på hvilken af de sikrede  

 afdelinger anbringelsen skal ske.
 Amtsrådet i det amt, hvor den sikrede afdeling er beliggende skal tiltræde  

 kommunalbestyrelsens beslutning om anbringelse af den unge i den sikrede  

 afdeling.
Hvis forældremyndighedens indehaver nægter at give samtykke til en sådan  

 beslutning, skal der tilbydes vederlagsfri advokatbistand.
Den unge, der er  

 over 15 år og som nægter at give samtykke, skal tilbydes vederlagsfri  

 advokatbistand.
1.2.2. Midlertidig beslutning om anbringelse En leder af en døgninstitution, hvor der både er en åben og en sikret  

 afdeling, kan træffe en midlertidig beslutning om, at en ung over 15 år, der  

 er i den åbne afdeling, kan overføres til den sikrede afdeling, når  

 betingelserne i bkg. § 4, nr. 1-3 er opfyldt.
Overførslen kan ske med det  

 samme.
 Beslutningen skal dog straks forelægges kommunalbestyrelsen eller børn og  

 unge-udvalget til afgørelse, og der gælder herefter de samme regler som nævnt  

 ovenfor omkring procedurer og afgørelser truffet af kommunalbestyrelsen og  

 børn og unge-udvalget, ligesom kommunalbestyrelsens beslutning om  

 anbringelsen skal tiltrædes af det stedlige amtsråd.
1.2.3. Anbringelsesgrundlaget er varetægtssurrogat eller som led i  

 afsoning, jf. bkg. § 4, nr. 4 og 5 Varetægtssurrogat En beslutning om anvendelse af en sikret afdeling som surrogat for  

 varetægt træffes efter retsplejelovens regler.
Dommeren kan i forbindelse med  

 beslutning om varetægtsfængsling af en ung samtidig beslutte, at dette kan  

 ske i en sikret afdeling, hvis den unge giver samtykke hertil.
 Kommunalbestyrelsen træffer den egentlige beslutning om, hvorvidt og på  

 hvilken institution/afdeling efter loven, en anbringelse skal ske for en ung,  

 der skal i varetægtssurrogat, jf. retsplejelovens § 765 og bkg. § 4, nr. 4.
 En ung kan således ikke anbringes i en sikret afdeling i  

 varetægtssurrogat, med mindre pågældende giver sit samtykke hertil.
Afsoning Efter straffelovens § 49, stk. 2, kan justitsministeren bestemme, når det  

 findes hensigtsmæssigt på grund af domfældtes alder, helbredstilstand eller  

 andre særlige omstændigheder, at den pågældende midlertidigt eller for resten  

 af straffetiden skal overføres til sygehus eller til egnet hjem eller  

 institution til særlig pleje eller forsorg.
Danmark ratificerede i 1991 FN`s konvention om børns og unges rettigheder.  

 Konventionen indebærer bl.a., at frihedsberøvende sanktioner kun må anvendes  

 som "sidste udvej" og at unge under 18 år ikke må anbringes sammen  

 med voksne kriminelle.
Straffelovens § 49, stk. 2, skal derfor altid  

 overvejes, når den dømte er under 18 år.
Ved ændringen af bkg. er det nu  

 muligt at afsone i en sikret afdeling, når det af behandlingsmæssige grunde  

 er absolut påkrævet, at det sker i en sikret afdeling.
 Når retten har afsagt en afsoningsdom over en ung surrogatfængslet i en  

 sikret afdeling, tager den sikrede afdeling kontakt til den lokale afdeling  

 af Kriminalforsorgen og den unges kommune, således at der i samarbejde med  

 den unge, kan lægges en plan for afsoningsforløbet.
 Hvis en sådan plan indebærer ophold i en sikret afdeling, skal den  

 tiltrædes af såvel af kommunalbestyrelsen i den unges kommune som af  

 amtsrådet i det amt, hvor institutionen er beliggende.
 Den endelige plan fremsendes af den lokale afdeling af Kriminalforsorgen  

 til Direktoratet for Kriminalforsorgen, som af justitsministeren har fået  

 delegeret kompetencen til at træffe konkrete afgørelser om anvendelsen af  

 straffelovens § 49, stk. 2.
 Hvis kommunalbestyrelsen i afsoningsperioden træffer nye afgørelser,  

 herunder afgørelser om flytning mellem sikrede afdelinger, skal Direktoratet  

 for Kriminalforsorgen tilslutte sig sådanne afgørelser, før de effektueres.  

 Direktoratet kan i visse tilfælde på forhånd godkende et planlagt forløb med  

 skift mellem sikrede afdelinger eller mellem en sikret afdeling og en konkret  

 åben døgninstitution.
En ung kan ikke anbringes i en sikret afdeling til behandling som led i  

 afsoning, med mindre pågældende giver sit samtykke hertil.
Hvis væsentlige  

 retssikkerhedsmæssige hensyn taler imod, kan overførsel efter straffelovens §  

 49, stk. 2, ikke finde sted.
1.2.4. Anbringelse af unge under 15 år Amtsrådet i institutionens beliggenhedsamt kan efter indstilling fra  

 amtsrådet i den unges bopælsamt dispensere fra aldersgrænsen på 15 år,  

 således at det i ganske særlige tilfælde er muligt at anbringe også unge  

 under 15 år i en sikret afdeling.
 Reglerne i bekendtgørelsen, der vedrører de unge, der er fyldt 15 år og  

 som ikke er anbragt i varetægtssurrogat eller som led i afsoning, gælder også  

 for de unge, der ikke er fyldt 15 år.
Reglerne om selvstændig partsstatus og ret til vederlagsfri advokatbistand  

 gælder dog alene for de unge, der er fyldt 15 år.
Reglerne følger reglerne  

 herom i bistandsloven.
I forbindelse med en beslutning om anbringelse af en ung under 15 år i en  

 sikret afdeling, må forældrene vejledes grundigt om rettighederne i  

 forbindelse med, om de vil give samtykke til anbringelsen, herunder om deres  

 ret til vederlagsfri advokatbistand, hvis de ikke giver samtykke.
Endvidere  

 skal forældrene vejledes om, at de skal varetage den unges interesser og  

 rettigheder, og at de i den forbindelse skal være meget opmærksom på den  

 unges holdning til anbringelse i en sikret afdeling.
1.3. Anke Børn og unge-udvalgets beslutning om anbringelse efter bkg. § 5, stk. 1,  

 jf. lovens 35, jf. § 66 d, kan indbringes for Den Sociale Ankestyrelse.  

 Ankestyrelsens afgørelse kan indbringes for landsretten.
Afgørelserne kan  

 indbringes af forældrene og af den unge, der er fyldt 15 år.
1.4. Varighedsgrænser og dispensation herfra Et ophold i en sikret afdeling kan kun vare så længe, som forholdene i det  

 enkelte tilfælde gør det absolut påkrævet.
Herudover er der i bkg. fastsat maksimumsgrænser for varigheden af et  

 ophold i en sikret afdeling.
Det gælder dog ikke for unge, der er i  

 varetægtssurrogat.
 Grænserne er fastsat i forhold til grundlaget for anbringelsen i den  

 sikrede afdeling og på grundlag af, om den unge er fyldt 15 år eller ikke.  

 Herudover er der fastsat maksimumsgrænser for den samlede varighed af et  

 ophold afhængig af om den unge er fyldt 15 år eller ikke.
1.4.1. Opholdets varighed Anbringelsesgrundlaget er afværgning eller pæd/obs, jf. bkg. § 4, nr. 1 og  

 2, eller § 4, nr. 5, jf. nr. 1 eller 2 Ophold i en sikret afdeling må højst vare 2 måneder, hvor opholdet er  

 absolut påkrævet for at afværge, at den unge skader sig selv eller andre mv.  

 efter bkg. § 4, nr. 1, eller hvor det er absolut påkrævet for at  

 tilvejebringe et grundlag for den videre socialpædagogiske behandling  

 (pæd/obs), bkg. § 4, nr. 2.
Forlængelse af 2 måneders perioden For unge, der er fyldt 15 år, kan perioden på højst 2 måneder forlænges  

 for nye perioder på højst 2 måneder.
 For unge, der ikke er fyldt 15 år, kan perioden på højst 2 måneder kun  

 forlænges for en ny periode på højst 2 måneder.
Anbringelsesgrundlaget er længerevarende behandling, jf. bkg. § 4, nr. 3  

 eller § 4, nr. 5, jf. nr. 3 For unge, der er fyldt 15 år, må ophold i en sikret afdeling højst vare 6  

 måneder, hvor det på baggrund af pæd/obs er fastslået, at det er absolut  

 påkrævet, at der iværksættes et længerevarende behandlingsforløb på en sikret  

 institution.
 For unge, der ikke er fyldt 15 år, må ophold i en sikret afdeling højst  

 vare 2 måneder, hvor det på baggrund af pæd/obs er fastslået, at det er  

 absolut påkrævet, at der iværksættes et længerevarende behandlingsforløb på  

 en sikret institution.
Forlængelse af behandlingsperioden For unge, der er fyldt 15 år, kan perioden på højst 6 måneder forlænges  

 for en ny periode på højst 6 måneder.
 For unge, der ikke er fyldt 15 år, kan perioden på højst 2 måneder kun  

 forlænges for en ny periode på højst 2 måneder.
Den samlede maksimale varighed For unge, der er fyldt 15 år, kan den samlede maksimale varighed for  

 ophold i en sikret afdeling ikke overstige 14 måneder.
Der ses dog bort fra  

 perioder, hvor den unge har været placeret i en sikret afdeling i  

 varetægtssurrogat.
Der er ikke fastsat regler i bekg. om varighed for ophold  

 i varetægtssurrogat i en sikret afdeling.
 For unge, der ikke er fyldt 15 år, kan den samlede maksimale varighed for  

 ophold i en sikret afdeling ikke overstige 6 måneder.
1.4.2. Opgørelse af varighedsperioden Ved opgørelse af varighedsperioden i en sikret afdeling, medregnes ikke  

 den tid, hvor den unge uden tilladelse har været fraværende fra afdelingen ud  

 over 24 timer.
1.4.3. Kompetence til at forlænge opholdsperioden Det er amtsrådet i det amt, hvor institutionen er beliggende, der, efter  

 indstilling fra kommunalbestyrelsen henholdsvis børn og unge-udvalget, i den  

 unges bopælskommune, har kompetence til at forlænge varighedperioden for  

 ophold i en sikret afdeling, der er begrundet i afværgning, pæd/obs og  

 længerevarende behandling.
1.4.4. Kompetence til at træffe beslutning om ophør Det er kommunalbestyrelsen, der - normalt på baggrund af en indstilling  

 fra den sikrede afdeling - træffer afgørelse om ophør af barnets eller den  

 unges anbringelse i en sikret afdeling, i de tilfælde hvor den unge ikke er  

 anbragt i varetægtssurrogat.
 Hvis lederen af den sikrede afdeling ikke er enig i kommunalbestyrelsens  

 vurdering af, at betingelserne for fortsat anbringelse af et barn eller en  

 ung i en sikret afdeling er opfyldt, herunder at forholdene fortsat gør det  

 absolut påkrævet, at anbringelse skal finde sted i en sikret afdeling,  

 træffer amtsrådet i det amt, hvor den sikrede afdeling er beliggende,  

 afgørelse herom.
1.5. Forhold under anbringelsen Når der er overhængende fare for at et barn eller en ung i en sikret  

 afdeling skader sig selv eller andre, kan den unge anbringes i et særligt  

 isolationsrum.
Denne isolation må kun vare indtil 2 timer.
 Unge, der er anbragt i en sikret afdeling ud over 24 timer, skal have  

 adgang til at opholde sig i fri luft mindst 1 time dagligt.
 Unge i en sikret afdeling, der ikke er i varetægtssurrogat, kan  

 beskæftiges uden for afdelingen.
 Unge i en sikret afdeling, kan for en kortere periode placeres uden for  

 afdelingen, hvis placeringen er sikret via tæt voksenkontakt.
 Unge, der er anbragt i sikret afdeling i varetægtssurrogat kan få  

 udgangstilladelse af kort varighed, når den unge har et uafviseligt behov  

 herfor.
1.5.1. Kompetence under anbringelsen Det er lederen af institutionen, der undtagelsesvis kan træffe beslutning  

 om isolation af den unge og træffe beslutning om beskæftigelse af den unge  

 uden for afdelingen.
 Udgangstilladelse af kort varighed til unge i varetægtssurrogat kan gives  

 af institutionens leder med politiets samtykke, når den unge har et  

 uafviseligt behov herfor.
Det stedlige amtsråd kan efter indstilling fra institutionens leder  

 beslutte placering af kortere varighed uden for institutionen for unge, der  

 ikke er i varetægtssurrogat.
Et sådan placering skal være sikret via tæt  

 voksenkontakt.
 Der kan opstå en situation, hvor der er et behov for at en ung, der er  

 placeret i en sikret afdeling får et "pusterum" udenfor afdelingen.  

 Et ophold af kortere varighed forudsættes at udgøre en periode på få dage og  

 op til en uges varighed.
Det er kommunalbestyrelsen i den unges opholdskommune, der har det  

 overordnede ansvar for indsatsen overfor en ung - også under opholdet på en  

 sikret afdeling.
Det forudsættes derfor også, at kommunen følger den unge  

 under opholdet, ikke mindst med henblik på at sikre sammenhæng mellem den  

 behandlingsindsats, der finder sted på den sikrede afdeling og den indsats,  

 der efterfølgende skal iværksættes.
 Beslutningen om placering af den unge af kortere varighed uden for  

 institutionen kan derfor også kun iværksættes, når kommunalbestyrelsen har  

 givet samtykke hertil.
 For unge, hvis ophold er led i en afsoning, skal Direktoratet for  

 Kriminalforsorgen give samtykke til placeringen.
1.6. Finansiering I Socialministeriets bekendtgørelse nr. 887 af 11. december 1986 er der  

 fastsat regler om fordeling mellem amtskommunerne og kommunerne af udgifterne  

 ved ophold i sikrede afdelinger i døgninstitutioner for børn og unge.
De  

 amtskommuner, der driver døgninstitutioner med sikrede afdelinger, fordeler  

 udgifterne hertil mellem alle amtskommuner og kommuner.
Amtskommunerne og  

 kommunerne fordeler udgifterne indbyrdes efter antallet af 15-17 årige i de  

 enkelte amtskommuner pr. 1. januar i året forud for regnskabsåret, således at  

 amtskommunerne afholder 50 % af udgifterne, mens kommunerne afholder resten.  

 En såkaldt objektiv finansieringsform.
Er betingelserne for ophold i en  

 sikret afdeling ikke længere er opfyldt, kan den unge ikke længere have  

 ophold der, og den objektive finansieringsform kan ikke længere finde  

 anvendelse.
 2. Unge skal så vidt muligt sikres plads i de sikrede  

 afdelinger i varetægtssurrogat.
 Det skal så vidt muligt sikres, at ingen unge afvises fra  

 varetægtssurrogat i en sikret afdeling på grund af voldelig eller anden  

 uhensigtsmæssig adfærd.
For unge under 18 år som har ophold på en sikret afdeling i  

 varetægtssurrogat, kan der i de fleste tilfælde iværksættes en pædagogisk  

 observation, der kan danne grundlag for udarbejdelse af forslag til den unges  

 opholdskommune om den videre behandlingsindsats, således at der allerede i  

 varetægtsperioden kan iværksættes et forløb målrettet mod at bringe den unge  

 ind på et andet livsspor.
Ved anbringelse i sikret afdeling undgås samtidig  

 de uheldige konsekvenser, opholdet i en arrest kan rumme.
2.1. Særlig sikret afdeling For i videst muligt omfang at undgå afvisning af unge i varetægtssurrogat  

 i en sikret afdeling, indrettes pladser til unge med helt specielle behov.  

 Der indrettes derfor en særlig sikret afdeling med 4 pladser, hvor der er  

 tilknyttet ekstra personaleressourcer, herunder mulighed for at kunne trække  

 på psykologisk og psykiatrisk ekspertise.
 Unge, der placeres i den særlig sikrede afdeling, skal forinden have  

 udtømt deres muligheder på de andre sikrede afdelinger, men kan i specielle  

 tilfælde anvises plads direkte i den særlige afdeling ud fra kendskabet til  

 den unge fra tidligere ophold.
Det bemærkes, at der ikke med ændringerne i magtanvendelsesbekendtgørelsen  

 er indført en egentlig modtagepligt for de amtskommuner, der driver sikrede  

 afdelinger.
Der vil fortsat kunne opstå ganske særlige situationer, hvor en  

 ung kan afvises fra en sikret afdeling, fx på grund af ekstrem adfærd eller  

 pladsmangel.
Der vil således fortsat være enkelte unge, der må afvises med  

 den konsekvens, at de må placeres i varetægtsfængsel.
 Den unge kan fortsat ikke anbringes i en sikret afdeling i  

 varetægtssurrogat, hvis den unge modsætter sig denne placering.
2.2. Kompetence ved anbringelse i særlig sikret afdeling Lederen af den afdeling hvor den pågældende aktuelt opholder sig  

 indstiller til kommunalbestyrelsen i den unges opholdskommune, at den unge  

 overflyttes til den særlig sikrede afdeling.
Kommunens afgørelse herom skal  

 godkendes af det stedlige amtsråd.
Hvis der er tale om en ung i  

 varetægtssurrogat, skal overflytningen accepteres af politimyndigheden.
3. Flere pladser i de sikrede afdelinger Der etableres 11 nye pladser i tilknytning til de allerede eksisterende  

 sikrede afdelinger, således at Koglen i Ringkøbing Amt, Sølager i  

 Frederiksborg Amt og Sønderbro i Københavns kommune udvides med henholdsvis  

 4, 4 og 3 pladser.
Det forventes, at de nye pladser tages i brug i 1998.
4. Forsøg og evaluering Anvendelse af pladserne i sikrede afdelinger til længerevarende  

 behandlingsforløb, er gjort muligt i en 3-årig forsøgsperiode.
Der foretages  

 en evaluering heraf, der indeholder både en kvantitativ og en kvalitativ del.
 Den kvalitative del vil medtage hvilket samspil, der har været mellem den  

 sikrede afdeling og anbringelseskommunen omkring den unge, hvilke opfølgende  

 foranstaltninger, der er foretaget efter ophør af placeringen i den sikrede  

 afdeling og effekten af det længerevarende behandlingsforløb.
 Socialministeriet afholder udgiften til evaluering.
