Nr BSF 111 Forslag til folketingsbeslutning om forbedret parlamentarisk kontrol med  

 EU Fremsat af Keld Albrechtsen (EL) Frank Aaen (EL) den 12. marts 1996 Folketinget beslutter, at alle forslag til EU-retsakter, som vil medføre, at regeringen på et tidspunkt skal søge forhandlingsmandat i Folketingets Europaudvalg - herunder også forslag, som kan vedtages af Europa-Kommissionen - behandles efter følgende retningslinjer:
 A: Når Europa-Kommissionen fremsætter forslag til en EU-retsakt, finder  

 der inden for en passende frist en førstebehandling sted i Folketinget efter  

 samme regler, som gælder for førstebehandling af danske lovforslag.
B: Efter førstebehandlingen sendes forslaget til udvalgsbehandling i det  

 pågældende folketingsudvalg, der afgiver betænkning over forslaget.  

 Betænkningen bør indeholde en principiel holdning til forslaget samt  

 eventuelle ændringsforslag, som udvalget (flertal/mindretal) ønsker at den  

 danske regering skal arbejde for.
Men der foretages ingen anden eller tredje  

 behandling af forslaget.
C: Betænkningen sendes til regeringen samt Folketingets Europaudvalg, som  

 kun kan godkende regeringens endelige forhandlingsoplæg, såfremt dette ligger  

 inden for rammerne af den pågældende udvalgsbetænkning.
Hvis dette ikke er  

 tilfældet, sendes sagen til fornyet behandling i Folketinget.
Bemærkninger til forslaget Det er på tide, at det danske Folketing tager sagen i egen hånd over for  

 det stigende ekspert- og embedsmandsvælde, som er under hurtig udvikling i  

 hele EU.
Vi ser en stadig stigende strøm af direktiver og forordninger komme  

 fra EU, som der ikke er nogen form for folkelig eller parlamentarisk kontrol  

 med.
Det danske Folketing og dets fagudvalg er i stigende grad sat ud af  

 spillet, og det er umuligt for Europaudvalget, selv med en stor  

 arbejdsindsats, at råde bod på denne udemokratiske udvikling; allerhøjst kan  

 Europaudvalget en gang imellem redde nogle problemer i sidste øjeblik.
Derfor må der tages skridt til at sikre, at den parlamentariske kontrol  

 med Europa-Kommissionens forslag styrkes.
Derfor foreslår vi, at den danske  

 regering får til opgave at udvælge de retsakter, som kommer fra EU, til en  

 førstebehandling i det danske Folketing.
Det er ikke meningen med forslaget  

 at drukne det danske Folketing med alle de forslag til EU-retsakter, som  

 Kommissionen og dens utallige tekniske komiteer barsler med.
Men den danske  

 regering skal forpligtes til at vælge de EU-retsakter ud, som regeringen  

 senere ved den vil komme til Europaudvalget med og anmode om et  

 forhandlingsmandat til Den førstebehandling, som derefter skal finde sted, vil være med til at  

 sikre, at de forskellige fagudvalg i Folketinget både får mulighed for og  

 pligt til at sætte sig ind i konsekvenserne af de pågældende forslag til  

 EU-retsakter.
Den påfølgende behandling i fagudvalget skal derefter munde ud  

 i en principiel stillingtagen i form af en betænkning, som forsyner den  

 danske regering med et principielt grundlag at forhandle de danske interesser  

 ud fra.
Med vedtagelse af dette forslag til folketingsbeslutning vil der være  

 skabt mulighed for, at det danske Folketing i langt højere grad kan være med  

 til at generobre noget af det tabte politiske terræn i forhold til  

 magtforskydningen til Europa-Kommissionen og embedsmændene og eksperterne i  

 EU og for den sags skyld også til embedsmændene i de danske ministerier.  

 Forslaget er praktisk muligt at gennemføre, og med den kritik, som i stigende  

 grad er kommet fra en lang række politiske partier herhjemme, skulle det være  

 muligt at få tilslutning til en sådan procedure.
I Politiken den 28. februar  

 1996 siger Jørn Jespersen fra SF, at ». . . når Folketingets  

 Europaudvalg i dag kommer ind i EU-beslutningerne, er de nye direktiver stort  

 set behandlet færdig.
Der mangler kun de sidste detaljer og den endelige  

 stillingtagen til, om Danmark skal stemme ja eller nej.
Vi må ind med  

 politiske mandater, allerede når forslagene forberedes«.
Folketingets formand, Erling Olsen, har også spillet ud med en række  

 forslag til, hvordan det danske Folketing og fagudvalgene kan få en større  

 politisk rolle at spille.
Efter forslagsstillernes opfattelse er den bedste -  

 og sikreste - måde, hvorved udvalgene og Folketinget får en større  

 indflydelse, en førstebehandling og efterfølgende udvalgsbehandling med  

 afgivelse af betænkning.
Sonja Mikkelsen fra Socialdemokratiet siger til Politiken den 10. februar  

 1996, at hun går ind for, at direktivforslag fra Europa-Kommissionen om  

 principielle sager skal debatteres i Folketinget, før ministrene behandler  

 sagerne i Bruxelles. »I praksis er det ofte embedsmænd, der forhandler  

 om sagerne, inden ministrene tager sig af den endelige vedtagelse.  

 Folketinget bør gennem beslutningsforslag opstille nogle politiske mål, før  

 forhandlingerne i Bruxelles starter,» siger hun til Politiken.
Et  

 lignende ærinde er Hardy Hansen fra SiD ude i, da han i samme artikel i  

 Politiken siger, at ». . . for eksempel forhandler man for tiden et  

 arbejdsmarkedsdirektiv, hvor man også er inde på spørgsmål om børnearbejde,  

 skifteholdsarbejde og den ugentlige arbejdstid.
Der ville det have været  

 rart, hvis Folketinget på et tidligere tidspunkt kom ind i den debat«.
 I samme retning går Bjørn Elmquist fra De Radikale, som udtaler:  

 »Folketinget skal ind, så snart et udkast til et direktiv ligger  

 klart«. »Der kan et beslutningsforslag være en fremgangsmåde, men  

 det må naturligvis ikke kunne fastlåse forhandlingerne i Bruxelles,»  

 siger han til Politiken den 10. februar 1996.
Frank Dahlgaard fra De Konservative skriver i en kommentar i Politiken den  

 28. februar 1996, at ». . . vores gode, gamle folkestyre er ved at blive  

 undergravet af EU-direktiver og forordninger fra Bruxelles.
Det er efter min  

 mening i strid med grundloven, og det må stoppes.
En stor del af Folketingets  

 lovgivning er allerede i dag dikteret af beslutninger truffet i  

 Bruxelles«.
At det er påkrævet med nye initiativer, som bryder med den hidtidige  

 struktur, er også påvist i en undersøgelse, som en gruppe forskerne fra  

 Handelshøjskolen i København har gennemført om Danmarks EU-politik.
Ifølge  

 Politikens referat fra den 19. januar 1996 er en af konklusionerne, at  

 ». . . når danske top-embedsmænd lægger linjen i EU-forhandlingerne, er  

 de i tæt kontakt med både erhvervslivet og andre dele af embedsværket.  

 Derimod er Folketinget kørt ud på sidelinjen«.
Ove K.
Pedersen fra  

 Center for Offentlig Organisation og Styring på Handelshøjskolen siger:  

 »Den afgørende trekant i den danske EU-proces går mellem ministrene,  

 embedsmændene og interesseorganisationerne.
Disse tre led er blevet styrket,  

 mens Folketinget er blevet svækket.« Han bliver spurgt om Europaudvalget  

 i Folketinget og dets mulighed for at give mandat til ministrene, før de  

 forhandler i Bruxelles, og svarer hertil: »Det er rigtigt.
Men  

 forberedelsen og de indledende forhandlinger, der udføres af  

 interesseorganisationer og embedsmænd, sætter alvorlige bindinger på, hvad  

 Europaudvalget overhovedet kan beslutte.
I Danmark ligger initiativet til ny  

 lovgivning hos partierne i Folketinget.
I EU er initiativet hos Kommissionen,  

 der i praksis har lagt den i et samspil mellem embedsmænd og  

 interesseorganisationer både på EU-plan og i de enkelte lande.« Sammenlagt peger alt i retning af, at det er nødvendigt, at Folketinget må  

 sørge for, at det lovgivende arbejde tages tilbage til Folketinget, således  

 at man modvirker tendensen til, at alle vigtige beslutninger - og også mange  

 mindre vigtige - i stadig stigende grad i praksis tages af embedsmænd og  

 interesseorganisationer i Danmark og i Europa-Kommissionen og dens hundredvis  

 at tekniske komiteer og ansatte og lobbyister.
