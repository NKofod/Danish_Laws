Ejendomsoverdragelse, maskeret udlodning - Ejendomsoverdragelse, - maskeret udlodning Ligningsrådet blev anmodet om svar på følgende  

 spørgsmål:
 Kan selskabet A A/S overdrage sin ejendom til hovedaktionæren til  

 ejendomsvurderingen pr. 1. januar 1994 på 2.600.000 kr. med fradrag af  

 15 pct. = 2.210.000 kr. kontant, uden at der foreligger maskeret  

 udlodning.
 Sagens omstændigheder var følgende:
 Hovedaktionæren i A A/S ønskede af sit selskab at købe  

 den ejendom, han selv beboede.
Ejendommen var opført i 1985/86, og den samlede anskaffelsessum  

 udgjorde 4.459.709 kr., heraf grund 327.340 kr.
Ejendommen var beliggende i  

 provinsen.
En besigtigelse af ejendommen viste, at der var tale om en ejendom  

 beliggende direkte ud til havet med privat strand.
Det samlede bygningsareal  

 udgjorde 292 m2, heraf 35 m2 muret, dobbeltgarage, hvortil kom 85 m2  

 kælder.
Huset var opført af mursten og med tag af tegl.
Der var  

 tale om et usædvanligt gennemført byggeri, hvor der i enhver  

 henseende kun var anvendt de bedste kvalitetsmaterialer.
Ejendommen var  

 endvidere udstyret med alle moderne bekvemmeligheder, herunder 3  

 badeværelser samt installation af spabad, som i hvert fald ved  

 opførelsen i 1985/86 måtte anses som usædvanligt.
Sammenfattende kunne det siges, at materialevalget og husets standard i  

 øvrigt var af en så ekstraordinær luksusbetonet art, at  

 det måtte betegnes som usædvanligt for det pågældende  

 område.
Til sammenligning udviste salgsstatistikken for området  

 ingen salg over ca. 1,4 mio. kr.
Det måtte dog i den forbindelse tages  

 i betragtning, at ingen af de huse, der figurerede i statistikken  

 tilnærmelsesvis kunne sammenlignes med den pågældende  

 ejendom.
Ved 19. alm. vurdering pr. 1. januar 1992 udgjorde ejendomsværdien  

 2.600.000 kr., heraf grundværdi 343.700 kr.
Denne ansættelse var  

 uændret ved årsreguleringen pr. 1. januar 1994.
 Det måtte imidlertid betragtes som usandsynligt, at ejendommens  

 høje bygningsmæssige standard - selv byggeomkostningerne taget i  

 betragtning - ved salg til uafhængig tredjemand ville give sig fuldt  

 udslag i en tilsvarende høj salgssum i det pågældende  

 område.
Ligningsrådet fandt, at overdragelsesprisen ved salg fra A A/S til  

 hovedaktionæren kunne fastsættes til 3.500.000 kr.
Selv om  

 udgangspunktet ved salg mellem selskab og hovedaktionær var den  

 objektive handelsværdi, kunne der ved værdiansættelsen ikke  

 ses bort fra, at selskabets opførelse af ejendommen alene var  

 begrundet i hovedaktionærens ønsker.
Det måtte allerede  

 ved opførelsen af huset have været klart for selskabet, at der  

 på intet tidspunkt inden for en længere årrække ville  

 være mulighed for ved salg til en uafhængig tredjemand at  

 opnå en salgssum af samme størrelse som  

 Opførelsesomkostningerne.
Der var derfor fra selskabets side fra  

 starten tale om en udsigtsløs investering, der alene var begrundet i  

 hovedaktionærens personlige interesser.
Under hensyntagen til på  

 den ene side byggeriets luksusbetonede art og på den anden side den  

 periode, der var forløbet siden opførelsen, fandt  

 Ligningsrådet, at 3.500.000 kr. måtte anses som en passende og  

 rimeligt afbalanceret salgssum ved det påtænkte salg.
