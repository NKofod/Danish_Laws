Nr LSF 329 Forslag til Lov om ændring af lov om Kongeriget Danmarks Hypotekbank og  

 Finansforvaltning (Ændring af bestemmelser om bankens udlån og personale) Fremsat af finansministeren (Lykketoft) den 25. maj 1993 Vedtaget ved tredjebehandling den 23. juni 1993 Lov nr. 451 af 30/06/1993 § 1 I lov om Kongeriget Danmarks Hypotekbank og Finansforvaltning, jf.  

 lovbekendtgørelse nr. 196 af 2. april 1973, som ændret ved lov nr. 194 af 26.  

 marts 1991, foretages følgende ændringer:
 1. I § 5, stk. 3, indsættes som 2. pkt.:
»Finansministeren kan dog godkende, at banken yder lån til kommuner  

 til andre formål end investeringsopgaver.« 2. § 9, stk. 3, affattes således:
»Stk. 3. Bankens medarbejdere ansættes og aflønnes på vilkår  

 svarende til de for tilsvarende ansættelser i statens tjeneste gældende.
Der  

 tilkommer bankens tjenestemænd ansættelsesvilkår, løn og pension efter regler  

 svarende til de for tjenestemænd i staten gældende.« § 2 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 I lov nr. 213 af 3. juni 1967 om Kongerigets Danmarks Hypotekbank og  

 Finansforvaltning som ændret ved lov nr. 590 af 19. december 1972 og lov nr.  

 194 af 26. marts 1991 foretages følgende ændringer:
 1. I § 5, stk. 3, indsættes som 2. pkt.:
»Finansministeren kan dog godkende, at banken yder lån til kommuner  

 til andre formål end investeringsopgaver.« 2. § 9, stk. 3, affattes således:
»Stk. 3. Bankens medarbejdere ansættes og aflønnes på vilkår  

 svarende til de for tilsvarende ansættelser i statens tjeneste gældende.
Der  

 tilkommer bankens tjenestemænd ansættelsesvilkår, løn og pension efter regler  

 svarende til de for tjenestemænd i staten gældende.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Lovforslaget fremsættes som led i regeringens samlede udspil om  

 strukturreformer og beskæftigelsesfremmende initiativer.
 Kongerigets Danmarks Hypotekbank og Finansforvaltning (Hypotekbanken) er  

 en statslig institution, som dels varetager en offentlig bankvirksomhed, dels  

 en række økonomiske forvaltningsopgaver.
 Hypotekbankens bankvirksomhed består i optagelse af lån med henblik på  

 udlån til investeringsopgaver af samfundsmæssig betydning.
 Lån til investeringsopgaver er efter bankens udlånspraksis defineret som  

 lån til de med en anlægsopgave forbundne udgifter, herunder et eventuelt  

 driftsunderskud i en periode.
De optagne lån er overvejende i fremmed valuta.
Hypotekbanken besidder en  

 stor beholdning af danske kroneobligationer.
En væsentlig del af valutagælden  

 modsvares således ikke af valutaaktiver, men kun af anbringelser i danske  

 kroner.
Derfor har Hypotekbanken en risiko knyttet til valutakurs- og  

 renteudviklingen.
 Kreditrisikoen ved bankens udlån til investeringsopgaver af samfundmæssig  

 betydning er derimod meget beskeden, eftersom der væsentligst er tale om  

 långivning, som dækkes af en eller anden form for offentlig garanti.
 Efter den gældende hypotekbanklovs § 5, stk. 3, kan lån kun bevilges til  

 investeringsopgaver af samfundsmæssig betydning.
 Finansudvalget har imidlertid ved Akt 310 12/8-92 tiltrådt, at  

 Hypotekbanken i 1993 og 1994 kan yde lån til kommuner og amtskommuner som led  

 i den finansieringsgaranti, der indgik i aftalerne fra juni 1991 mellem  

 regeringen og de kommunale parter om den kommunale økonomi i årene 1992-94.
 I finansloven for finansåret 1993 er bestemmelsen i hypotekbanklovens § 5,  

 stk. 3, derfor fraveget ved tekstanmærkning nr. 1 til § 37. Renter.
 Det må anses for hensigtsmæssigt, at der med henblik på fremtidige aftaler  

 mellem regeringen og de kommunale parter om den kommunale økonomi eller om  

 særlige kommunale initiativer tilvejebringes en direkte hjemmel i  

 hypotekbankloven for eventuelle nye lån fra banken til kommunerne.
 Det fremgår af den gældende hypotekbanklovs § 9, stk. 3, at  

 finansministeren efter forhandling med bestyrelsen udfærdiger et normerings-  

 og lønningsreglement.
 Denne bestemmelse har i en række år været fraveget med hjemmel i en  

 tekstanmærkning til finansloven, jf. således finansloven for finansåret 1993,  

 tekstanmærkning nr. 59 til § 7. Finansministeriet, der er sålydende:
»Det hidtidige af finansministeren godkendte normerings- og  

 lønningsreglement for Kongerigets Danmarks Hypotekbank og Finansforvaltning  

 ophæves, og de ansatte er omfattet af de for statens personale sædvanligt  

 gældende regler.« Det må anses for hensigtsmæssigt, da hypotekbankloven alligevel søges  

 ændret for så vidt angår bestemmelserne for bankens udlån, at den ikke  

 længere aktuelle bestemmelse i loven omformuleres, så der fremover ikke er  

 behov for tekstanmærkningen.
 Der indsættes derfor i lovens § 9, stk. 3, en bestemmelse om, at bankens  

 medarbejdere ansættes og aflønnes på vilkår svarende til de for tilsvarende  

 ansættelser i statens tjeneste gældende, og at der tilkommer bankens  

 tjenestemænd ansættelsesvilkår, løn og pension efter regler svarende til de  

 for tjenestemænd i staten gældende.
 Den nu foreslåede bestemmelse svarer til bestemmelsen i § 6 i den af  

 Finansministeriet den 13. marts 1985 godkendte Vedtægt for Kongerigets  

 Danmarks Hypotekbank og Finansforvaltning.
 Der er med det pågældende ændringsforslag ikke tilsigtet nogen  

 realitetsændring i forhold til de nu gældende ansættelsesvilkår for  

 Hypotekbankens personale.
Administrative og statsfinansielle konsekvenser Lovforslaget har ikke administrative konsekvenser for staten.
 Hypotekbankens udgifter til administration af udlån til kommuner dækkes  

 ligesom ved anden långivning ved opkrævning af administrationsbidrag m.v.
 Hypotekbankens långivning er ikke reguleret via finansloven, og der er  

 derfor ikke nogle direkte statsfinansielle konsekvenser af forslaget.
 Bankens overskud overføres til statskassen, men det kan ikke opgøres,  

 hvorledes den udvidede låneadgang vil påvirke bankens resultat.
 En udvidet långivning øger Finansministeriets garantirisiko for de lån,  

 der optages til finansiering af udlånene.
Bemærkninger til lovforslagets enkelte bestemmelser Til § 1 Til nr. 1 Den foreslåede bestemmelse udvider området for Hypotekbankens långivning,  

 idet långivning til kommuner og amtskommuner også vil kunne ske til andre  

 formål end investeringsopgaver af samfundsmæssig betydning.
 En sådan långivning er dog betinget af finansministerens godkendelse.
 Ved lån af denne karakter vil der fremover ikke som for finansåret 1993  

 være behov for en særlig tekstanmærkningshjemmel til at fravige  

 hypotekbanklovens udlånsbestemmelse, jf. almindelige bemærkninger til  

 lovforslaget.
 Dersom lånene ydes på særlige vilkår, der forudsætter en rentesubsidiering  

 el. lign., som medfører statslige udgifter, vil der dog på sædvanlig måde  

 skulle tilvejebringes bevillingsmæssig hjemmel hertil.
Til nr. 2 Den hidtil gældende bestemmelse har med hjemmel i en tekstanmærkning til  

 de årlige finanslove været fraveget.
 Tekstanmærkninger af denne karakter bør ikke videreføres, men indarbejdes  

 i den materielle lovgivning.
 Der sker ikke med lovforslagets vedtagelse nogen ændring af de gældende  

 ansættelsesvilkår m.v. for det i Hypotekbanken ansatte personale.
Til § 2 Loven træder i kraft dagen efter bekendtgørelsen i Lovtidende.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov nr. 213 af 3. juni 1967 om Kongerigets Danmarks Hypotekbank og  

 Finansforvaltning som ændret ved lov nr. 590 af 19. december 1972 og lov nr.  

 194 af 26. marts 1991 foretages følgende ændringer:
 1. I § 5, stk. 3, indsættes som 2. pkt.:
»Finansministeren kan dog godkende, at banken yder lån til kommuner  

 til andre formål end investeringsopgaver.« Stk. 3. Lån kan kun bevilges til investeringsopgaver af  

 samfundsmæssig betydning.
 2. § 9, stk. 3, affattes således:
»Stk. 3. Bankens medarbejdere ansættes og aflønnes på vilkår  

 svarende til de for tilsvarende ansættelser i statens tjeneste gældende.
Der  

 tilkommer bankens tjenestemænd ansættelsesvilkår, løn og pension efter regler  

 svarende til de for tjenestemænd i staten gældende.« Stk. 3. Finansministeren udfærdiger efter forhandling med  

 bestyrelsen et normerings- og lønningsreglement.
§ 2 Loven træder i kraft dagen efter bekendtgørelsen i Lovtidende.
