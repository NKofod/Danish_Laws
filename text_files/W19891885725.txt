 Der kunne ikke godkendes fradrag for løn til lægeægtefælle, der  

 periodevis havde vikarieret i klagerens praksis, men alene overførsel efter  

 reglerne om medarbejdende ægtefælle.
 Læge A klagede for indkomståret 1986 over, at de stedlige  

 skattemyndigheder ikke havde godkendt hans fradrag på 229.265 kr. for løn til  

 ægtefælle, men i stedet overført til ægtefællen 114.900 kr. i henhold til  

 kildeskattelovens § 37 A.
Det fremgik af sagen, at klageren var praktiserende læge.
I 1986 havde  

 klagerens ægtefælle, som også var uddannet læge, fungeret som vikar i  

 klagerens praksis under to perioder.
Første periode under klagerens  

 barselsorlov, og anden periode, da klageren var ansat som  

 uddannelsesamanuensis.
Klagerens ægtefælle havde i disse perioder modtaget en  

 aflønning i henhold til gældende regler.
De stedlige skattemyndigheder havde alene anset klageren berettiget til  

 overførsel af overskud til medarbejdende ægtefælle, idet der ikke med  

 skattemæssig virkning kunne indgås lønaftaler mellem ægtefæller.
Endvidere  

 var den pågældende praksis anset for i overvejende grad at være drevet af  

 klageren, og da ægtefællerne ikke havde godtgjort at have hver sin  

 kundekreds, kunne ægtefællerne ikke beskattes af hver sin indtægt i  

 virksomheden.
 Klageren anførte til støtte for en godkendelse af den selvangivne  

 indkomst, at der ikke var tale om en situation, hvor hans ægtefælle kunne  

 siges at have fungeret som medarbejdende ægtefælle, idet arbejdet som  

 praktiserende læge krævede en speciel uddannelse samt autorisation.
Landsskatteretten kunne tiltræde, at klageren og dennes ægtefælle ikke med  

 skattemæssig virkning kunne indgå en lønaftale.
Da lægepraksisen måtte anses  

 for at være drevet af klageren, fandtes dennes ægtefælle i medfør af  

 kildeskattelovens § 37 A at kunne anses som medarbejdende ægtefælle, og den  

 påklagede ansættelse blev derfor stadfæstet.
 LV 1988, B 1.4.
