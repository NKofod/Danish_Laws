Nr LSF 198 Forslag til Teaterlov Fremsat af kulturministeren (Ole Vig Jensen) den 2. februar 1989 Kapitel 1 Formål § 1. Lovens formål er at fremme teaterkunst og teaterkultur i Danmark.
Kapitel 2 Det Kongelige Teater § 2. Det Kongelige Teater er Danmarks nationalteater.
Teatret, hvis virke  

 omfatter hele landet, skal uden ensidighed opføre forestillinger af høj  

 kvalitet baseret på nye og klassiske værker inden for ballet, opera og  

 skuespil med særlig hensyntagen til danske ophavsmænd.
 Stk. 2. Det Kongelige Kapels virke omfatter udover virksomhed som opera-  

 og balletkapel afholdelse af koncerter af høj kvalitet.
 Stk. 3. Teatret kan drive uddannelsesvirksomhed inden for sit  

 arbejdsområde.
 § 3. Teatret drives som en statsvirksomhed under Kulturministeriet.
 § 4. Teatrets øverste ledelse varetages af en teaterchef, der udnævnes af  

 Kongen.
 Stk. 2. Teaterchefen udnævner de kunstneriske chefer.
 Stk. 3. Kulturministeren udfærdiger efter indstilling fra teaterchefen et  

 reglement for de ved teatret ansatte.
Kapitel 3 Det rejsende Landsteater § 5. Det rejsende Landsteater er en selvejende institution, bestående af 3  

 faste turnerende teatre, Det danske Teater, Den jyske Opera og et  

 danseteater, samt et antal turnerende børneteatre og opsøgende teatre, der  

 tilknyttes landsteatret for 1-3 årige perioder.
Der kan desuden optages  

 enkeltforestillinger i landsteatret.
 Stk. 2. Det rejsende Landsteater skal bidrage til at dække behovet for  

 teater- og musikdramatiske forestillinger hos alle aldersklasser i hele  

 landet ved at opføre et alsidigt og kvalitetspræget repertoire med særlig  

 hensyntagen til værker af danske dramatikere, komponister og koreografer m.v.  

 Landsteatret skal som et led i sin virksomhed medvirke til at udvikle  

 teaterkunsten gennem eksperimenterende virksomhed og særlige initiativer.
§ 6. Det rejsende Landsteater ledes af en styrelse, hvoraf et flertal  

 repræsenterer amtskommunerne.
De nærmere regler om styrelsens sammensætning  

 fastsættes af kulturministeren efter forhandling med Amtsrådsforeningen i  

 Danmark.
 Stk. 2. Styrelsen beslutter efter indhentet udtalelse fra Teaterrådet,  

 hvilke børneteatre og opsøgende teatre samt hvilke enkeltforestillinger, der  

 sammen med Det danske Teater, Den jyske Opera og danseteatret skal indgå i  

 landsteatret.
§ 7. Det rejsende Landsteater drives med tilskud fra amtskommunerne og  

 staten.
Statens tilskud, der fastsættes på de årlige finanslove, kan ikke  

 overstige 50 pct. af det samlede offentlige tilskud.
 Stk. 2. Af det af landsteatrets styrelse for den enkelte sæson vedtagne  

 budget skal efter fradrag til fællesudgifter 25 pct. anvendes til rejsende  

 børneteater og opsøgende teater.
Stk. 3. Tilskuddene til Det rejsende Landsteater udbetales forskudsvis i  

 henhold til det af styrelsen godkendte budget.
Efter regnskabsårets  

 afslutning indsendes det af styrelsen godkendte regnskab til de  

 tilskudsgivende myndigheder.
 § 8. Nærmere regler om Det rejsende Landsteater fastsættes af  

 kulturministeren efter forhandling med Amtsrådsforeningen i Danmark.
Kapitel 4 Landsdelsscenerne i Århus, Odense og Aalborg § 9. Landsdelsscenerne i Århus, Odense og Aalborg skal bidrage til at  

 dække teaterbehovet i landsdelen ved opførelse af et alsidigt repertoire,  

 bestående af såvel ældre som nyere dramatiske værker med særlig hensyntagen  

 til værker af danske dramatikere.
Landsdelsscenerne skal som et led i deres  

 virksomhed medvirke til at udvikle teaterkunsten gennem eksperimenterende  

 virksomhed og særlige initiativer.
Når det er påkrævet af hensyn til dækning  

 af landsdelens behov for musikdramatiske opførelser, skal landsdelsscenerne  

 give plads for opera- og balletforestillinger, der gennemføres i samarbejde  

 med andre teatre eller institutioner.
 § 10. Landsdelsscenerne i Århus, Odense og Aalborg drives med tilskud fra  

 staten og vedkommende amtskommune.
Stk. 2. Statens tilskud til landsdelsscenerne fastsættes på de årlige  

 finanslove.
Statens tilskud til en landsdelsscene kan ikke overstige 50 pct.  

 af det samlede offentlige tilskud.
Stk. 3. Tilskuddene til landsdelsscenerne udbetales forskudsvis i henhold  

 til budgetter, der er godkendt af vedkommende amtsråd.
Efter regnskabsårets  

 afslutning indsendes regnskaber til de tilskudsgivende myndigheder.
 § 11. Landsdelsscenerne i Århus, Odense og Aalborg drives som selskaber  

 eller selvejende institutioner.
Kapitel 5 Den storkøbenhavnske teaterstøtteordning § 12. Staten yder sammen med Københavns amtskommune og Københavns og  

 Frederiksberg kommuner støtte til driften af et antal teatre i  

 hovedstadsområdet, der skal bidrage til at sikre kvalitet og alsidighed i  

 teaterudbuddet.
Stk. 2. Statens tilskud, der fastsættes på de årlige finanslove, ydes til  

 en af Københavns amtskommune og Københavns og Frederiksberg kommuner nedsat  

 tværkommunal organisation, der fordeler den samlede bevilling mellem de  

 teatre, der indgår i støtteordningen.
Statens tilskud kan ikke overstige 40  

 pct. af det samlede offentlige tilskud.
 Stk. 3. De nærmere regler om støtteordningen fastsættes af  

 kulturministeren efter forhandling med Københavns amtskommune og Københavns  

 og Frederiksberg kommuner.
Kapitel 6 Egnsteatre § 13. Staten refunderer 50 pct. af kommunernes og amtskommunernes udgifter  

 til driften af egnsteatre.
Der ydes dog ikke statsrefusion af udgifter til  

 driften af egnsteatre, der er beliggende i Københavns amt, Københavns og  

 Frederiksberg kommuner, Fyns amt, Århus amt og Nordjyllands amt.
 Stk. 2. Statsrefusion af udgifter til det enkelte egnsteater ydes kun  

 inden for et maksimum, der angives i finansloven.
 Stk. 3. Kulturministeren fastsætter efter forhandling med Kommunernes  

 Landsforening, Amtsrådsforeningen i Danmark og Københavns og Frederiksberg  

 kommuner nærmere regler for refusionsordningen.
§ 14. Kommuners og amtskommuners udgifter, der berettiger til refusion i  

 henhold til § 13, beregnes på grundlag af budgetter, der er godkendt af  

 vedkommende kommunalbestyrelser eller amtsråd.
Refusion udbetales forskudsvis  

 i løbet af teatersæsonen.
 Stk. 2. Endelig beregning af refusionen i henhold til § 13 finder sted på  

 grundlag af regnskaber for teatervirksomhederne, der er godkendt af de i stk.  

 1 nævnte budgetgodkendende myndigheder.
Kapitel 7 Teaterrådet § 15. Teaterrådet skal rådgive og bistå offentlige myndigheder i sager  

 angående teaterforhold.
Rådet kan på eget initiativ behandle spørgsmål  

 vedrørende dansk teaterliv og fremsætte udtalelser herom.
§ 16. Teaterrådet yder inden for en beløbsramme fastsat på finansloven  

 tilskud til kommuner og amtskommuner til driften af egnsteatre.
Tilskud kan  

 kun ydes til de kommuner og amtskommuner, der ikke kan få statsrefusion af  

 deres udgifter til driften af egnsteatre i medfør af § 13. Tilskuddet kan for  

 det enkelte egnsteater ikke overstige 50 pct. af det samlede offentlige  

 tilskud og kan maksimalt ydes med et beløb, der fastsættes på de årlige  

 finanslove.
 § 17. Teaterrådet kan inden for en anden beløbsramme fastsat på  

 finansloven yde støtte til:
 1) Turnerende og opsøgende teatervirksomhed uden for Det rejsende  

 Landsteater.
 2) Stationær teatervirksomhed uden for de i kapitel 2-5 nævnte teatre.
 3) Fremme af ny dansk dramatik.
 4) Anskaffelse af teknisk udstyr m.v. samt i særlige tilfælde indretning  

 af lokaler til teaterformål.
 5) Andre aktiviteter, der kan fremme lovens formål.
Stk. 2. Ved fordeling af støtte efter stk. 1 skal Teaterrådet søge at  

 tilgodese alle genrer inden for det professionelle teater, herunder det  

 musikdramatiske område.
Der skal lægges vægt på at fremme udviklingen af nye  

 teaterformer og anden eksperimenterende virksomhed, og den geografiske  

 spredning af aktiviteterne skal søges fremmet.
En væsentlig del af støtten  

 skal anvendes til støtte af teatervirksomhed, der henvender sig til børn og  

 unge.
Stk. 3. Støtten kan ydes til løbende teaterdrift eller til enkeltstående  

 projekter.
Støtten ydes som tilskud, garanti eller lån.
 Stk. 4. Kulturministeren kan fastsætte nærmere regler for tilbagebetaling  

 af tilskud ydet til anskaffelse af teknisk udstyr m.v.
 § 18. Teaterrådet har den endelige administrative afgørelse med hensyn til  

 fordeling af de midler, der på de årlige finanslove bevilges til rådets  

 virksomhed.
§ 19. Teaterrådet består af 5 alment sagkyndige medlemmer, der beskikkes  

 af kulturministeren for en periode af 4 år.
Medlemmerne må i funktionstiden  

 ikke være knyttet til noget teater eller beklæde teaterfaglige tillidsposter.  

 Ministeren kan i særlige tilfælde fravige denne bestemmelse.
Medlemmerne kan  

 ikke genbeskikkes.
 Stk. 2. Til Teaterrådet knyttes et sekretariat.
 Stk. 3. Kulturministeren fastsætter efter forslag fra Teaterrådet en  

 forretningsorden for rådet.
 § 20. Kulturministeren kan bestemme, at beføjelser, der i henhold til  

 denne lov tilkommer Teaterrådet, udøves af ministeren.
 Stk. 2. Kulturministeren kan give Teaterrådet instruktioner vedrørende  

 udøvelsen af de beføjelser, der er henlagt til Teaterrådet.
Kapitel 8 Teaterabonnementsordningen § 21. Amtskommunerne yder tilskud til nedbringelse af prisen på  

 teaterbilletter, der sælges i abonnement eller med ungdomsrabat.
Herudover  

 kan der ydes tilskud til andre billetkøbsordninger samt til administration af  

 ordningerne.
I hovedstadsområdet ydes tilskuddene af Københavns amtskommune  

 og Københavns og Frederiksberg kommuner.
 Stk. 2. Staten yder amtskommunerne og Københavns og Frederiksberg kommuner  

 et årligt tilskud til finansiering af de ordninger, der er nævnt i stk. 1.  

 Statens tilskud, der fastsættes på de årlige finanslove, udgør højst 50 pct.  

 af udgifterne for den enkelte amtskommune eller kommune.
 Stk. 3. Regler for tilskud til abonnement, ungdomsrabat og andre  

 billetkøbsordninger fastsættes af kulturministeren efter forhandling med  

 Amtsrådsforeningen i Danmark og Københavns og Frederiksberg kommuner.
 Stk. 4. Staten kan yde tilskud til centrale organisationer af  

 teaterpublikum.
Kapitel 9 Særlige bestemmelser om børneteater og opsøgende teater § 22. Staten refunderer 50 pct. af kommunernes og amtskommunernes udgifter  

 ved køb af forestillinger af børneteater og opsøgende teater.
 Stk. 2. Kulturministeren fastsætter efter forhandling med Kommunernes  

 Landsforening, Amtsrådsforeningen i Danmark og Københavns og Frederiksberg  

 kommuner nærmere regler for refusionsordningen.
§ 23. Kulturministeren nedsætter et udvalg for børneteater og opsøgende  

 teater m.v.
Udvalget består af 3 medlemmer, der udpeges efter indstilling af  

 Børneteatersammenslutningen, Foreningen af små Teatre og Danmarks  

 Teaterforeninger, hvis medlem repræsenterer forbrugerne.
 Stk. 2. Vedtægter for udvalget godkendes af kulturministeren.
 Stk. 3. Der kan ydes tilskud til udvalgets virksomhed.
Kapitel 10 Amatørteatre § 24. Der kan ydes støtte til kunstnerisk arbejdende amatørsceners  

 virksomhed og til amatørscenernes centrale organisationer.
Kapitel 11 Teateruddannelse § 25. Statens Teaterskole er en statsinstitution, der har til opgave at  

 uddanne skuespillere, instruktører og scenografer.
Kulturministeren kan  

 bestemme, at der etableres uddannelser i andre fag inden for teaterområdet.
 Stk. 2. Herudover kan skolen meddele videregående uddannelse til alle, der  

 er beskæftiget med teatervirksomhed.
 Stk. 3. Skolen ledes af en rektor, der ansættes af kulturministeren.
 Stk. 4. Kulturministeren fastsætter nærmere regler om Statens Teaterskoles  

 virksomhed.
 § 26. Der kan ydes støtte til anden teateruddannelsesvirksomhed.
 Stk. 2. Støtten kan ydes som årlige driftstilskud eller som  

 eengangstilskud til kurser, seminarer og lignende.
Kapitel 12 Generelle vilkår for støtte efter kapitel 3-7 § 27. Drives teatervirksomhed af et selskab, en forening eller en  

 selvejende institution eller som kommunal institution, skal selskabets,  

 foreningens eller institutionens vedtægter godkendes af den offentlige  

 hovedtilskudsyder.
 Stk. 2. Det påhviler den i stk. 1 nævnte tilskudsyder at påse, at  

 vedtægter for en selvejende institution enten indeholder bestemmelser, der  

 opfylder kravene i lov om erhvervsdrivende fonde eller lov om fonde og visse  

 foreninger, eller bestemmelser, der kan danne grundlag for undtagelse fra  

 denne lovgivning.
 § 28. Den offentlige hovedtilskudsyder skal godkende ansættelser af  

 teaterledelse og de vilkår, der gælder for ansættelsen.
 Stk. 2. Der må ikke uden kulturministerens godkendelse gøres  

 indskrænkninger i teaterledelsens ret til frit og uafhængigt at træffe  

 bestemmelse om repertoire, engagement og øvrige kunstneriske spørgsmål.
Kapitel 13 Ikrafttrædelse § 29. Loven træder i kraft den 1. januar 1990 med undtagelse af §§ 5-14, §  

 16 og § 20, der først træder i kraft den 1. juli 1990.
 Stk. 2. §§ 1-10, 16 c-26 og 28-38 i lov om teatervirksomhed, jf.  

 lovbekendtgørelse nr. 900 af 15. december 1986, ophæves den 1. januar 1990.  

 §§ 11-16 b og § 27 i samme lov ophæves den 1. juli 1990. §§ 1-6 i lov om Det  

 Kongelige Teater og om oprettelsen af en kulturel fond, jf. lovbekendtgørelse  

 nr. 898 af 15. december 1986, ophæves den 1. januar 1990.
 § 30. Loven gælder ikke for Færøerne og Grønland.
Bemærkninger til lovforslaget Almindelige bemærkninger Lov nr. 241 af 4. juni 1970 om teatervirksomhed, jf. lovbekendtgørelse nr.  

 900 af 15. december 1986 (vedlagt som bilag 2) indeholder en række  

 bestemmelser om opførelse af offentlige teaterforestillinger og danner  

 grundlag for en væsentlig del af den støtte, der fra statslig og kommunal  

 side ydes til teateraktiviteter.
 Om behandlingen af L 292 af 6. juni 1984 henvises til Folketingstidende  

 1983-84, 2. samling, Forhandlingerne sp. 941, 1581, 6823, 6979, Tillæg A, sp.  

 1675, Tillæg B, sp. 531, 1119, Tillæg C, sp. 499.
 Om behandlingen af L 591 af 19. december 1985, der delegerede kompetence  

 til at træffe endelig afgørelse på en række støtteområder til Teaterrådet,  

 henvises til Folketingstidende 1985-86, Forhandlingerne sp. 829, 1510, 4304,  

 4664, Tillæg A, sp. 1077, Tillæg B, sp. 203, Tillæg C, sp. 163.
 Kulturministeren nedsatte i januar 1985 et udvalg, der fik til opgave at  

 forberede en samlet revision af teaterloven.
 Teaterlovrevisionsudvalget afgav betænkning i begyndelsen af 1988  

 (betænkning nr. 1132/1988).
Ministeriet er enig med lovrevisionsudvalget i en række af de principper,  

 der er lagt til grund for udvalgets overvejelser og forslag.
Det gælder  

 således målsætningen om at fremme et teaterudbud præget af kvalitet,  

 mangfoldighed og udvikling, ønsket om at sikre en større geografisk spredning  

 af teateraktiviteterne samt nødvendigheden af at sikre et væsentligt udbud af  

 teater for børn og unge.
 Ministeriet kan ligeledes tilslutte sig lovrevisionsudvalgets betragtning  

 om nødvendigheden af en udbygning af uddannelsesmulighederne og ønsket om at  

 fremme udviklingen inden for ny dansk dramatik og den moderne dans samt inden  

 for amatørteatret.
 Med hensyn til teaterstøttens opbygning er det ministeriets udgangspunkt,  

 at der må tilstræbes en forenkling af den offentlige administration, en  

 decentralisering af en række beslutningsprocesser og en afskaffelse af  

 overflødig regulering.
 Lovrevisionsudvalget har stillet forslag om en væsentlig bevillingsmæssig  

 styrkelse på en række af lovens støtteområder, dog uden at prioritere mellem  

 de enkelte forslag.
 Ministeriet må imidlertid konstatere, at der i den nuværende økonomiske  

 situation ikke er basis for at fremlægge forslag, der tilfører det samlede  

 teaterområde øgede bevillinger.
 I forbindelse med lovforslaget søges derfor gennem en omprioritering  

 tilvejebragt økonomisk mulighed for en styrkelse af de områder, hvor  

 ministeriet i den givne situation må anse behovet for at være størst.
 Det drejer sig om en forøgelse af bevillingerne til det rejsende teater,  

 herunder danseteatret, bevillinger til igangsætning af forsøg med nye  

 uddannelser inden for teaterområdet samt en forbedring af støtten til ny  

 dansk dramatik og til amatørteatret.
 En omprioritering til fordel for disse områder modsvares primært af en  

 begrænsning i statens udgifter til teaterabonnementsordningen og til  

 egnsteatre i de områder, hvor der i dag findes landsdelsscener.
Den gældende teaterlovs tilskudsordninger er i vidt omfang  

 bevillingsmæssigt lovbundne udgifter.
Med det eksisterende  

 totalrammebevillingssystem og en økonomisk politik, der ikke tillader  

 stigning i det offentlige forbrug, er det imidlertid ikke rimeligt at  

 opretholde sådanne ordninger, der gør det umuligt for staten af varetage  

 generelle kulturpolitiske hensyn.
 Derfor foreslås en række af de nuværende tilskudsordninger med automatisk  

 lovbundne tilskud omlagt, således at en økonomisk styring fra statens side  

 bliver mulig.
 Idet der i øvrigt henvises til bemærkningerne til de enkelte bestemmelser  

 skal om lovforslaget særligt bemærkes:
I den gældende lovs kapitel 1 findes regler om tilladelsessystemet for  

 offentlig opførelse af teaterforestillinger.
Foranlediget af  

 Finansministeriets initiativ vedrørende regelsanering er spørgsmålet om  

 ophævelse af tilladelsessystemet blevet rejst af Kulturministeriet overfor  

 Justitsministeriet.
Justitsministeriet har efter høring af  

 Politimesterforeningen meddelt, at man ikke har bemærkninger til en ophævelse  

 af systemet, idet hensynet til færdselsloven m.v. kan sikres ved en mindre  

 udvidelse af området for normalpolitivedtægtens § 49.
 I det foreliggende lovforslag er kapitlet om tilladelser til offentlig  

 opførelse af teaterforestillinger derfor udeladt.
 Bestemmelser om Det Kongelige Teater er som et særligt kapitel indarbejdet  

 i lovforslaget, der hermed kommer til at omfatte det samlede teaterliv i  

 Danmark.
Det rejsende Landsteater og Det rejsende Børneteater og opsøgende Teater  

 foreslås sammenlagt til een landsdækkende turneeteaterinstitution bestående  

 af tre faste teatre - Det danske Teater, Den jyske Opera og et danseteater -  

 samt et antal børneteatre og opsøgende teatre optaget for kortere perioder.  

 Desuden kan optages et antal enkeltforestillinger i Landsteatret.
Det ny  

 rejsende Landsteater skal drives af amterne med tilskud fra staten. 25 pct.  

 af bevillingen skal anvendes til børneteater og opsøgende teater.
 Tilskudsordningen for landsdelsscenerne i Århus, Odense og Ålborg foreslås  

 ændret fra en ordning med automatisk underskudsdækning til en ordning med  

 faste tilskud fra staten og amtskommunen.
 Den storkøbenhavnske Landsdelsscene foreslås nedlagt og erstattet af en  

 ordning med faste tilskud til et nærmere aftalt antal teatre i  

 hovedstadsområdet.
 Den nugældende støtteordning for egnsteatre, hvorefter staten refunderer  

 50 pct. af kommunernes og amtskommunernes udgifter til driften, foreslås  

 begrænset, således at der fremover kun ydes statsrefusion af udgifterne til  

 drift af egnsteatre, der ligger uden for det storkøbenhavnske område og uden  

 for de områder i provinsen, hvor der drives landsdelsscene.
 For de kommuner og amtskommuner, der ikke længere vil kunne opnå  

 automatisk statsrefusion af deres udgifter til drift af egnsteatre, vil der  

 være mulighed for at søge tilskud hos Teaterrådet, som får en særlig  

 bevilling til støtte af disse teatre.
Lovforslaget indebærer samtidig en omlægning og smidiggørelse af  

 bestemmelserne om den støtte, der i øvrigt administreres af Teaterrådet.
I  

 stedet for den eksisterende opdeling af Teaterrådets bevilling på en række  

 enkeltbestemmelser foreslås fastsat en samlet bevilling til Teaterrådet med  

 angivelse af, hvilke hensyn rådet skal iagttage ved administrationen.
Bestemmelsen om teaterabonnementsordningen er foreslået ændret, således at  

 en styring af de statslige udgifter til formålet sikres.
Der lægges samtidig  

 op til en nedsættelse af rabatsatsen og en øget decentralisering af  

 beslutningerne på området.
 Den gældende lovs § 16 d om statsrefusion af kommunernes og  

 amtskommunernes udgifter til køb af forestillinger af børneteater og  

 opsøgende teater foreslås opretholdt uændret.
Der foreslås optaget en særlig bestemmelse i lovforslaget om Statens  

 Teaterskole.
Samtidig foreslås der igangsat forsøgsordninger med uddannelse  

 for teaterteknikere, dansere og dramatikere.
 Dansens Hus foreslås opretholdt som et træningscenter for det  

 professionelle alternative danseteater.
Bemærkninger til lovforslagets enkelte bestemmelser Til kapitel 1 Formål Til § 1 Målsætningen for teaterloven er at skabe grundlag for en fortsat udvikling  

 af dansk teaterkunst og teaterkultur.
Loven skal således fremme et  

 teaterudbud, der er præget af kvalitet, mangfoldighed og udvikling.  

 Forskellige publikumsgruppers behov skal søges dækket, og der skal sikres en  

 geografisk spredning af teateraktiviteterne.
Loven skal også skabe grundlag  

 for aktiviteter som f.eks. amatørteater, der spiller en vigtig rolle for  

 udviklingen af dansk teater i bredere forstand.
Loven skal endvidere med  

 henblik på at sikre den kvalitative udvikling af dansk teater danne grundlag  

 for etablering og udbygning af teateruddannelserne.
Til kapitel 2 Det Kongelige Teater Til § 2 I bestemmelsen fastlægges teatrets opgave som landets nationalscene.
Der  

 er ved formuleringen lagt vægt på at fremhæve, at teatrets formål er at  

 producere forestillinger af høj kvalitet, mens tyngden i den gældende  

 formulering går på bedste dramatiske værker.
 Det fastslås i stk. 2, at opgaven for så vidt angår Det Kongelige Kapel  

 også omfatter koncertvirksomhed, hvilket svarer til gældende praksis.
 Bestemmelsen om teatrets uddannelsessituation er omformuleret, således at  

 teatret kan gennemføre den undervisningsvirksomhed, som der måtte vise sig  

 behov for.
Baggrunden herfor er, som allerede anført i Betænkning 872/1979 fra  

 Udvalget om Det Kongelige Teaters målsætning, jf. kap.
VI B, at hele Det  

 Kongelige Teaters omfattende virksomhed hviler på den forudsætning, at  

 teatret råder over et personale, der blandt andet har de nødvendige  

 uddannelsesmæssige forudsætninger.
Kan den pågældende uddannelse ikke finde  

 sted på anden måde, må teatret have ret og pligt til selv at etablere de  

 fornødne uddannelsesmuligheder, hvadenten det er egentlig grunduddannelse  

 eller efter- og videreuddannelse.
Uddannelserne på Det Kongelige Teater omfatter i dag udover uddannelserne  

 af operasangere og balletdansere uddannelse af teaterskræddere.
Som en  

 forsøgsordning er der endvidere pr. 1. august 1987 i samarbejde med Det  

 Kongelige Danske Kunstakademi etableret en 4-årig teatermaleruddannelse.
Med  

 nærværende lovforslag tilsigtes ikke at optage undervisning af anden art,  

 således heller ikke af en skuespilleruddannelse på teatret, men alene i loven  

 at åbne mulighed for, at teatret i givet fald kan optage den  

 undervisningsvirksomhed, der måtte opstå behov for.
Til § 3 Bestemmelsen fastslår Det Kongelige Teaters bevillingsmæssige status som  

 statsvirksomhed under Kulturministeriet.
Med Det Kongelige Teaters overgang i 1987 til status som statsvirksomhed  

 er der tilvejebragt et formelt grundlag for en mere fleksibel udfyldelse af  

 de økonomiske rammer og en højere grad af selvstyring.
Der sigtes herved imod  

 at øge mulighederne for at lægge forretningsmæssige principper til grund og  

 mod at give ledelsen og virksomheden en sådan dispositionsfrihed, at teatret  

 kan drives rationelt og effektivt.
 I hovedtræk indebærer Det Kongelige Teaters status som statsvirksomhed  

 følgende:
Teatret er forpligtet til at overholde det på de årlige finanslove anførte  

 nettotal.
Indtægter og udgifter kan forøges eller reduceres med bibeholdelse  

 af nettotallet.
 Eventuelle udsving i forhold til nettotallet kan inden for den for det  

 enkelte finansår fastsatte beløbsstørrelse (i 1988 6,5 mio. kr.) umiddelbart  

 overføres til følgende finansår, ved overskud som genbevilling og ved  

 underskud som krav om kompensation.
 Fordelingen inden for de enkelte drifts- og indtægtskonti er af  

 orienterende karakter og ikke bindende for teatret.
Teatret kan ændre størrelsen og sammensætningen af personalet.
Stillinger  

 i lønramme 35 og opefter skal dog godkendes særskilt.
 Teatret kan udover at spille forestillinger på nationalscenens faste  

 scener - i dag Gamle Scene, Nye Scene og Gråbrødrescenen - opføre  

 forestillinger på andre scener og lokaliteter.
 Det Kongelige Teaters status som statsvirksomhed forudsætter således, at  

 teatrets ledelse, inden for de rammer, der findes i lovgivningen herunder med  

 overholdelse af den for det enkelte år fastsatte nettobevilling, har ansvaret  

 for teatrets daglige drift.
Til § 4 Bestemmelsen fastslår, at det er teaterchefen, der alene har ansvaret for,  

 at driften af teatret gennemføres inden for de rammer, der findes i  

 lovgivningen.
Det er herved forudsat, at 1935-lovens ordning med et af  

 Folketinget udpeget tilsynsråd ikke videreføres.
Formålet med tilsynsrådet var i princippet at skabe lejlighed for  

 Folketinget til at følge og kontrollere teatrets drift.
Dette formål  

 tilgodeses i dag dels gennem Folketingets behandling af de årlige  

 bevillingslove og den eksisterende bevillingskontrol og dels gennem  

 Folketingets kulturudvalgs generelle adgang til at drøfte kulturpolitiske  

 spørgsmål og herunder stille spørgsmål og anmode om orientering om bl.a.  

 udviklingen og den aktuelle situation på statsinstitutioner og -virksomheder.
 Opretholdelse af tilsynsrådet vil iøvrigt ikke harmonere med teatrets  

 ændrede status som statsvirksomhed og næppe kunne indpasses på meningsfuld  

 måde i den organisations- og ledelsesstruktur, der overvejes gennemført, jf.  

 forslagene i Rapport om Det Kongelige Teaters organisatoriske og økonomiske  

 forhold afgivet til kulturministeren den 8. juni 1988 om bl.a. en præcisering  

 af ledelsesopgaverne og en klarere opgavefordeling mellem afdelingerne og  

 ledelsen.
Det fastslås endvidere, at det er teaterchefen, der udnævner de  

 kunstneriske chefer.
Det er teaterchefens ansvar gennem valget af de  

 kunstneriske chefer at sikre et højt kunstnerisk niveau.
 Det bemærkes herved, at der i forhold til i dag vil blive gennemført en  

 styrkelse af de kunstneriske afdelinger, således at de enkelte afdelinger i  

 højere grad bliver selvstændige beslutnings-, dispositions- og  

 ansvarsområder.
 Der vil blive iværksat en analyse af fordele og ulemper ved, at Det  

 Kongelige Teater omfatter 3 (4) kunstarter samt af det hensigtsmæssige i en  

 eventuel adskillelse af skuespillet fra Det Kongelige Teater.
Til kapitel 3 Det rejsende Landsteater Turneteatervirksomheden varetages i dag for den største dels vedkommende  

 af de to selvejende institutioner Det rejsende Landsteater og Det rejsende  

 Børneteater og opsøgende Teater.
 Det rejsende Landsteater blev etableret i 1977 med to faste teatre, Det  

 danske Teater og Den jyske Opera samt et antal turnerende (voksen)teatre, der  

 knyttes til landsteatret som udgangspunkt for 3-årige perioder efter  

 indhentet udtalelse fra Teaterrådet.
Det rejsende Børneteater og opsøgende Teater blev oprettet i 1980 med det  

 formål at bidrage til at dække behovet for rejsende børneteater og opsøgende  

 teater i hele landet.
Institutionen optager en række børneteatre og opsøgende  

 teatre for 1 år ad gangen efter indhentet udtalelse fra Teaterrådet.
 De to selvejende institutioner ledes af hver sin styrelse på 24 medlemmer,  

 og i begge styrelser udgør repræsentanter for amtskommunerne flertallet.
For Det rejsende Landsteater dækkes driftsunderskuddet efter den gældende  

 lov med 50 pct. af staten og 50 pct. af de amtskommuner, der ikke yder  

 tilskud til landsdelsscenedrift.
Til Den jyske Opera ydes dog de  

 amtskommunale tilskud af samtlige amtskommuner.
Ved en revision af  

 teaterloven i 1984 blev der fastlagt regler om ydelse af særlige  

 statsbevillinger til Det rejsende Landsteater til dækning af rejseudgifter  

 samt til eksperimenterende virksomhed og særlige initiativer inden for  

 landsteatret.
For Det rejsende Børneteater og opsøgende Teater gælder i dag den ordning,  

 at staten refunderer 50 pct. af udgifter, som amtskommunerne afholder til  

 institutionen.
For øjeblikket er der kun en enkelt amtskommune, der ikke  

 deltager i ordningen.
 Ved lovrevisionen i 1984 blev der indført en ordning med særlig  

 statsstøtte til dækning af rejseudgifterne for de teatre, der deltager i  

 ordningen.
Lovrevisionsudvalget har i sin betænkning anbefalet, at Det rejsende  

 Landsteater gøres til en statsinstitution, bestående af 3 faste medlemmer,  

 Det danske Teater, Den jyske Opera og et danseteater.
Herved mener udvalget,  

 at der kan sikres et stabilt og kontinuerligt udbud af  

 kvalitetsforestillinger inden for de tre kunstarter på turneområdet.
Det rejsende Børneteater og opsøgende Teater er af lovrevisionsudvalget  

 foreslået nedlagt og bevillingen overført til Teaterrådet til  

 produktionsstøtte for børneteatre og opsøgende teatre.
Baggrunden for dette  

 forslag er bl.a., at der efter udvalgets mening kan sættes spørgsmålstegn ved  

 det rationelle i at arbejde med en kompliceret organisation til  

 administration af en relativt begrænset bevilling til et formål, som også  

 støttes på anden måde.
 En gennemførelse af lovrevisionsudvalgets forslag vil ganske vist betyde  

 en forenkling af de nuværende støttesystemer, men indebærer samtidig en  

 kraftig centralisering af beslutningskompetencen på turneteaterområdet, som  

 ikke forekommer ønskelig.
Ministeriet foreslår i stedet, at de to institutioner Det rejsende  

 Landsteater og Det rejsende Børneteater og opsøgende Teater sammenlægges til  

 eet nyt landsdækkende turneteater bestående af de af udvalget foreslåede tre  

 faste medlemmer suppleret med et antal turnerende børneteatre og opsøgende  

 teatre, der optages for kortere perioder.
Desuden kan der optages  

 enkeltforestillinger i landsteatret.
Til § 5 Bestemmelsen indebærer, at den selvejende institution Det rejsende  

 Landsteater ændres, således at institutionen fremover kommer til at bestå af  

 tre faste turnerende teatre, Det danske Teater, Den jyske Opera og et nyt  

 danseteater samt et antal børneteatre og opsøgende teatre, der optages i  

 landsteatret for perioder af 1-3 år.
Samtidig nedlægges den selvejende  

 institution Det rejsende Børneteater og opsøgende Teater.
Den ny turneteaterinstitution skal medvirke til at sikre et  

 kvalitetspræget og alsidigt repertoire både for børn og voksne i alle dele af  

 landet.
Der skal lægges vægt på opførelse af værker af danske ophavsmænd.
 Bestemmelsen fastslår samtidig udtrykkelig, at det er et led i Det  

 rejsende Landsteaters virksomhed, at det gennem eksperimenter og særlige  

 initiativer skal bidrage til at udvikle teaterkunsten.
 Ministeriet er enig med teaterlovrevisionsudvalget, der i sin betænkning  

 har peget på, at det bør være en naturlig del af den samlede virksomhed for  

 Det rejsende Landsteater at satse på eksperimenter og andre særlige  

 initiativer, der kan skabe fornyelse og udvikling.
 I konsekvens heraf er bestemmelsen i gældende lovs § 14, stk. 6, a, om  

 særlig statsstøtte til eksperimenter og særlige initiativer inden for Det  

 rejsende Landsteater ikke medtaget i lovforslaget.
 Med optagelsen af et fast danseteater i Det rejsende Landsteater tilsigtes  

 at støtte danseteatrets muligheder for at markere sig inden for det  

 turnerende teater på linje med skuespil- og operavirksomhed og dermed åbne  

 mulighed for, at der overalt i landet kontinuerligt kan tilbydes  

 kvalitetsprægede forestillinger også inden for dette felt.
 Lovrevisionsudvalget har foreslået, at det nye faste danseteater får  

 hjemsted i Århus i tilknytning til det miljø, som findes omkring Musikhuset  

 og andre relevante institutioner.
Ministeriet ser gerne en placering af et fast danseteater i Århus, men er  

 af den opfattelse, at der ikke bør lovgives om det nærmere geografiske  

 tilhørsforhold for det nye faste medlem af Det rejsende Landsteater.
Det  

 forekommer hensigtsmæssigt at overlade dette spørgsmål til styrelsen for Det  

 rejsende Landsteater, som skal træffe beslutning om, hvilket danseteater der  

 skal optages i landsteatret.
 Det nye rejsende Landsteater skal i modsætning til det hidtidige  

 landsteater ikke kunne optage skiftende voksenteatre for kortere perioder.
 Derimod vil der kunne optages enkeltforestillinger, såfremt der skønnes at  

 være behov for supplering af virksomheden.
 Det bemærkes i denne forbindelse, at den hidtidige bevilling til løse  

 teatre inden for Det rejsende Landsteater for størstedelens vedkommende har  

 været anvendt til finansiering af 2 teatre, som siden Landsteatrets start i  

 1977 konstant har været optaget i ordningen.
Til § 6 Det nye rejsende Landsteater skal ledes af en styrelse, hvoraf et flertal  

 repræsenterer amtskommunerne.
De øvrige medlemmer af styrelsen skal  

 repræsentere en række interesserede organisationer herunder bl.a.
Danmarks  

 Teaterforeninger og en eller flere børneteaterorganisationer samt  

 landsteatrets personale.
 Styrelsens nærmere sammensætning vil fremgå af de regler for  

 institutionen, som i henhold til § 8 skal fastsættes af ministeren efter  

 forhandling med Amtsrådsforeningen.
 Teaterrådet skal være rådgivende for Det rejsende Landsteater med hensyn  

 til, hvilke børneteatre og opsøgende teatre, der bør optages i landsteatret,  

 på samme måde som Teaterrådet hidtil har været rådgivende for styrelsen for  

 Det rejsende Børneteater og opsøgende Teater vedrørende optagelse af teatre.  

 Teaterrådet skal desuden rådgive styrelsen med hensyn til optagelse af  

 enkeltforestillinger i landsteatret.
Til § 7 Til stk. 1 og 2 Bestemmelsen i stk. 1 fastslår, at den nye turneteaterinstitution skal  

 være en af amterne og staten finansieret institution.
Statens tilskud  

 fastsættes på de årlige finanslove og vil ikke kunne udgøre mere end  

 halvdelen af det samlede offentlige tilskud.
 Den hidtidige bestemmelse om, at driftsunderskuddet i Det rejsende  

 Landsteater dækkes med 50 pct. af staten og 50 pct. af amtskommunerne, er  

 ikke medtaget i lovforslaget.
 Amtskommunerne vil således fremover have mulighed for at yde amtskommunale  

 tilskud, der er større end de statslige.
Det er ministeriets udgangspunkt, at alle amtskommuner fremover bør  

 bidrage til hele Det rejsende Landsteaters virksomhed.
Kun herved vil det  

 blive muligt at sikre en rimelig stabilitet omkring institutionen.
En sådan ordning vil medføre merudgifter for landsdelssceneamterne, medens  

 de øvrige amter sammenlagt vil få reduceret deres bidrag tilsvarende.
Den  

 øgede betaling af landsdelssceneamterne skønnes rimelig i betragtning af, at  

 de hidtidige erfaringer har vist, at disse amter mod en symbolsk betaling har  

 gjort udstrakt brug af Det rejsende Landsteaters skuespilforestillinger.
I  

 sæson 1987/88 blev således godt 38 pct. af Det rejsende Landsteaters  

 skuespilforestillinger opført i de amtskommuner, der driver landsdelsscener.
 For at fastholde den nye turneteaterinstitutions forpligtelse over for  

 børneteatret foreslås det i stk. 2, at institutionen skal afsætte 25 pct. af  

 det samlede budget efter fradrag af fællesudgifter til rejsende børneteater  

 og opsøgende teater.
På finansloven for finansåret 1989 er der opført statslige tilskud til Det  

 rejsende Landsteater og Det rejsende Børneteater og opsøgende Teater med ialt  

 23,3 mio. kr. incl. de særlige bevillinger til rejseomkostninger og  

 eksperimenter.
Det er hensigten at forhøje denne bevilling med et beløb på 7  

 mio. kr. til ialt 30,3 mio. kr. årligt.
 Under forudsætning af en tilsvarende bevilling fra amtskommunerne vil Det  

 nye rejsende Landsteater kunne få en samlet økonomisk ramme på 60,6 mio. kr.  

 (niveau medio 89), hvoraf ca. 1,3 mio. kr. forudsættes anvendt til  

 fællesudgifter incl. et vist rådighedsbeløb.
 Af den resterende bevillingsramme skal i følge lovforslaget 25 pct.  

 anvendes til børneteater og opsøgende teater svarende til 14,8 mio. kr.  

 Herved vil der ske en betydelig styrkelse af bevillingsniveauet for de  

 rejsende børneteatre og opsøgende teatre.
Af de resterende 44,5 mio. kr. foreslås 5 mio. kr. afsat til et nyt  

 danseteater.
De resterende 39,5 mio. kr. fordeles som udgangspunkt ligeligt  

 mellem Det danske Teater og Den jyske Opera.
En mindre del af bevillingen kan  

 dog anvendes til optagelse af enkeltforestillinger.
 Med den foreslåede styrkelse af bevillingsniveauet for Det rejsende  

 Landsteater skulle der være åbnet mulighed både for et øget udbud af  

 forestillinger og for en vis nedsættelse af forestillingspriserne, som ønsket  

 af teaterforeningerne.
Til stk. 3 Da statens tilskud ifølge lovforslaget ikke længere skal have sammenhæng  

 med institutionens driftsunderskud, er bestemmelsen om ministeriets budget-  

 og regnskabsgodkendende kompetence ikke gentaget i lovbestemmelsen.
Til § 8 På grundlag af forhandlinger med Amtsrådsforeningen i Danmark vil  

 kulturministeren udfærdige ny bekendtgørelse om Det rejsende Landsteater,  

 hvori vil indgå regler for styrelsens sammensætning, jf. § 6, valgperiode,  

 styrelsens forpligtelser i henseende til beslutning om optagelse af teatre,  

 fordeling af bevillinger, vedtagelse af og kontrol med budgetter og  

 regnskaber etc.
Til kapitel 4 Landsdelsscenerne i Århus, Odense og Aalborg Teaterlovens bestemmelser om landsdelsscenerne i Århus, Odense og Aalborg  

 hidrører fra lov nr. 241 af 4. juni 1970 om teatervirksomhed med den ændring  

 der gennemførtes ved lov nr. 333 af 26. juni 1975.
 Efter den gældende lov dækkes underskuddet ved driften af de tre  

 landsdelsscener med 50 pct. af staten og 50 pct. af vedkommende amtskommune.
 De lokale myndigheder fastsætter ifølge den gældende lov tilskudsniveauet  

 for landsdelsscenerne og træffer dermed beslutning om størrelsen af de  

 statslige tilskud til de tre landsdelsscener.
 De samlede statstilskud til landsdelsscenerne i Århus, Odense og Aalborg  

 andrager ifølge regnskaberne for sæson 1987/88:
 Lovrevisionsudvalget har ingen forslag til ændring af den bestående  

 tilskudsordning, som efter udvalgets opfattelse har givet et godt grundlag  

 for de pågældende scener.
 Ministeriet er for så vidt enig med udvalget i dette synspunkt, men anser  

 det for nødvendigt at fremsætte forslag, der giver staten mulighed for  

 fremover at styre sine udgifter til de tre landsdelsscener.
Det foreslås derfor, at den eksisterende ordning med underskudsdækning  

 ophæves og erstattes af en ordning, hvorefter de 3 scener fortsat drives med  

 tilskud fra staten og vedkommende amtskommune, men hvor staten fikserer sit  

 tilskud, så der bliver tale om et fast årligt tilskud.
Dette tilskud  

 reguleres herefter med en procentsats, der fastsættes af Kulturministeriet  

 for det enkelte år.
Samtidig indbygges det i ordningen, at statens tilskud  

 ikke kan overstige 50 pct. af det samlede offentlige tilskud til den enkelte  

 landsdelsscene.
Amtkommunerne skal også fremover være budget- og  

 regnskabsgodkendende myndighed.
Til § 9 Bestemmelsen svarer til den gældende lovs § 12, stk. 1 og 2 med den  

 ændring, at det udtrykkelig fastslås, at det er et naturligt led i  

 landsdelsscenernes virksomhed, at de gennem eksperimenterende virksomhed og  

 særlige initiativer skal medvirke til at udvikle teaterkunsten.
I konsekvens  

 heraf er bestemmelsen i den gældende teaterlovs § 11, stk. 3, hvorefter der  

 kan ydes særlig statsstøtte til en landsdelsscene til fremme af den  

 eksperimenterende virksomhed eller særlige initiativer ikke medtaget i  

 lovforslaget.
Til § 10 Til stk. 1 Bestemmelsen indebærer, at landsdelsscenernes tilskudsordning ændres fra  

 at være en ordning med automatisk underskudsdækning til en fast  

 tilskudsordning.
Hensigten hermed er at give de offentlige myndigheder en  

 bedre mulighed for styring af udgifterne.
Endvidere opnås, at der åbnes  

 mulighed for større dispositionsfrihed for den enkelte landsdelsscene, idet  

 f.eks. driftsoverskud som følge af en særlig vellykket sæson eller som følge  

 af opnåede besparelser i driftsudgifterne med den foreslåede ordning vil  

 kunne overføres til næstfølgende sæson til imødegåelse af eventuelle  

 driftsunderskud eller til f.eks. opsætning af særlige udgiftskrævende  

 forestillinger.
Til stk. 2 Bestemmelsen fastslår, at staten i forbindelse med den almindelige  

 budgetlægning fastlægger det tilskud, der skal ydes til landsdelsscenerne.
 Den hidtidige fordeling af støtten til landsdelsscenerne med 50 pct. fra  

 vedkommende amtskommune og 50 pct. fra staten opgives.
I lovforslaget fastslås det dog, at statens procentvise andel af det  

 samlede offentlige tilskud til den enkelte scene ikke kan udvides i forhold  

 til den nuværende.
Det må fortsat være således, at det er den lokale  

 interesse i og vilje til at støtte en landsdelsscene, der danner grundlag for  

 det statslige tilskud.
Til stk. 3 Ifølge bestemmelsen er det fortsat amtskommunen, der er budget- og  

 regnskabsgodkendende myndighed i forhold til den enkelte landsdelsscene.
Til § 11 Bestemmelsen svarer til den gældende lovs § 13, stk. 1, bortset fra at  

 reglen om kompetence til vedtægtsgodkendelse er flyttet til § 27, stk. 1.
Til kapitel 5 Den storkøbenhavnske teaterstøtteordning Til § 12 En væsentlig del af teatrene i hovedstadsområdet - i alt 10 teatre -  

 modtager driftsstøtte som medlemmer af Den storkøbenhavnske Landsdelsscene.  

 Ordningen, der blev etableret ved lov af 26. juni 1975, bygger på en  

 økonomisk solidaritet landsdelsscenens teatre imellem, og på, at underskud  

 ved driften af landsdelsscenen dækkes med 40 pct. af staten og 60 pct. af  

 Københavns Amtskommune og Københavns og Frederiksberg kommuner.
De lokale  

 myndigheder fastsætter ifølge den gældende lov tilskudsniveauet for Den  

 storkøbenhavnske Landsdelsscene og træffer dermed beslutning om størrelsen af  

 de statslige tilskud til landsdelsscenen.
Udviklingen inden for landsdelsscenens teatre i de seneste år såvel  

 kunstnerisk som økonomisk har gjort det klart, at en opretholdelse af den  

 nuværende ordning med underskudsdækning og indbyrdes solidaritet ikke længere  

 er hensigtsmæssig.
Der har bl.a. været tale om et fortsat fald i billetsalget  

 siden 1981-82.
Ministeriet har derfor indledt forhandlinger med de øvrige tilskudsydere,  

 Københavns Amtskommune og Københavns og Frederiksberg kommuner om en ændret  

 tilskudsordning, der forudsætter, at de enkelte teatre drives som  

 selvstændige enheder uden ret til fra tilskudsyderne at opnå dækning af  

 eventuelle underskud.
Bevillingsniveauet for det enkelte teater forudsættes  

 normalt fastsat for en periode på 4 år.
Statens tilskud fikseres, således at der bliver tale om et fast årligt  

 tilskud, der reguleres med en procentsats, der fastsættes af  

 Kulturministeriet for det enkelte år.
Samtidig indbygges det i ordningen, at  

 statens tilskud ikke kan overstige 40 pct. af det samlede offentlige tilskud  

 til ordningen.
Til kapitel 6 Egnsteatre Til § 13 Teaterlovens bestemmelser om egnsteaterstøtte, §§ 16 og 16 b, hidrører fra  

 lov nr. 211 af 23. maj 1979 med en senere ændring ved lov nr. 292 af 6. juni  

 1984.
 Bestemmelserne, der trådte i kraft den 1. januar 1980, indebærer, at der  

 ydes 50 pct. statsrefusion af de udgifter, som kommuner og amtskommuner  

 afholder til drift af egnsteatre, der udøver virksomhed som børneteater og  

 opsøgende teater.
Lovbestemmelserne om egnsteater havde det hovedsigte at stimulere de  

 decentrale tendenser, der op gennem 70'erne var blevet tydelige inden for  

 gruppeteatret, og som betød en prioritering af geografisk tilknytning til en  

 bestemt egn og dens befolkning.
Samtidig ønskede man at animere de kommunale  

 og amtskommunale myndigheder til et øget engagement på dette område.
Der er i de forløbne år oprettet en lang række egnsteatre.
Pr. 1. januar  

 1989 udbetales således statsrefusion til 30 egnsteatre.
 Der er i de sidste 3 år afholdt følgende statslige udgifter til  

 egnsteaterrefusion:
 Det må imidlertid konstateres, at egnsteatrene ikke er spredt jævnt ud  

 over hele landet, idet ialt 20 af de 30 egnsteatre er oprettet inden for de  

 områder, hvor der i dag også drives landsdelsscenevirksomhed.
 Der synes således at være en tilbøjelighed til, at egnsteatrene  

 koncentreres i de store byområder, hvor der i forvejen er et betydeligt udbud  

 af teater.
 Med henblik på at modvirke denne tendens og sikre en bedre geografisk  

 spredning af den statslige støtte til egnsteatrene, foreslås det at begrænse  

 den automatiske refusionsordning således, at der ikke længere gives  

 automatisk statsrefusion af kommuners og amtskommuners udgifter til driften  

 af egnsteatre, der er beliggende i Københavns amt, Københavns og  

 Frederiksberg kommuner, Fyns amt, Århus amt og Nordjyllands amt.
 For egnsteatre inden for disse områder åbnes der til gengæld mulighed for  

 at få støtte fra Teaterrådet, jf. bestemmelsen i lovforslagets § 16.
Statsrefusionen til de egnsteatre, der fremover vil være omfattet af  

 ordningen, ydes fortsat kun inden for et maksimum, der fastsættes i en  

 tekstanmærkning til finansloven.
Det maksimumsbeløb, hvoraf der ydes  

 statsrefusion, er for øjeblikket 3.610.000 kr., men foreslås nedsat til 2  

 mio. kr.
Bestemmelsen i den gældende lov, hvorefter det er en betingelse for  

 statsrefusion, at der er tale om et egnsteater, der udøver virksomhed som  

 børneteater og opsøgende teater, er ikke medtaget i lovforslaget.
Stedfundne  

 undersøgelser viser, at en række af de teatre, der støttes som egnsteatre  

 efter den gældende ordning, ikke har børneteater og opsøgende teater som  

 hovedbestanddel af deres repertoire.
Ministeriet er af den opfattelse, at et  

 egnsteater fremover må defineres som et teater for en hel egns befolkning, og  

 ikke kun for en bestemt aldersgruppe, og at den væsentligste del af  

 teatervirksomheden bør ligge inden for egnen eller lokalområdet.
Egnsteatrene  

 vil således kunne varetage opgaver som opsøgende teater, teater for børn og  

 unge, voksenteatervirksomhed, samarbejde med amatører, egnsspil og deltagelse  

 i dramapædagogisk arbejde.
Til kapitel 7 Teaterrådet Til § 15 Bestemmelsen fastslår, at Teaterrådet som hidtil skal være et rådgivende  

 organ såvel for Kulturministeriet som for andre offentlige myndigheder i  

 sager om teaterforhold.
 Rådet skal fortsat af egen drift kunne tage teaterspørgsmål op til  

 behandling og udtale sig herom.
 Efter lovforslaget skal Teaterrådet fremover afgive indstilling til  

 styrelsen for Det rejsende Landsteater vedrørende optagelse af børneteatre og  

 opsøgende teatre samt enkeltforestillinger i Det nye rejsende Landsteater,  

 jf. lovforslagets § 6. Derimod bortfalder rådets opgaver vedrørende  

 fordelingen af de hidtidige særlige statsbevillinger til eksperimenterende  

 virksomhed, der ikke agtes opretholdt.
Til § 16 Bestemmelsen er ny og indebærer, at Teaterrådet inden for en beløbsramme  

 fastsat på de årlige finanslove kan yde tilskud til driften af egnsteatre,  

 der er beliggende i de kommuner og amtskommuner, der ikke mere kan få  

 statsrefusion af deres udgift til egnsteaterdrift efter bestemmelsen i  

 lovforslagets § 13.
 Det drejer sig om egnsteatre i Københavns amt, Københavns og Frederiksberg  

 kommuner, Fyns amt, Århus amt og Nordjyllands amt.
 Til dette formål afsættes en bevilling på 9,4 mio. kr. årlig til  

 Teaterrådet (pris- og lønniveau 1989).
Rådets tilskud vil for det enkelte egnsteater ikke kunne overstige et  

 maksimumsbeløb, der i 1989 pris- og lønniveau udgør 1 mio. kr.
Dette beløb  

 svarer til det beløb, der maksimalt kan ydes i statsrefusion til egnsteatre,  

 der er omfattet af bestemmelsen i § 13.
 Rådets tilskud til det enkelte egnsteater vil heller ikke kunne overstige  

 halvdelen af det samlede offentlige tilskud til det pågældende egnsteater,  

 idet oprettelse eller opretholdelse af disse teatre fortsat må være baseret  

 på et betydeligt lokalt engagement.
 Ved fordelingen af bevillingen skal Teaterrådet lægge vægt på, at der  

 opnås en rimelig geografisk spredning af støtten.
Til § 17 Bestemmelsen er ny og indebærer en sammenfatning af bestemmelserne i den  

 gældende lov om Teaterrådets støtteområder.
 Teaterrådet fordeler i dag støtte til turneteatervirksomhed uden for Det  

 rejsende Landsteater (§ 15), støtte til børneteater og opsøgende teater (§ 16  

 c), opera- og balletvirksomhed uden for Det Kongelige Teater og Den jyske  

 Opera (§ 17), anden teatervirksomhed (§ 18) og eksperimenterende virksomhed  

 (§ 19). Desuden administrerer rådet lånebevillingen i henhold til §§ 22 og 23  

 og fordeler stipendier i henhold til lovens § 31.
 Til hvert af disse støtteområder er der knyttet en bestemt bevilling,  

 hvoraf nogle er fastlagt i selve loven til at skulle udgøre en bestemt  

 procentdel af bevillingen i det enkelte finansår til Det Kongelige Teater (§§  

 16 c og 19).
 Lovrevisionsudvalget har i sin betænkning peget på, at den stærke  

 udspecificering af bevillingerne giver en uheldig låsning til bestemte  

 definitioner, der er upraktisk for teatrets og den enkelte teatervirksomheds  

 udvikling.
 Dette medfører for det første en uklar situation for ansøgerne, der ofte  

 må sammenstykke deres budgetter via parallelle eller supplerende ansøgninger  

 til flere bestemmelser inden for bevillingsområdet.
 For det andet medfører det for Teaterrådet en kompliceret administration  

 og begrænser navnlig rådets muligheder for at anlægge en helhedsvurdering på  

 området.
Bestemmelsen er derfor udformet således, at det 16 alene fastlægges,  

 hvilke formål der skal tilgodeses ved Teaterrådets støttevirksomhed, men uden  

 at støtten til de enkelte formål nærmere dimensioneres.
Herved opnås en  

 smidiggørelse af reglerne således, at Teaterrådets administration kan gøres  

 mere fleksibel i forhold til den kunstneriske udvikling.
Til stk. 1, nr. 1 og 2 I bestemmelserne fastslås det, at Teaterrådet kan støtte  

 turneteatervirksomhed og opsøgende teatervirksomhed uden for Det rejsende  

 Landsteater og stationær virksomhed uden for Det Kongelige Teater,  

 provinslandsdelsscenerne og den storkøbenhavnske teaterstøtteordning.
 Det understreges herved, at Teaterrådets hovedopgave er at støtte  

 teaterlivets udfoldelse uden for de faste institutionsteatre.
Til nr. 3 Som noget nyt foreslås det i bestemmelsen, at Teaterrådet skal yde støtte  

 til fremme af ny dansk dramatik.
Efter den gældende lovs § 28 kan der ydes støtte til fremme af dansk  

 dramatik.
Til denne bestemmelse er knyttet en finanslovbevilling, der på FL  

 1989 udgør 573.400 kr.
Denne bevilling anvendes i dag udelukkende til de  

 såkaldte »antagelseshonorarer« til dramatikere, der har fået et  

 værk antaget ved et af de teatre, hvor honoraraftalerne i dag ikke anses for  

 tilfredsstillende.
 Bevillingen fordeles af Kulturministeriet efter indstilling fra Danske  

 Dramatikeres forbund, og der ydes 15.000 kr. for et helaftenskuespil og 7.500  

 kr. for et mindre værk.
 Lovrevisionsudvalget finder det principielt uheldigt, at der således  

 gennem lovgivningens støtteordning efterfølgende gribes ind på et område, der  

 bør reguleres på aftalemæssig basis mellem de berørte parter, og hvor  

 udgifterne må indgå i de enkelte teatres budgetter.
 Man vil derfor finde det mere rimeligt, om de bevillinger, som kan  

 tilvejebringes til formålet, rettes mod at stimulere skabelsen af og  

 produktionen af forestillinger med ny dansk dramatik, for også på dette  

 område at fremme en kvalitativ udvikling.
 På denne baggrund foreslås det, at den gældende ordning med de nævnte  

 »antagelseshonorarer« ophæves, og at der i stedet gives Teaterrådet  

 mulighed for at yde støtte til særlige initiativer, der kan virke til fremme  

 af ny dansk dramatik.
 Der tænkes herved navnlig på støtte til etablering af  

 husdramatikerordninger inden for de forskellige teaterformer eller  

 gennemførelse af dramatisk »laboratorie«-virksomhed i tilknytning  

 til en teatervirksomheds daglige arbejde.
 Desuden bør der skabes grundlag for bestilling af værker, således at  

 teatret får mulighed for at bære risikoen for, at værket ikke egner sig til  

 opførelse.
Til nr. 4 Efter den gældende lovs § 22 kan Teaterrådet yde lån til indretning og  

 forbedring af bestående bygninger eller lokaler, der anvendes til  

 teaterformål.
Lånene ydes mod sikkerhed i den faste ejendom eller anden passende  

 sikkerhed.
I den gældende lovs § 23 er der desuden hjemmel til, at  

 Teaterrådet kan yde lån til anskaffelse og modernisering af teknisk udstyr.  

 Disse lån ydes mod pantesikkerhed i løsøret.
 Det tekniske udstyr - typisk lys- og lydudstyr og biler - overgår til  

 ministeriet mod kvittering af pantebrevet, såfremt låntageren ophører med  

 teatervirksomhed.
Lånene er rente- og afdragsfri.
Lånevilkårene tages op til overvejelse  

 hvert 5. år.
Lånene nedskrives, således at der fortsat er overenstemmelse  

 mellem lånebeløbets størrelse og værdien af det udstyr, der er anskaffet for  

 lånet.
Pantebrevet kvitteres uden modydelse, når det pågældende løsøre er  

 nedslidt.
Teaterrådet skal efter lovforslagets bestemmelse fortsat kunne yde lån til  

 indretning af bygninger til teaterformål på de hidtidige vilkår.
Der skønnes  

 ikke på nuværende tidspunkt at kunne afsættes midler til etablering af den af  

 lovrevisionsudvalget foreslåede konsulentordning for teaterbygningers  

 indretning, men en sådan ordning vil eventuelt senere kunne etableres.
 Med hensyn til støtte til anskaffelse af teknisk materiel bemærkes, at den  

 gældende låneordning med tinglyst pantesikkerhed er en ordning, der for  

 låntagerne er forbundet med ikke ubetydelige udgifter til lysning af  

 pantebrevene og ofte også til advokatbistand.
 For staten er ordningen forbundet med en omfattende admininistration, dels  

 i Teaterrådet og dels i Hypotekbanken som administrator af statens lån.
 Den gældende låneordning må ses som udtryk for et ønske om at søge at  

 sikre, at det pågældende materiel ved en teatervirksomheds ophør kan  

 overføres til brug for anden teatervirksomhed.
 Fordelene ved låneordningen må imidlertid anses for begrænsede i forhold  

 til de ulemper og udgifter ordningen indebærer.
Det foreslås derfor i overensstemmelse med lovrevisionsudvalgets  

 indstilling at støtte til anskaffelse af teknisk materiel for fremtiden i de  

 tilfælde, hvor der er tale om større anskaffelser, ydes som ekstraordinært  

 tilskud i anskaffelsesåret, og at driftstilskuddene i øvrigt ydes med sådanne  

 beløb, at det er muligt for det enkelte teater løbende at forny og udskifte  

 nedslidt udstyr.
Tilskud til disse formål skal dog under visse omstændigheder  

 kunne kræves tilbagebetalt helt eller delvist, jf. bestemmelsen i stk. 4.
Bestemmelsen i den gældende lovs § 21 om ydelse af lån til opførelse eller  

 erhvervelse af bygninger til teaterformål og til arealerhvervelser i  

 forbindelse hermed foreslås ikke opretholdt.
Der har i årenes løb været  

 stillet meget få midler til rådighed efter denne bestemmelse, og ansvaret for  

 tilvejebringelse af den ydre ramme for teaterbygninger bør i fremtiden ligge  

 hos de lokale myndigheder.
 Heller ikke bestemmelsen i den gældende lovs § 23, stk. 2, der giver  

 hjemmel til at oprette en maskinstation for teaterteknisk udstyr er medtaget  

 i lovforslaget.
 Erfaringerne har vist, at der ikke er basis for oprettelse af en sådan  

 maskinpark, bl.a. fordi teatrenes behov for at råde over teknisk materiel er  

 koncentreret om de samme perioder.
Til nr. 5 Bestemmelsen giver Teaterrådet hjemmel til også at yde støtte til andre  

 formål end de, der er angivet i nr. 1-4, hvis rådet finder, at disse formål  

 kan fremme det generelle sigte med teaterloven.
 Som eksempler på sådanne formål kan nævnes stipendier til kunstnerisk og  

 anden videreuddannelse inden for teaterområdet samt støtte til  

 publikationsvirksomhed, herunder udgivelse af teatertidsskrifter og støtte  

 til planlægning og forberedelse af udenlandske gæstespil.
Kulturministeriet har hidtil støttet enkelte bogudgivelser i henhold til  

 den gældende lovs § 29, der giver hjemmel til at yde støtte til formål, der  

 kan fremme teaterinteressen.
Herudover er der som et led i ministeriets  

 generelle støtte over tipsmidlerne til udgivelse af tidsskrifter ydet støtte  

 til udgivelse af teatertidsskriftet »Teater 89«.
Dette støtteområde  

 foreslås nu henlagt til Teaterrådet.
Rådet bør også i et vist begrænset omfang kunne yde en støtte, der gør det  

 muligt at arbejde på lidt længere sigt med forberedelse af  

 festivalaktiviteter og gæstespil fra udlandet.
Selve finansieringen af  

 konkrete gæstespil må derimod fortsat ske ved særlige tilskud fra  

 ministeriets internationale bevillinger, fra lokal side eller ved  

 sponsorstøtte.
Til stk. 2 Bestemmelsen er ny og fastslår, at Teaterrådet skal varetage sin opgave  

 med fordeling af støtte til de formål, der er nævnt i stk. 1, uden ensidighed  

 og herunder være opmærksom på det musikdramatiske område, der også rummer  

 danseområdet.
Rådet skal i øvrigt varetage følgende hensyn:
 En væsentlig del af midlerne skal anvendes til teatervirksomhed, der  

 henvender sig til børn og unge.
 Der skal lægges vægt på at fremme en bred geografisk spredning af  

 aktiviteterne.
 Der skal lægges vægt på at fremme udvikling af nye teaterformer og anden  

 eksperimenterende virksomhed.
 Teaterrådet administrerer i dag en bevilling på ca. 20 mio. kr., og heraf  

 anvendes ca. 8 mio. kr. til teater for børn og unge.
 Det forudsættes, at rådet fremover gennemsnitlig anvender den samme støtte  

 som hidtil til dette formål, men således at der bliver mulighed for at  

 indbygge en fleksibilitet i det enkelte år, hvis det skønnes hensigtsmæssigt.
Til stk. 3 I bestemmelsen fastslås det, at Teaterrådet skal kunne støtte både løbende  

 teaterdrift og enkeltprojekter.
Teaterrådet kan yde sin støtte enten i form  

 af tilskud eller som en garantisum til dækning af et eventuelt underskud ved  

 et arrangement.
Til indretning af lokaler til teaterformål kan der fortsat  

 ydes lån, jf. bemærkningerne til stk. 1.
Teaterrådet bør tilstræbe en ændring af den hidtidige bevillingspraksis,  

 således at teatervirksomheder med en vis regelmæssig drift får mulighed for  

 at arbejde på basis af flerårige budgetter.
En sådan ordning vil forbedre  

 teatrenes planlænging og forenkle administrationen.
Til stk. 4 Med forslaget ønskes der skabt mulighed for, at et teater, der har  

 modtaget tilskud til anskaffelse af teknisk udstyr m.v., men opgiver  

 teaterdriften inden for et kortere åremål, f.eks. 5 år, skal kunne forpligtes  

 til enten at tilbagebetale lånet helt eller delvis eller at aflevere det for  

 tilskuddet indkøbte udstyr til Teaterrådet.
Også andre ændringer i  

 forudsætningerne for tilskudsydelsen, f.eks. salg af det for tilskuddet  

 indkøbte udstyr, skal kunne udløse tilbagebetalingspligt.
Til § 18 Bestemmelsen fastslår, at det er Teaterrådet, der har den endelige  

 administrative afgørelse vedrørende fordelingen af de midler, som på de  

 årlige finanslove bliver afsat til rådets støttevirksomhed.
 Teaterrådet var indtil 1984 alene et rådgivende organ for kulturministeren  

 vedrørende fordeling af teaterstøtte.
Ved en ændring af teaterloven i 1984 fik rådet imidlertid tillagt  

 kompetencen til at træffe endelig afgørelse om fordeling af støtte i henhold  

 til en række bestemmelser i teaterloven.
Denne delegation af  

 beslutningskompetencen på en række nærmere angivne områder til Teaterrådet  

 foreslås opretholdt ved lovforslaget, jf. dog lovforslagets § 20.
Til § 19 Til stk. 1 Bestemmelsen svarer til den gældende lovs § 32 og indebærer, at  

 Teaterrådet uændret skal bestå af 5 personer valgt af kulturministeren for en  

 periode af 4 år uden mulighed for genbeskikkelse.
 Lovrevisionsudvalget havde i sin betænkning stillet forslag om etablering  

 af et kontaktudvalg i tilknytning til Teaterrådet beskikket af ministeren  

 efter forslag fra de betydende organisationer, institutioner og  

 interessegrupper inden for dansk teater.
 Ministeriet er imidlertid af den opfattelse, at hensynet til den  

 igangværende afbureaukratisering gør det mindre hensigtsmæssigt at oprette  

 nye større tilsynsorganer inden for den offentlige sektor.
Der vil ved sammensætningen af rådet som hidtil blive lagt vægt på, at  

 medlemmerne tilsammen repræsenterer kulturel teatermæssig og administrativ  

 indsigt.
Men der tilsigtes ikke en udpegning af rådets medlemmer som  

 repræsentanter for forskellige dele af dansk teaterliv.
Af hensyn til kontinuiteten af Teaterrådets arbejde har det været  

 overvejet tidsmæssigt af forskyde de enkelte rådsmedlemmers afgang.
Dette  

 skønnes dog ikke hensigtsmæssigt, men det må til gengæld tilstræbes, at et  

 nyt råd udpeges i hvert fald et halvt år førend det gamle råd skal fratræde.
Til stk. 2 og 3 Bestemmelserne svarer til den gældende lovs § 33, stk. 3 og 4.
Til § 20 Den foreslåede bestemmelse svarer til § 15 i lov om musik, jf.  

 lovbekendtgørelse nr. 505 af 22. juli 1987, og skal modvirke eventuelle  

 tendenser hos Teaterrådet til i længere eller kortere perioder at  

 nedprioritere enkelte teaterområder, der har bred folkelig og politisk  

 opbakning.
Til kapitel 8 Teaterabonnementsordningen m.v.
Den gældende abonnementsordning Grundlaget for den landsdækkende teaterabonnementsordning er den gældende  

 lovs § 27, hvorefter staten og amtskommunerne yder tilskud til godkendte  

 publikumsorganisationer til nedsættelse af billetpriserne i forbindelse med  

 faste teaterabonnementer samt til organisationernes administration af sådanne  

 ordninger.
Teaterabonnement kan tegnes af enhver, der er tilmeldt et  

 folkeregister i Danmark.
Publikumsorganisationerne skal godkendes af  

 amtsrådet.
Endvidere er der hjemmel til at yde statstilskud til centrale  

 organisationer af teaterpublikum.
 De nærmere regler om abonnementsordningen findes i ministeriets  

 bekendtgørelse nr. 478 af 12. november 1985 om den landsdækkende  

 teaterabonnementsordning.
 I henhold til § 27, stk. 3, er der i 1988, uafhængig af  

 teaterabonnementsordningen og dennes administration, ydet statstilskud til  

 følgende organisationer m.v.:
 Statens samlede udgift i 1988 i henhold til teaterlovens § 27, herunder  

 til publikumsorganisationer udgjorde 26.262.998 kr.
Lovrevisionsudvalgets forslag Udvalget har stillet forslag om, at amtskommunerne helt skal overtage  

 finansieringen af abonnementsordningen, mens staten alene betaler tilskuddene  

 til dækning af de turnerende teatres produktions- og administrationsudgifter.  

 Udvalget finder det imidlertid samtidig vigtigt at fastholde  

 abonnementsordningen som en landsdækkende ordning.
Der må derfor fastsættes  

 visse rammer for ordningens indhold, herunder bestemmelser om dens  

 obligatoriske dele.
Såvel for at lette administrationen som for at gøre det  

 enkelt for borgerne, bør rabatsatserne være så få som mulige.
Udvalget foreslår, at teaterabonnementsordningen over alt i landet skal  

 omfatte 1. En abonnementsordning, der skal omfatte mindst 3 forestillinger.
 2. En ungdomsrabatordning, der giver unge adgang til at købe billetter med  

 rabat uden at have tegnet abonnement.
 Udover disse obligatoriske ordninger kan der lokalt i de enkelte amtsråd  

 træffes beslutning om etablering af supplerende ordninger, hvorved der kan  

 varetages særlige sociale og kulturpolitiske hensyn.
 Efter lovrevisionsudvalgets opfattelse bør publikum desuden have adgang  

 til Det Kongelige Teaters forestillinger i København på samme vilkår som til  

 de teaterforestillinger, der i øvrigt indgår i den landsdækkende  

 teaterabonnementsordning.
Forslag til ændret abonnementsordning Ministeriet er enig med lovrevisionsudvalget i, at en forenkling af  

 abonnementsordningen må anses for ønskelig.
Samtidig kan man dog tilslutte  

 sig udvalgets forslag om, at ordningen fortsat bør være landsdækkende og  

 omfatte visse obligatoriske minimumsbestemmelser.
Udvalgets forslag om, at abonnementsordningen helt overgår til amtslig  

 finansiering, skulle ses i sammenhæng med forslaget om, at staten fuldt ud  

 overtog udgifterne til den turnerende teaterinstitution.
Da dette forslag  

 ikke gennemføres, vil det ikke være muligt uden kompensation at pålægge  

 amterne alene at opretholde abonnementsordningen.
 Da staten samtidig anser det for nødvendigt at få mulighed for at styre  

 sine udgifter til abonnementsordningen, er lovforslaget udformet i  

 overensstemmelse med det herom i 1984 fremsatte forslag, der dog ikke blev  

 gennemført.
Lovforslaget har til formål at give såvel staten som den enkelte  

 amtskommune mulighed for at styre de med abonnementsordningen forbundne  

 udgifter.
Samtidig tilsigtes en forenkling af administrationen af ordningen,  

 idet det overlades til amtskommunerne - indenfor nærmere fastsatte rammer -  

 at træffe beslutning om indholdet og omfanget af de tilbud, der skal gives  

 borgerne.
 Der er ikke på nuværende tidspunkt økonomisk mulighed for at udvide  

 abonnementsordningen til også at omfatte Det Kongelige Teater.
Til § 21 Til stk. 1 Efter denne bestemmelse er det amtskommunerne - i hovedstadsområdet  

 Københavns Amtskommune og Københavns og Frederiksberg Kommuner - der yder  

 tilskud til abonnementsordningen.
Der skal ydes tilskud til nedsættelse af  

 billetprisen ved tegning af abonnement, og endvidere skal der ydes rabat til  

 unge under 25 år.
Disse to rabatformer er de eneste obligatoriske.
De enkelte amtskommuner  

 kan herudover beslutte at supplere disse ordninger med andre  

 billetkøbsordninger, så som anvendelse af rabatkuponer, grupperabat m.v.
Herudover kan amtskommunerne beslutte at yde administrationstilskud til  

 publikumsorganisationerne og i givet fald i hvilken form.
Det hidtil anvendte  

 centralt fastsatte tilskud pr. administreret billet opgives.
Til stk. 2 Statens bidrag til finansiering af ordningen ydes som et på de årlige  

 finanslove fastsat tilskud til amtskommunerne og Københavns og Frederiksberg  

 kommuner.
Statstilskuddet til abonnementsordningen vil blive fordelt mellem  

 de enkelte amtskommuner og kommuner i henhold til de senest foreliggende  

 oplysninger om deres udgifter til ordningen.
 Statens tilskud til den enkelte amtskommune eller kommune kan dog højst  

 andrage 50 pct. af de udgifter, der har været afholdt til  

 abonnementsordningen.
Til stk. 3 De nærmere regler for abonnementsordningen fastsættes af kulturministeren  

 efter forhandling med Amtsrådsforeningen i Danmark og Københavns og  

 Frederiksberg kommuner.
 Kulturministeriet vil ved disse forhandlinger have som udgangspunkt, at  

 rabatten ved tegning af abonnement til mindst 3 forestillinger skal udgøre  

 mindst 33 1/3 pct.
 Tilsvarende vil ministeriet have som forudsætning, at den rabat, som skal  

 ydes til børn og unge under 25 år, skal være på mindst 50 pct.
 Rabatten ved eventuel anvendelse af andre billetkøbsordninger fastsættes  

 af amtskommunerne.
Herved gøres ordningen fleksibel, således at den enkelte amtskommune kan  

 beslutte, hvorledes man indenfor en given økonomisk ramme bedst kan  

 imødekomme lokale behov.
Det vil f.eks. være muligt at beslutte, at der ydes  

 en procentuel mindre rabat til de dyreste billetter.
Salg af teaterbilletter med rabat i henhold til abonnementsordningen  

 tænkes fortsat varetaget af teaterforeningerne.
Stationære teatre vil dog som  

 hidtil selv kunne udbyde deres forestillinger indenfor abonnementsordningen.
 Administration af abonnementsordningen for de københavnske teatre tænkes  

 fremover varetaget af den tværkommunale organisation, som er nævnt i § 12.
 De lokale myndigheder tager i forbindelse med godkendelsen af budgetter  

 for publikumsorganisationerne m.v. stilling til billetpriserne.
Til stk. 4 I henhold til denne bestemmelse skal der fortsat kunne ydes statstilskud  

 til centrale publikumsorganisationer.
Tilskuddet til Teatercentrum i Danmark  

 vil fremover blive ydet i henhold til bestemmelsen i lovforslagets § 23, stk.  

 3.
Til kapitel 9 Særlige bestemmelser om børneteater og opsøgende teater Til § 22 Til stk. 1 Bestemmelsen i stk. 1 opretholder ordningen i den gældende lovs § 16 d,  

 hvorefter staten refunderer 50 pct. af kommunernes og amtskommunernes  

 udgifter ved køb af forestillinger af børneteater og opsøgende teater.
Til stk. 2 Stk. 2 indeholder en ny bestemmelse om, at kulturministeren efter  

 forhandling med Kommunernes Landsforening, Amtsrådsforeningen i Danmark og  

 Københavns og Frederiksberg kommuner fastsætter nærmere regler for  

 refusionsordningen.
Ved disse forhandlinger vil Kulturministeriet som  

 udgangspunkt have et ønske om at sikre, at ordningen bringes til at fungere  

 på en sådan måde, at de enkelte købere af forestillingerne - eksempelvis  

 skoler, biblioteker etc. - umiddelbart nyder godt af, at de har købt en  

 teaterforestilling, som er omfattet af ordningen.
Til § 23 Bestemmelsen er uændret i forhold til den gældende lovs § 16 e.
 Det må anses for hensigtsmæssigt, at den generelle information om  

 børneteater - herunder udsendelse af sæsonbrochure med børneteatrenes  

 repertoire, udgivelsen af Børneteateravisen samt arrangement af den årlige  

 Børneteaterfestival m.v. - fortsat varetages af udvalget for Børneteater og  

 opsøgende Teater og dettes sekretariat, Teatercentrum i Danmark.
Til kapitel 10 Amatørteatre Det danske amatørteater er inde i en meget positiv udvikling.
Der har  

 således i de seneste år været en kraftig aktivitetsforøgelse, både med hensyn  

 til antal og omfang, ligesom der er sket en forbedring af det  

 kvalitetsmæssige niveau for aktiviteterne.
Herom vidner bl.a. de mange egns- og lokalspil, der i 1988 i forbindelse  

 med 200 års dagen for stavnsbåndets ophævelse blev opført landet over.
Langt  

 over 100 lokalspil med ca. 9.000 deltagende amatører samlede således omkring  

 170.000 tilskuere.
 Af afgørende betydning for denne udvikling har været amatørscenernes  

 centrale organisation, Dansk Amatør Teater Samvirke (DATS).
 DATS varetager kursusvirksomhed og informations- og sekretariatsarbejde  

 samt rådgivende virksomhed dels via samvirkets ansatte konsulenter, dels via  

 de ulønnede kredskonsulenter (erfarne teateramatører). DATS har endvidere  

 oprettet det nu selvstændige teaterforlag DRAMA samt ydet støtte ved  

 etablering af den selvejende institution Theatre Traffic of Scandinavia.
 For så vidt angår økonomisk støtte til amatørteaterområdet har der  

 udviklet sig en opgavefordeling, der indebærer, at staten yder støtte til  

 DATS og initiativer herfra, mens amtskommuner og primærkommuner støtter  

 henholdsvis det amtslige og lokale amatørteaterarbejde.
Den statslige bevilling til amatørteater efter teaterlovens § 26 udbetaler  

 ministeriet således direkte til DATS.
Denne bevilling er for 1989 fastlagt  

 til 1.760.000 kr. svarende til 0,85 pct. af bevillingen i samme år til Det  

 Kongelige Teater.
Fra staten modtager samvirket herudover støtte i henhold til fritidsloven  

 og af tipsmidlerne.
Tilskuddet efter fritidsloven går til delvis dækning af  

 lønudgifterne for de ansatte konsulenter samt til afholdelse af kurser med  

 henblik på uddannelse af lærere og ledere i fritidsundervisning.
Siden starten af 1980-erne har DATS sammen med Danske Dramatikeres Forbund  

 administreret en forsøgsbevilling fra tipsmidlerne på 200.000 kr. om året til  

 samarbejde mellem på den ene side amatørscener, foreninger og skoler og på  

 den anden side danske dramatikere med henblik på at fremme ny dansk dramatik  

 på dette område.
Denne bevilling har i betydelig grad medvirket til at  

 stimulere fremkomsten af nye egns- og lokalspil.
Gennem en årrække er der af tipsmidlerne desuden ydet støtte til DATS til  

 aflønning af konsulent m.v. til samvirkets internationale samarbejde i  

 tilknytning til Theatre Traffic of Scandinavia.
Denne institution har siden  

 1975 formidlet udenlandske gæstespil i Danmark og i et vist omfang i det  

 øvrige Norden.
Gæstespillene er formidlet med vægt på kunstnerisk kvalitet og  

 har i en række tilfælde været kombineret med pædagogisk virksomhed, kurser  

 o.l.
 Lovrevisionsudvalget har foreslået, at amatørteatret styrkes  

 bevillingsmæssigt for at fremme en fortsat kvalitativ udvikling på området.
 For så vidt angår den statslige støtte i henhold til teaterloven finder  

 udvalget, at der navnlig bør lægges vægt på en udbygning af  

 konsulentfunktionen samt på mulighederne for at støtte projekter, der  

 indebærer et samarbejde med professionelle teaterkunstnere.
 Det vil også være ønskeligt, at der tilvejebringes bevilling til udbygning  

 af den kursusvirksomhed, som DATS forestår, herunder kurser til  

 videreuddannelse af landsorganisationens kredskonsulenter.
 Udvalget anbefaler, at den årlige bevilling fastsættes på grundlag af et  

 budgetforslag fra DATS, idet udvalget er af den opfattelse, at støttens  

 omfang må fastsættes efter en konkret vurdering af de foreslåede aktiviteter,  

 og således ikke sættes i et procentuelt forhold til bevillingen til Det  

 Kongelige Teater.
 Kulturministeriet er enig i disse synspunkter, og det foreslås, at støtten  

 til amatørteater forøges med 500.000 kr. årlig, jf. bilag 1.
Til § 24 Bestemmelsen svarer til den gældende lovs § 26 bortset fra, at den nye  

 bestemmelse ikke indeholder en regel om, at støtten skal fastsættes til 0,85  

 pct. af den bevilling, der i samme finansår ydes til Det Kongelige Teater.
Til kapitel 11 Teateruddannelse Til § 25 Bestemmelsen er ny.
 Statens Teaterskole har hidtil været drevet i henhold til den gældende  

 teaterlovs § 30. Da skolen er en statsinstitution, finder man det rigtigst at  

 give skolen selvstændig status i teaterloven.
Statens Teaterskole blev oprettet i 1968 som statslig institution under  

 Kulturministeriet.
Skolen varetager grunduddannelse af skuespillere,  

 instruktører og scenografer.
Instruktør- og scenografuddannelsen er 4-årige uddannelser.
Fra  

 undervisningsåret 1986-87 ændredes skuespilleruddannelsen fra at være en  

 3-årig uddannelse til en 4-årig uddannelse.
 Teaterskolens samlede antal elever vil, når skuespilleruddannelsen er  

 fuldt udbygget, udgøre ca. 50 elever.
 Statens Teaterskole ledes af en rektor, der samarbejder med Skolerådet om  

 skolens forvaltning.
Forslaget tilsigter ikke ændringer i teaterskolens hidtidige stilling og  

 opgaver.
Samtidig er lovforslaget dog udformet således, at kulturministeren  

 kan beslutte, at skolen kan varetage uddannelse inden for andre fagområder  

 end de nuværende, jf. bemærkningerne til § 26.
Til § 26 Bestemmelsen svarer stort set til den hidtidige lovs § 30, der giver  

 hjemmel for kulturministeren til at yde støtte til  

 teateruddannelsesvirksomhed uden for de statslige institutioner.
 Støtte i henhold til bestemmelsen har hidtil været ydet til  

 skuespillerskolerne i Odense og Århus, Odin Teatret og Tukak Teatret samt til  

 efter- og videreuddannelser.
Skuespillerskolerne i Odense og Århus Da Statens Teaterskole blev oprettet i 1968 besluttedes det samtidigt at  

 videreføre skuespillerskolerne ved landsdelsscenerne i Odense og Århus.
Det  

 forudsattes, at disse skoler alene skulle varetage skuespilleruddannelse, og  

 at denne uddannelse skulle være på niveau med den skuespilleruddannelse, der  

 blev etableret ved Statens Teaterskole.
Dette omtaltes i bemærkningerne til  

 den hidtil gældende teaterlovs § 30.
Staten har i overensstemmelse hermed i en lang årrække ydet tilskud til  

 driften af de 2 skuespillerskoler, der tillige modtager tilskud fra Fyens  

 amtsråd og Århus amtsråd.
Det statslige tilskud har udgjort 75 pct. af de  

 samlede driftsudgifter under forudsætning af, at de resterende 25 pct. blev  

 ydet af vedkommende amtsråd.
Denne udgiftsfordeling forudsættes opretholdt.
 Tilskuddene ydes i henhold til budgetter, der er godkendt af de  

 tilskudsgivende myndigheder.
 Statens tilskud androg i 1988 2,7 mio. kr. til Skuespillerskolen i Odense  

 og 2,3 mio. kr. til Skuespillerskolen i Århus.
 Det samlede elevtal andrager ca. 25 ved hver af skolerne.
I skuespillerskolernes vedtægter fastsættes de nærmere regler om skolernes  

 uddannelse og drift.
Vedtægterne godkendes af de tilskudsgivende myndigheder.  

 Skuespilleruddannelsen ved skolerne i Odense og Århus er ændret fra at være  

 en 3-årig uddannelse til en 4-årig uddannelse, således at disse uddannelser  

 er på niveau med skuspilleruddannelsen på Statens Teaterskole.
 Lovrevisionsudvalget går i sin betænkning ud fra, at de to  

 skuespillerskoler videreføres og finder generelt, at de bør arbejde efter  

 samme overordnede principper som Statens Teaterskole.
 Ministeriets forslag er på linje med denne opfattelse.
Alternative uddannelser Staten har gennem en årrække ydet støtte til den alternative uddannelse,  

 der finder sted på Nordisk Teaterlaboratorium/Odin Teatret og på Tukak  

 Teatret.
 Uddannelse på Odin Teatret, der dels omfatter træning og uddannelse af  

 egne skuespillere og dels en bredere pædagogisk virksomhed for interesserede  

 fra hele verden ved afholdelse af seminarer, udgivelse af publikationer m.v.,  

 har siden 1970/71 været støttet efter teaterlovens § 30. Tilskuddet i 1988  

 androg 970.000 kr.
Uddannelsen, der er 4-årig, sigter imod at uddanne en teatermedarbejder,  

 der både kan fungere som skuespiller, som pædagog eller som leder af en  

 teatergruppe.
Odin teatret har siden 1967 uddannet 31 teatermedarbejdere.
Tukak Teatrets elevskole blev godkendt i 1975 som uddannelsessted for  

 grønlandske skuespillere.
Teatret har udover en 3-årig uddannelse gennemført  

 en kursus- og seminarievirksomhed, som har været åben for deltagelse af  

 teaterarbejdere og skuespillere fra hele verden.
Uddannelsesvirksomheden har været støttet efter teaterlovens § 30, i 1988  

 med 450.000 kr.
Der ydes endvidere støtte af Grønlands Hjemmestyre.
 Elevskolen har siden 1975 uddannet 38 skuespillere, 1 teaterleder og 2  

 teknikere.
 Ministeriet er enig med lovrevisionsudvalget, der har peget på, at det er  

 vigtigt, at der fortsat er mulighed for at yde støtte til forskellige former  

 for alternativ uddannelse og forskning i teatrets udtryk.
Efter- og videreuddannelseskurser Støtten har været ydet til efter- og uddannelseskurser, arrrangeret af  

 Dansk Skuespillerforbund, Sammenslutningen af Scenografer, Instruktører og  

 Filmarbejdere, Teaterteknikerforbundet og Danske Dramatikeres Forbund.  

 Endvidere har der været ydet støtte til gennemførelsen af det balletseminar,  

 der arrangeres hver sommer af International Ballet Seminar.
 Den samlede støtte til efter- og videreuddannelsesvirksomhed androg i 1988  

 ca. 800.000 kr.
Lovrevisionsudvalget har påpeget, at der er tale om en  

 uddannelsesaktivitet, som er af stor betydning for opretholdelsen af og  

 fremme af dansk teaters kvalitative niveau.
Der vil også i de kommende år,  

 uanset der jf. nedenfor som forsøg gennemføres grunduddannelser på nogle af  

 disse områder, fortsat være et behov for efter- og videreuddannelseskurser.
Etablering af nye uddannelser Teaterlovrevisionsudvalget anfører, at en styrkelse af  

 uddannelsesaktiviteterne på en række områder vil være et af de væsentligste  

 midler til at fremme teatrets kvalitative udvikling.
Udvalget fremhæver  

 behovet for, at der etableres en teaterteknikeruddannelse, en grunduddannelse  

 inden for »moderne dans« og andre ikke klassiske danseformer samt  

 en dramatikeruddannelse.
Teaterteknikeruddannelsen Der har ikke hidtil eksisteret en almen, organiseret uddannelse af  

 teaterteknikere.
Teaterlovrevisionsudvalget har fundet det meget væsentligt, at der  

 etableres en egentlig uddannelse for teaterteknikere.
På baggrund af de  

 betydelige investeringer i teaterteknik, der er foretaget de senere år, er  

 der et påtrængende behov for uddannede teknikere, og udvalget foreslår, at  

 der påbegyndes en uddannelse for 3 teknikere på Statens Teaterskole med en  

 undervisningsplan på 3-4 år over en 2-3 års forsøgsperiode.
Ministeriet er enig i disse overvejelser.
Ministeriet er derfor indstillet  

 på at skabe økonomisk grundlag for at iværksætte en 4-årig forsøgsuddannelse  

 for teaterteknikere ved Statens Teaterskole.
En uddannelse for 3 elever vil  

 kunne påbegyndes i 1990 og tænkes opbygget af en bred basisdel, korte  

 praktikperioder og en specialisering inden for regissørområdet og lys- og  

 lydteknik.
Forsøgsuddannelsen vil efter en periode blive taget op til  

 vurdering.
Udgifterne til forsøgsuddannelsen vil, når den er fuldt udbygget,  

 blive ca. 1,2 mio. kr. årligt.
Herudover vil der det første år blive en  

 investeringsudgift til udstyr på ca. 0,5 mio. kr.
Danseuddannelse uden for Det Kongelige Teater Lovrevisionsudvalget påpeger, at det gennem en årrække har været erkendt,  

 at der er et stort behov for uddannelser i dans uden for Det Kongelige  

 Teaters undervisning.
Man finder, at der ved etablering af en alternativ  

 danseuddannelse primært må satses på den moderne dans, hvor der i dag ikke er  

 uddannelsesmuligheder i Danmark.
Udvalget er inde på, at der kan være  

 kulturpolitiske fordele forbundet med en placering af en sådan ny aktivitet  

 uden for København og peger derfor på muligheden af, at en uddannelse i  

 moderne dans placeres i Århus i tilknytning til et hjemsted for et nyt fast  

 dansekompagni.
Ministeriet er indstillet på at afsætte midler med henblik på etablering -  

 som en forsøgsordning - af en uddannelse i moderne dans.
Ministeriet agter at  

 nedsætte et udvalg med repræsentanter for det pågældende dansemiljø, der  

 inden for en nærmere fastsat økonomisk ramme skal fremlægge forslag til det  

 konkrete indhold af en sådan uddannelse.
 Der er ikke herved taget stilling til den geografiske placering, men  

 uddannelsen kan efter ministeriets opfattelse allerede af pladsmæssige  

 årsager ikke tænkes placeret på Statens Teaterskole, hvorimod en placering i  

 tilknytning til Dansens Hus kunne være en mulighed.
Dansens Hus Dansens Hus har siden 1985 fungeret som et forsøgsprojekt med det primære  

 formål at gennemføre træning for professionelle dansere og stille  

 prøvefaciliteter til rådighed for dansere og dansegrupper inden for det  

 professionelle alternative danseteater.
Forsøgsprojektet har været  

 finansieret ved en kombination af støtte fra Kulturministeriets tipsmidler og  

 Teaterrådet.
For sæsonen 1988-89 har Dansens Hus modtaget en samlet støtte på  

 550.000 kr.
 Det er ministeriets opfattelse at den forløbne forsøgsperiode med Dansens  

 Hus har bekræftet behovet for et sådant træningscenter for den moderne  

 professionelle dans i Danmark.
Ministeriet agter derfor inden for rammerne af de beløb, der i henhold til  

 lovforslaget stilles til rådighed for teateruddannelsesformål m.v. at afsætte  

 en bevilling på 500.000 kr. til videreførelse af Dansens Hus på det hidtidige  

 grundlag.
Den hidtidige støtte fra tipsmidlerne forudsættes opretholdt.
Dramatikeruddannelse Teaterlovrevisionsudvalget har overvejet forskellige muligheder for at  

 stimulere produktionen og kvaliteten af ny dansk dramatik og har i denne  

 forbindelse peget på, at der eventuelt sideløbende med et egentligt  

 uddannelsesforløb på Statens Teaterskole bør etableres en værkstedsordning  

 for dramatikere på teaterskolen som en selvstyrende afdeling.
 Ministeriet finder bl.a. under hensyn til dramtikernes meget forskellige  

 baggrund, at det vil være rimeligt at afprøve et sådant kortere og mere  

 målrettet uddannelsesforløb, inden der eventuelt tages stilling til en  

 egentlig grunduddannelse for dramatikere.
 Ministeriet er derfor indstillet på at afsætte midler til gennemførelse af  

 et 2-årigt forsøg med en værkstedsordning (drama - workshop).
 Lederen, der udpeges af en bestyrelse med repræsentanter for de berørte  

 organisationer m.v., skal være en instruktør eller dramaturg med interesse  

 for at udvikle ny dansk dramatik, og den pågældende skal i givet fald kunne  

 være den, der er ansvarlig for dramatikeruddannelsens forløb.
 Projekterne forudsættes ført frem til en reading, med professionelle  

 skuespillere og scenografer, for forfatteren og et inviteret professionelt  

 publikum.
Ministeriet anser det ikke for muligt bl.a. af lokalemæssige årsager at  

 etablere en sådan værkstedsordning som en selvstyrende afdeling på Statens  

 Teaterskole, men vil overveje en anden lokalemæssig løsning.
Den løbende  

 administration af ordningen tænkes varetaget af Danske Dramatikeres forbund.  

 Om den i øvrigt foreslåede støtte til fremme af ny dansk dramatik henvises  

 til bemærkningerne til § 17.
Til kapitel 12 Generelle vilkår for støtte efter kapitel 3-7 Den gældende lovs § 7 og § 8, stk. 2, hvori der er opstillet krav om, at  

 en person, der driver teatervirksomhed, skal have de fornødne teatermæssige  

 og administrative forudsætninger herfor, og at et selskab, en forening eller  

 en selvejende eller kommunal institution, der driver teatervirksomhed, skal  

 have det nødvendige økonomiske grundlag for sin virksomhed, foreslås ophævet.  

 Det må forudsættes, at offentlige tilskudsydere også uden lovkrav herom vil  

 forvisse sig om tilstedeværelsen af disse forudsætninger, forinden der gives  

 tilskudstilsagn.
 Også den gældende lovs § 10 om teaterlederens pligt til at give  

 oplysninger om teatervirksomhedens økonomi m.v. foreslås ophævet, idet  

 tilskudsyderen også uden lovmæssigt grundlag må antages at kunne opnå sådanne  

 oplysninger.
Til § 27 Til stk. 1 Bestemmelsen svarer til den gældende lovs § 8, stk. 1, dog med den  

 ændring, at kompetencen til godkendelse af vedtægter, der hidtil i alle  

 tilfælde har ligget hos kulturministeren, nu foreslås tillagt den offentlige  

 hovedtilskudsyder.
Ydes der lige store tilskud fra flere offentlige  

 tilskudsydere, skal den af disse, der har den regnskabsgodkendende  

 kompetence, godkende vedtægterne.
Dette indebærer, at vedtægterne for institutioner, der oppebærer støtte  

 efter kapitel 3 og kapitel 4, skal godkendes af amtskommunerne, at  

 institutioner, der støttes efter kapitel 5 skal have godkendt deres vedtægter  

 af den tværkommunale organisation, og at institutioner, der støttes efter  

 kapitel 6, skal have deres vedtægter godkendt af den amts- eller  

 primærkommune, der er hovedtilskudsyder.
Institutioner, der modtager støtte  

 efter kapitel 7, skal have deres vedtægter godkendt af Teaterrådet, medmindre  

 det drejer sig om egnsteater, hvis vedtægter godkendes af den amts- eller  

 primærkommune, der er hovedtilskudsyder.
Til stk. 2 Bestemmelsen er ny og nødvendiggjort af hensyn til opfyldelse af eller  

 undtagelse fra reglerne i fondslovgivningen.
Denne lovgivnings krav om  

 tilvejebringelse af en kapital på 200.000 - 300.000 kr. som forudsætning for  

 den registrering af selvejende institutioner, der bl.a. fritager de i en  

 selvejende institutions drift implicerede - ofte ulønnede - personer for  

 personlig hæftelse, indebærer en alvorlig indskrænkning af mange selvejende  

 teaterinstitutioners funktionsmuligheder.
 For institutioner, der er omfattet af fondsloven, gælder kapitalkravet  

 alene, hvis de er oprettet efter 1. januar 1985, medens alle institutioner,  

 der er omfattet af erhvervsfondsloven, har skullet opfylde denne lovs  

 kapitalkrav senest ved udgangen af 1987.
 De vedtægtsbestemmelser, der kan danne grundlag for undtagelse fra  

 fondslovgivningen, omhandler krav om, at regnskaber skal revideres af en  

 statsautoriseret eller registreret revisor, at vedtægtsændringer med  

 Justitsministeriets samtykke skal godkendes af den offentlige  

 hovedtilskudsyder, der tillige skal godkende bestyrelsens sammensætning samt  

 budgetter og regnskaber, at institutionens ledelse er forpligtet til at give  

 tilskudsyderne enhver oplysning om institutionens økonomi, som måtte blive  

 forlangt, og at tilskudsyderen skal godkende beslutning om opløsning af  

 institutionen.
 Det forudsættes, at den hidtidige praksis opretholdes med hensyn til  

 undtagelse fra fondslovene for allerede eksisterende selvejende  

 institutioner, med hvilke offentlig myndighed indgår aftale om kontrol og  

 tilsyn.
 Vedtægtsændringer skal fortsat godkendes af Justitsministeriet, selv om en  

 selvejende institution er undtaget fra fondslovgivningen.
Til § 28 Til stk. 1 Bestemmelsen svarer til den gældende lovs § 8, stk. 3, men er justeret,  

 således at den også dækker kollektiv ledelse.
Kompetencen til  

 ledergodkendelse m.v. foreslås tillagt den offentlige hovedtilskudsyder, jf.  

 bemærkningerne til § 25, stk. 1.
Til stk. 2 Bestemmelsen erstatter den gældende lovs § 9. Den ændrede formulering  

 skyldes ophævelse af tilladelsessystemet samt den omstændighed, at mange  

 selvejende institutioner nu ledes kollektivt.
Til kapitel 13 Ikrafttrædelse Til § 29 Til stk. 1 En omstillingsperiode på cirka et halvt år fra lovforslagets forventede  

 vedtagelse indtil 1. januar 1990 er nødvendig og tilstrækkelig for en del af  

 lovens støtteområder, medens det for andre områder, hvis støttebehov er  

 relateret til sæsoner (1. juli - 30. juni), anses for hensigtsmæssigt først  

 at lade loven få virkning fra begyndelsen af sæsonen 1990-91.
Til stk. 2 Ud over den nugældende teaterlov foreslås de bestemmelser i lov om Det  

 Kongelige Teater og om oprettelsen af en kulturel fond, der vedrører Det  

 Kongelige Teater, ophævet.
Herved ophæves sidstnævnte lov i sin helhed, idet  

 dens øvrige bestemmelser - §§ 7-9 - foreslås ophævet i § 5 i det samtidig  

 fremsatte forslag til lov om Den kulturelle Fond og om visse bevillinger på  

 ophavsretsområder.
Til § 30 Bestemmelsen fastslår i modsætning til den gældende teaterlov, at loven  

 ikke kan sættes i kraft for Grønland, da teaterområdet må betragtes som  

 overgået til det grønlandske hjemmestyre i lighed med de øvrige kulturelle  

 områder ved hjemmestyrelovens ikrafttræden i 1979.
 Bilag 1.
 Oversigt over de bevillingsmæssige ændringer som følge af lovforslaget.
 Lovforslaget medfører ikke bevillingsmæssige merudgifter, men der er  

 gennem besparelser på visse områder tilvejebragt mulighed for at tilgodese  

 særlige formål inden for andre af teaterlovens områder.
 Den skematiske oversigt er i 1989 pris- og lønniveau.
