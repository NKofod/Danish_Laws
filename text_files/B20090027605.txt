Bekendtgørelse om vederlag og pension m.v. for de danske medlemmer af Europa-Parlamentet I medfør af § 4 i lov om vederlag og pension m.v. for de danske medlemmer af Europa-Parlamentet, jf. lovbekendtgørelse nr. 255 af 19. marts 2004, fastsættes følgende:
§ 1. Fra tidspunktet for ikrafttræden af statutten for Europa-Parlamentets medlemmer, jf.
Europa-Parlamentets afgørelse af 28. september 2005 (2005/684/EF, Euratom), har § 1 i lov om vederlag og pension m.v. for de danske medlemmer af Europa-Parlamentet kun virkning for medlemmer, der i medfør af statuttens artikel 25 har valgt at være omfattet af den hidtidige nationale ordning i hele mandatperioden.
 § 2. Fra tidspunktet for ikrafttræden af statutten for Europa-Parlamentets medlemmer har § 2 i lov om vederlag og pension m.v. for de danske medlemmer af Europa-Parlamentet kun virkning for medlemmer, der i medfør af statuttens artikel 25 har valgt at være omfattet af den hidtidige nationale ordning i hele mandatperioden, og for medlemmer, der udtræder ved valget til Europa-Parlamentet i 2009, og som i forbindelse hermed er berettiget til eftervederlag.
 § 3. Fra tidspunktet for ikrafttræden af statutten for Europa-Parlamentets medlemmer har § 3 i lov om vederlag og pension m.v. for de danske medlemmer af Europa-Parlamentet kun virkning for pensionsret, der er optjent indtil tidspunktet for statuttens ikrafttræden, og for pensionsret, der optjenes af medlemmer, der i medfør af statuttens artikel 25 har valgt at være omfattet af den hidtidige nationale ordning i hele mandatperioden.
 § 4. Finansministeren kan indgå aftale med Europa-Parlamentet om overførelse af optjente pensionsrettigheder fra den danske stat til Europa-Parlamentet, jf. artikel 28, stk. 2, i statutten for Europa-Parlamentets medlemmer.
 § 5. Bekendtgørelsen træder i kraft den 14. juli 2009, der er førstedagen af den valgperiode for Europa-Parlamentet, der begynder i 2009.
