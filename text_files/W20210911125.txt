Arbejdsmiljøklagenævnet fastholdt påbud om, at unødig støjbelastning i produktionshallen skal undgås.
Støjniveauet skal holdes så lavt, som det er rimeligt i forhold til den tekniske udvikling Resume Arbejdsmiljøklagenævnet vurderede, at arbejdet i produktionshallen ikke var planlagt, tilrettelagt og udført sundhedsmæssigt fuldt forsvarligt for de ansatte.
 Nævnet vurderede, at de ansatte var udsat for unødig støjbelastning, og at der ikke var truffet effektive foranstaltninger til at nedbringe støjen i produktionshallen.
 Nævnet lagde vægt på, at der var et kraftigt støjniveau, som kom fra brug af forskellige maskiner, herunder fræsere, rundsave, tykkelseshøvl mv.
 Nævnet lagde også vægt, at produktionshallen består af hårde overflader, herunder betongulve, gipsloft og vægge af upudsede mursten, og at der som følge deraf var dårlig akustik i hallen.
 Nævnet lagde desuden vægt på oplysningen om, at det nævnte maskineri var i gang flere timer hver dag, og at produktionshallen ikke var indrettet med decideret lyddæmpende materiale.
 Nævnet lagde endelig vægt på, at det var teknisk muligt at dæmpe støjkilderne i produktionshallen, fx ved opsætning af lydabsorberende materiale på vægge og loft og ved brug af støjskærme ved støjende maskiner, og at høreværn er en subsidiær løsning på beskyttelse mod unødig støj.
 Arbejdstilsynet skulle ikke dokumentere, at støjniveauet var over 85 dB(A), da der var tale om et påbud om at undgå unødig støj.
Unødig støjbelastning er en støjbelastning, som kan dæmpes med rimelige tekniske eller organisatoriske midler.
Unødig støjbelastning kan forekomme både under og over grænseværdien.
 Afgørelsen blev truffet af en enstemmigt nævn.
Den konkrete afgørelse [Adressat udeladt] I har klaget over Arbejdstilsynets afgørelse af den 1. november 2019 om unødig støj.
 Arbejdsmiljøklagenævnet har nu afgjort sagen på møde den 30. juni 2020.
 Resultatet er:
 Arbejdsmiljøklagenævnet fastholder Arbejdstilsynets afgørelse af 1. november 2019 med påbud til jer om, at unødig støjbelastning i produktionshallen [adresse udeladt], skal undgås.
Støjniveauet skal holdes så lavt, som det er rimeligt i forhold til den tekniske udvikling.
 Det betyder, at nævnet er kommet til samme resultat som Arbejdstilsynet.
 Nævnets afgørelse skal efterkommes senest den 4. januar 2021.
 Tilbagemelding skal ske til Arbejdstilsynet senest den 11. januar 2021.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejdet i produktionshallen på [adresse udeladt], ikke er planlagt, tilrettelagt og udført sundhedsmæssigt fuldt forsvarligt for de ansatte.
 Nævnet vurderer, at de ansatte er udsat for unødig støjbelastning.
 Nævnet vurderer, at der ikke er truffet effektive foranstaltninger til at  nedbringe støj i produktionshallen.
Hvad er afgørende for resultatet Nævnet lægger vægt på, at Arbejdstilsynet ved tilsynsbesøg den 5. september 2019 i produktionshallen på [adresse udeladt], konstaterede, at der var et kraftigt støjniveau, som kom fra brug af forskellige maskiner, herunder fræsere, rundsave, tykkelseshøvl mv.
Der arbejdede 8 ansatte i produktionshallen.
 Nævnet lægger også vægt, at Arbejdstilsynet konstaterede, at produktionshallen består af hårde overflader, herunder betongulve, gipsloft og vægge af upudsede mursten, og at der som følge deraf var dårlig akustik i hallen.
 Nævnet lægger videre vægt på, at Arbejdstilsynet konstaterede, at det er svært at føre en samtale, når der er støj i hallen, og at de ansatte benytter høreværn.
 Nævnet lægger desuden vægt på, at produktionshallen var 1000 m2, og at Arbejdstilsynet konstaterede, at støjen kunne høres, uanset om lyden blev frembragt i den anden ende af hallen.
 Nævnet lægger tillige vægt på, at Arbejdstilsynet supplerende har oplyst i genvurdering af 14. februar 2020, at det nævnte maskineri er i gang flere timer hver dag, og at produktionshallen ikke er indrettet med decideret lyddæmpende materiale.
 Nævnet lægger endelig vægt på, at det er teknisk muligt at dæmpe støjkilderne i produktionshallen, fx ved opsætning af lydabsorberende materiale på vægge og loft og ved brug af støjskærme ved støjende maskiner, og at høreværn er en subsidiær løsning på beskyttelse mod unødig støj.
Nævnet er opmærksom på jeres oplysninger om, at produktionshallen er indrettet med henblik på at skabe en god akustik.
I henviser i den forbindelse til jeres billeder fra hallen.
 Oplysningerne fører ikke til en ændret vurdering, da Arbejdstilsynets konstaterede, at der er en dårlig akustik i produktionshallen, og at det er teknisk muligt at dæmpe støjkilderne i hallen.
Om reglerne Det følger af arbejdsmiljøloven, at arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Det fremgår af reglerne om beskyttelse mod udsættelse for støj i forbindelse med arbejdet, at unødig støjbelastning skal undgås.
Støjniveauet under arbejdet, herunder niveauet for infralyd og ultralyd, skal derfor holdes så lavt, som det er rimeligt under hensyntagen til den tekniske udvikling.
 Det følger af reglerne om beskyttelse mod udsættelse for støj i forbindelse med arbejdet, at de akustiske forhold skal være tilfredsstillende.
Bemærkninger til klagen I har anført, at det er muligt at gennemføre en samtale i produktionshallen uden at hæve stemmen.
 I har videre anført, at der ikke er foretaget en faglig vurdering af lydniveauet, og at Arbejdstilsynet ikke har dokumenteret et lydniveau over 85 dB(A).
 I har også anført, at en eventuel opstilling af støjskærme omkring maskinerne vil hindre udsynet og derved gøre det vanskeligt for de ansatte at tilkalde en kollega, når den ansatte har behov for hjælp.
 Arbejdsmiljøklagenævnet skal henvise til Arbejdstilsynets brev af 9. marts 2020, hvor det er oplyst, at der ikke er tale om et påbud om at overholde den absolutte støjgrænse på 85 dB(A), men et påbud om at undgå unødig støj, og at Arbejdstilsynet derfor ikke skal dokumentere, at støjniveauet var over 85 dB(A).
 Nævnte er enig i det af Arbejdstilsynet anførte.
Nævnet bemærker også, at unødig støjbelastning er en støjbelastning, som kan dæmpes med rimelige tekniske eller organisatoriske midler.
Unødig støjbelastning kan forekomme både under og over grænseværdien.
 Nævnet bemærker videre, at Arbejdstilsynet også peger på andre muligheder for at reducere støjniveauet i produktionshallen.
 Nævnet skal i øvrigt henvise til begrundelsen for afgørelsen.
Bemærkninger til Arbejdstilsynets sagsbehandling Nævnet bemærker, at Arbejdstilsynet i sin afgørelse har anført et mangelfuldt regelgrundlag for påbuddet.
Arbejdstilsynet burde også have henvist til § 38, stk. 1, i lov om arbejdsmiljø samt til § 9, stk. 2, i bekendtgørelse om beskyttelse mod udsættelse for støj i forbindelse med arbejdet.
 Nævnet vurderer, at denne fejl i sagsbehandlingen ikke har betydning for afgørelsens gyldighed, da det ikke har haft betydning for virksomhedens forståelse for, hvad der er givet strakspåbud om.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet, samt breve af 3. marts 2020, 17. marts 2020 og 29. maj 2020 fra [navn udeladt] samt brev af 9. marts 2020 fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i bekendtgørelse nr. 674 af 25. maj 2020 af lov om arbejdsmiljø.
Om arbejdets udførelse  § 38, stk. 1, i bekendtgørelse nr. 674 af 25. maj 2020 af lov om arbejdsmiljø.
Om tekniske hjælpemidler  § 45, stk. 1, i bekendtgørelse nr. 674 af 25. maj 2020 af lov om arbejdsmiljø.
Om beskyttelse mod udsættelse for støj  § 9, stk. 1, i bekendtgørelse nr. 63 af 6. februar 2006 om beskyttelse mod udsættelse for støj i forbindelse med arbejdet.
Om at akustiske forhold skal være i orden  § 9, stk. 2, i bekendtgørelse nr. 63 af 6. februar 2006 om beskyttelse mod udsættelse for støj i forbindelse med arbejdet.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] [Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 7 Tekniske hjælpemidler m.v.
 § 45. Maskiner, maskindele, beholdere, præfabrikerede konstruktioner, apparater, redskaber, byggevarer, andre tekniske hjælpemidler og personlige værnemidler skal være indrettet og skal anvendes således, at de sikkerheds- og sundhedsmæssigt er fuldt forsvarlige.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 63 af 6. februar 2006 om beskyttelse mod udsættelse for støj i forbindelse med arbejdet Kapitel 2 Arbejdsgiverens pligter § 9. Unødig støjbelastning skal undgås.
Støjniveauet under arbejdet, herunder niveauet for infralyd og ultralyd, skal derfor holdes så lavt, som det er rimeligt under hensyntagen til den tekniske udvikling.
 Stk. 2. De akustiske forhold skal være tilfredsstillende.
