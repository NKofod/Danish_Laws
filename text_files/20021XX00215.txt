Skriftlig fremsættelse (15. januar  

 2003) Kulturministeren Herved tillader jeg mig for Folketinget at  

 fremsætte:
Forslag til lov om Kunstrådet (Lovforslag nr.
L 128).
 Hovedformålet med lovforslaget er at  

 gennemføre den politiske aftale om en ny struktur for  

 kunststøtten og den internationale kulturudveksling, som regeringen  

 indgik sammen med samtlige af Folketingets partier den 1. oktober 2002.
Aftalen indebærer oprettelsen af Kunstrådet.  

 Kunstrådets formål er at fremme udvikling af kunsten i Danmark og  

 dansk kunst i udlandet.
Dette formål ligger i forlængelse af  

 formålene for de forskellige råd, centre og fonde, der i  

 kunststøttesystemet er oprettet gennem de sidste 40 år som svar  

 på nye udfordringer og behov.
Formålene skal i dag  

 virkeliggøres i et foranderligt og dynamisk kunstnerisk landskab uden  

 fortsat vækst i antallet af institutioner.
Lovforslaget sigter  

 følgelig mod at skabe en organisering af kunststøtten og den  

 internationale kulturudveksling, der er fremtidssikret.
Lovforslag om Kunstrådet skal sikre, at  

 Kunstrådet med et helhedsansvar kan skabe dynamik mellem kunstarterne  

 og sikre en kvalitativt bedre behandling af ansøgninger til  

 tværæstetiske projekter og nyskabende kunst.
Dannelsen af  

 Kunstrådet vil mindske administrationsudgifterne og dermed på  

 længere sigt føre til flere midler til kunstnerisk aktivitet.  

 Endelig vil etableringen af Kunstrådet åbne for en styrket og  

 bedre koordineret indsats i forhold til den internationale kulturudveksling.  

 Kunstrådet får hovedansvaret for en væsentlig del af den  

 internationale kulturudveksling, der tidligere blev varetaget af en lang  

 række forskellige aktører på ministeriets område.  

 Hermed skabes der en naturlig sammenhæng mellem den nationale  

 kunststøtte og de internationale indsatser, og sammenhængene  

 mellem kunstarterne styrkes med respekt for deres egenart og særlige  

 vilkår.
Kunstrådet overtager opgaver fra Statens  

 Musikråd, Teaterrådet, Billedkunstrådet,  

 Litteraturrådet, Internationalt Kulturråd og bestyrelserne for  

 Dansk Musik Informations Center, Center for Dansk Billedkunst og Dansk  

 Litteraturcenter.
Kunstrådet skal derudover overtage visse opgaver fra  

 det nedlagte Kulturministeriets Udviklingsfond samt i mindre omfang fra  

 Kulturrådet for Børn.
Litteraturloven, billedkunstloven,  

 teaterloven og musikloven samt lov om Statens Kunstfond videreføres  

 med de nødvendige konsekvensrettelser, der følger af  

 oprettelsen af Kunstrådet.
Kunstrådet får den endelige administrative  

 afgørelse med hensyn til fordeling af de statslige midler til  

 støtte til kunsten i Danmark og dansk kunst i udlandet, der ikke er  

 omfattet af anden lovgivning.
Det drejer sig således primært om  

 litteratur, teater, billedkunst, musik og andre kunstformer og -udtryk, der  

 kan sidestilles hermed.
Her tænkes særligt på  

 tværæstetisk og nyskabende kunst.
Kunstrådet får  

 tillige til opgave at rådgive og bistå offentlige myndigheder i  

 sager indenfor rådets virkeområde.
Kunstrådet kan endvidere  

 på eget initiativ behandle spørgsmål indenfor rådets  

 virkeområde samt fremsætte erklæringer herom.
Kunstrådet udarbejder efter sin tiltrædelse en  

 handlingsplan for beskikkelsesperioden.
Planen skal godkendes af  

 kulturministeren.
Handlingsplanen skal danne ramme om en løbende  

 dialog mellem kulturministeren og Kunstrådet om mål og midler for  

 tilskudsområdet.
Kunstrådet består af 10 medlemmer.
Til  

 Kunstrådet hører 1 fagudvalg for litteratur, 1 for teater, 1 for  

 billedkunst og 1 for musik.
Disse består af hver 5 medlemmer,  

 fagudvalget af musik dog af 7 medlemmer.
De 4 formænd for fagudvalgene  

 er fødte medlemmer af Kunstrådet.
Til Kunstrådet oprettes  

 desuden et særligt udvalg for dansk billedkunst i udlandet.
Udvalget  

 består af 5 medlemmer.
Der nedsættes et repræsentantskab  

 for Kunstrådet, som har til opgave at udpege et antal medlemmer til  

 Kunstrådet og udvalgene samt at følge Kunstrådets  

 virksomhed.
Kulturministeren udpeger formændene i Kunstrådet og  

 udvalgene.
Kunstrådets repræsentantskab består af medlemmer  

 udpeget af kulturministeren, de politiske partier i Folketinget, Kommunernes  

 Landsforening og Amtsrådsforeningen i Danmark samt af kunstlivets  

 organisationer og institutioner.
Sidstnævnte udgør et flertal i  

 repræsentantskabet.
Ministeren udpeger repræsentantskabets  

 formand blandt medlemmerne.
Medlemmer udpeget af Folketingets partier skal  

 samtidig være medlem af repræsentantskabet for Statens Kunstfond.  

 Repræsentantskabet for Kunstrådet mødes med Kunstfondens  

 repræsentantskab til en årlig drøftelse af  

 Kunstrådets og Kunstfondens virksomhed.
 Idet jeg i øvrigt henviser til lovforslaget med  

 bemærkninger, skal jeg anbefale lovforslaget til Folketingets hurtige  

 og velvillige behandling.
