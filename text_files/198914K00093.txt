Nr BTL 93 Betænkning over Forslag til lov om ændring af lov om ligebehandling af  

 mænd og kvinder med hensyn til beskæftigelse og barselorlov m.v.   

 Nr L 93 1989-90, 1. samling Afgivet af Arbejdsmarkedsudvalget Afgivet: 19900418 Udvalget har behandlet lovforslaget i en række møder og har herunder stillet spørgsmål til arbejdsministeren og justitsministeren, som disse har besvaret skriftligt.
 Herefter indstiller udvalget lovforslaget til vedtagelse  

 uændret.
 Et flertal (udvalget med undtagelse af Fremskridtspartiets medlem) har  

 under udvalgsarbejdet overvejet, hvorvidt det var hensigtsmæssigt at indføre  

 tidsfrister for, hvornår arbejdsgiveren skulle orienteres i de situationer,  

 hvor barnet indlægges på hospital og barselorloven som følge deraf forlænges.  

 Flertallet har valgt at afstå fra at foreslå regler herom, idet man har  

 foretrukket en enkel lovgivning og lagt stor vægt på, at begrebet »uden  

 ugrundet ophold« ikke er anvendt med det formål at stramme de nuværende  

 frister på 2 uger henholdsvis 1 uge.
 Man har endvidere lagt stor vægt på, at bestemmelsen om, at faderen kan  

 placere sin 14-dages orlov, er indsat af hensyn til familiens egen  

 planlægning.
 Det er således faderens ret at lægge orloven i forbindelse med fødslen  

 eller barnets modtagelse i hjemmet.
 Kun i den situation, hvor faderen selv ønsker at ændre tidspunktet for sin  

 orlov, kan der være tale om, at arbejdsgiveren inddrages i planlægningen.
 Et mindretal inden for flertallet (Socialdemokratiets og Socialistisk  

 Folkepartis medlemmer af udvalget) bemærker tillige, at det under  

 udvalgsarbejdet er blevet oplyst, at mellem 10.000 og 15.000 fædre ikke har  

 ret til dagpenge under barselorlov.
 Mindretallet finder det nødvendigt at sikre, at dagpengeretten i  

 forbindelse med barselorlov udvides til at omfatte en bredere del af  

 fædregruppen, eksempelvis fædre, der er gift med studerende eller med  

 hjemmearbejdende mødre.
