Betænkning afgivet af Retsudvalget den 2. juni 2022 Betænkning over Forslag til folketingsbeslutning om en grundig udredning af Danmarks forpligtelser og muligheder i forbindelse med Den Europæiske Menneskerettighedskonvention (EMRK) og afgørelser fra Den Europæiske Menneskerettighedsdomstol (EMD).
 [af Morten Messerschmidt (DF) m.fl.]:
1. Ændringsforslag Venstres medlemmer af udvalget har stillet 1 ændringsforslag til beslutningsforslaget.
2. Indstillinger Et flertal i udvalget (S, SF, RV, EL, FG, IA, SIU og Simon Emil Ammitzbøll-Bille (UFG)) indstiller beslutningsforslaget til forkastelse.
Flertallet vil stemme imod det stillede ændringsforslag.
 Et mindretal i udvalget (V, KF, DF, NB og Karina Adsbøl (UFG)) indstiller beslutningsforslaget til vedtagelse med det stillede ændringsforslag.
 Liberal Alliance, Alternativet, Kristendemokraterne, Moderaterne, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget er tilhængere af menneskerettighederne, både som princip og i form af Den Europæiske Menneskerettighedskonvention og Den Europæiske Menneskerettighedsdomstol.
V mener, at det helt tydeligt er i Danmarks interesse at være en del af et internationalt regelbaseret samfund.
Derfor ønsker V ikke, at Danmark meldes ud af Den Europæiske Menneskerettighedskonvention hverken på kort eller lang sigt.
V støtter derimod en udredning af Danmarks forpligtelser og muligheder i forbindelse med Den Europæiske Menneskerettighedskonvention.
V støtter udredningen, da det vil bidrage til en mere faktabaseret debat om konventionen, og V forventer, at en sådan udredning vil vise, at det er i Danmarks interesse at have tiltrådt Den Europæiske Menneskerettighedskonvention.
V ønsker samtidig, at en sådan udredning også belyser de positive aspekter ved konventionens indvirkning på Danmark, udviklingen i domspraksis, og hvilke muligheder Danmark har for at udfordre den dynamiske fortolkning af menneskerettighederne ved Den Europæiske Menneskerettighedsdomstol.
 V støtter beslutningsforslaget om en udredning, men ser ikke beslutningsforslaget som et skridt hen imod en udmeldelse af konventionen.
Karina Adsbøl (UFG) Karina Adsbøl (UFG) støtter forslaget, idet der er behov for et overblik over, hvad der konkret gælder i forholdet mellem EU og Danmark.
Samtidig støtter Karina Adsbøl ændringsforslaget fra Venstre, idet det naturligvis er vigtigt at få belyst sagen fra flere sider.
4. Ændringsforslag med bemærkninger Ændringsforslag Til teksten Af et mindretal (V), tiltrådt af et mindretal (KF, DF, NB og Karina Adsbøl (UFG)):
 1) Efter litra d indsættes som nye litra:
»e) De positive aspekter ved EMRK's indvirkning på Danmark f) Udviklingen i EMDs domspraksis over de seneste 10 år g) Hvilke muligheder har Danmark for at udfordre den dynamiske fortolkning ved EMD?« [Udvidelse af fokusområde som udredningen skal belyse] Bemærkninger Til nr. 1 Med ændringsforslaget udvides de fokusområder, som udredningen skal belyse, til også af omfatte en afdækning af de positive aspekter ved EMRK's indvirkning på Danmark, udviklingen i domspraksis, og hvilke muligheder Danmark har for at udfordre den dynamiske fortolkning ved Domstolen.
5. Udvalgsarbejdet Beslutningsforslaget blev fremsat den 14. oktober 2021 og var til 1. behandling den 11. februar 2022. Beslutningsforslaget blev efter 1. behandling henvist til behandling i Retsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
Bjørn Brandenborg (S) Thomas Jensen (S) Julie Skovsby (S) Leif Lahn Jensen (S) Rasmus Stoklund (S) Annette Lind (S) Karina Lorentzen Dehnhardt (SF) Lisbeth Bech-Nielsen (SF) Samira Nawa (RV) nfmd.
Susan Kronborg (RV) Rosa Lund (EL) Søren Søndergaard (EL) Aaja Chemnitz Larsen (IA) Aki-Matilda Høegh-Dam (SIU) Kasper Sand Kjær (S) Sikandar Siddique (FG) Preben Bang Henriksen (V) Jan E.
Jørgensen (V) Anne Rasmussen (V) Kenneth Mikkelsen (V) Morten Dahlin (V) fmd.
Michael Aastrup Jensen (V) Kristian Pihl Lorentzen (V) Peter Skaarup (DF) Karina Adsbøl (UFG) Marcus Knuth (KF) Britt Bager (KF) Pernille Vermund (NB) Simon Emil Ammitzbøll-Bille (UFG) Liberal Alliance, Alternativet, Kristendemokraterne, Moderaterne, Sambandsflokkurin og Javnaðarflokkurin havde ikke medlemmer i udvalget.
