Skriftlig fremsættelse (24. januar 2019) Sundhedsministeren (Ellen Trane Nørby):
 Herved tillader jeg mig for Folketinget at fremsætte:
 Forslag til lov om ændring af lov om autorisation af sundhedspersoner og om sundhedsfaglig virksomhed (Regulering af nåleakupunktur på brystkassen og forbud mod konstruktion af kunstig hymen (jomfruhinde)).
(Lovforslag nr.
L 141) Nåleakupunktur kan i dag udføres af alle.
Der har imidlertid været en række sager på akupunkturområdet, hvor personer er kommet til skade efter nåleakupunktur på brystkassen.
Nåleakupunktur på brystkassen kan medføre komplikationer i form af sammenklapning af en eller begge lunger.
For at højne patientsikkerheden i forbindelse med nåleakupunktur på brystkassen foreslås det, at der stilles krav om, at behandleren gennemfører et kursus i at forebygge, erkende og håndtere komplikationer ved behandlingen for at kunne udføre nåleakupunktur på brystkassen.
Kravet om gennemførelse af et kursus vil med forslaget dog ikke omfatte læger og kiropraktorer, som qua deres uddannelse forudsættes at have erhvervet disse kundskaber.
Endvidere foreslås det, at personer, der udfører akupunktur på brystkassen som led i offentlig sygehusbehandling tillige er undtaget fra kravet om gennemførelse af kurset.
Dette skyldes, at regionerne som led i deres driftsherreansvar sikrer, at personalet har de nødvendige kompetencer hertil.
 Med forslaget skal sundhedspersoner som fysioterapeuter, sygeplejersker og jordemødre gennemføre et kursus af en dags varighed, hvilket skyldes deres uddannelsesmæssige baggrund på professionsbachelorniveau, mens øvrige behandlere med forslaget skal gennemføre et 3 dages kursus for at kunne udføre nåleakupunktur på brystkassen.
 Endvidere foreslås det, at behandleren skal give meddelelse til Styrelsen for Patientsikkerhed, når kurset er gennemført, så styrelsen kan føre og offentliggøre en liste over de behandlere, der har gennemført kurset.
 Lovforslaget medfører et strafbelagt forbud mod at udføre nåleakupunktur på brystkassen i strid med kursuskravet.
Regeringen ønsker desuden at aflive myten om hymen som en jomfruhinde, der dækker skedeindgangen og springer ved første samleje.
Myten er særlig udbredt blandt visse dele af befolkningen, hvor det tillægges stor betydning for kvinden og familien som helhed, at jomfruhinden er intakt inden bryllupsnatten.
Dette medfører, at nogle kvinder får foretaget en konstruktion af kunstig hymen.
Samfundet skal ikke legitimere, at man kan få foretaget et kirurgisk indgreb til at skabe en jomfruhinde, som aldrig har eksisteret.
Selvom der kan være gode intentioner bag indgrebet i forhold til at afhjælpe kvindernes situation her og nu, mener regeringen ikke, at det er en acceptabel og holdbar løsning.
Lovforslaget indebærer derfor et strafbelagt forbud mod konstruktion af kunstig hymen.
Forbuddet skal ses i forlængelse af regeringens øvrige initiativer på området.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
