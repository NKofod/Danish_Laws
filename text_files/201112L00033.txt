Fremsat den 21. november 2011 af skatteministeren (Thor Möger Pedersen) Forslag til Lov om ændring af chokoladeafgiftsloven, tobaksafgiftsloven, øl- og vinafgiftsloven og forskellige andre love1) (Afgiftsforhøjelser på chokolade, sukkervarer, is, sodavand, tobak, øl og vin) § 1 I lov om afgift af chokolade- og sukkervarer m.m. (chokoladeafgiftsloven), jf. lovbekendtgørelse nr. 567 af 3. august 1998, som ændret bl.a. ved § 1 i lov nr. 1583 af 20. december 2006, § 1 i lov nr. 524 af 12. juni 2009 og senest ved § 5 i lov nr. 1385 af 21. december 2009, foretages følgende ændringer:
 1. I § 2, stk. 1, nr. 1, ændres »17 kr. og 75 øre« til: »23 kr. og 75 øre«.
 2. § 2, stk. 1, nr. 2, affattes således:
 3. I § 22, stk. 4, nr. 3, ændres »17 kr. og 75 øre« til: »23 kr. og 75 øre«.
 4. § 22, stk. 4, nr. 4, affattes således:
§ 2 I lov om afgift af konsum-is, jf. lovbekendtgørelse nr. 888 af 17. august 2006, som ændret ved § 3 i lov nr. 523 af 17. juni 2008, § 81 i lov nr. 1336 af 19. december 2008 og § 2 i lov nr. 524 af 12. juni 2009, foretages følgende ændringer:
 1. I § 1, stk. 1, nr. 1, ændres »4 kr. og 25 øre« til: »6 kr. og 38 øre«.
 2. I § 1, stk. 1, nr. 2, ændres »3 kr. og 40 øre« til: »5 kr. og 10 øre«.
 3. I § 1, stk. 2, nr. 1, ændres »4 kr. og 25 øre« til: »6 kr. og 38 øre«.
 4. I § 1, stk. 2, nr. 2, ændres »3 kr. og 40 øre« til: »5 kr. og 10 øre«.
§ 3 I lov om afgift af mineralvand m.v., jf. lovbekendtgørelse nr. 109 af 22. januar 2007, som ændret ved § 86 i lov nr. 1336 af 19. december 2008, § 21 i lov nr. 1344 af 19. december 2008, § 3 i lov nr. 524 af 12. juni 2009 og § 7 i lov nr. 1385 af 21. december 2009, foretages følgende ændring:
 1. I § 2, stk. 1, nr. 1, ændres »108« til: »158«.
§ 4 I lov tobaksafgifter (tobaksafgiftsloven), jf. lovbekendtgørelse nr. 635 af 21. august 1998, som ændret bl.a. ved § 2 i lov nr. 1296 af 20. december 2000, § 1 i lov nr. 1063 af 17. december 2002, § 1 i lov nr. 1392 af 20. december 2004, § 4 i lov nr. 524 af 12. juni 2009, § 3 i lov nr. 626 af 11. juni 2010, § 3 i lov nr. 1361 af 8. december 2010 og senest ved § 1 i lov nr. 626 af 14. juni 2011, foretages følgende ændringer:
 1. § 1, stk. 1, nr. 1, affattes således:
»1) For cigaretter: 118,25 øre pr. styk og 1 pct. af detailsalgsprisen, jf. § 28.« 2. I § 1, stk. 1, nr. 2, ændres »618,50« til: »738,50«.
 3. I § 1, stk. 1, nr. 3, ændres »668,50« til: »788,50«.
§ 5 I lov om afgift af øl, vin og frugtvin m.m. (øl- og vinafgiftsloven), jf. lovbekendtgørelse nr. 890 af 17. august 2006, som ændret bl.a. ved § 1 i lov nr. 626 af 11. juni 2010, § 28 i lov nr. 247 af 30. marts 2010 og senest ved § 2 i lov nr. 626 af 14. juni 2011, foretages følgende ændringer:
 1. I § 1, stk. 1, ændres »50,90« til: »63,60«.
 2. I § 3, stk. 2, nr. 1, ændres »3,90« til: »6,03«.
 3. I § 3, stk. 2, nr. 2, ændres »6,87« til: »10,62«.
 4. I § 3, stk. 2, nr. 3, ændres »9,20« til: »14,22«.
 5. I § 3 B, nr. 1, ændres »8,60« til: »7,90«.
 6. I § 3 B, nr. 2, ændres »15,05« til: »13,52«.
 7. I § 3 C, nr. 1, ændres »7,50« til: »5,37«.
 8. I § 3 C, nr. 2, ændres »14,27« til: »10,52«.
§ 6 I lov nr. 1361 af 8. december 2010 om ændring af lønsumsafgiftsloven, momsloven, registreringsafgiftsloven og forskellige andre love (Fremrykning af forhøjelse af lønsumsafgift for finansielle virksomheder, lønsumsafgiftsfritagelse for undervisning på professionshøjskoler, ændring af reglerne om renten af registreringsafgift ved bl.a. forholdsmæssig betaling i forbindelse med leasing), foretages følgende ændring:
 1. § 11, stk. 4, ophæves.
§ 7 Stk. 1. Loven træder i kraft den 1. januar 2012, dog jf. stk. 2.
 Stk. 2. § 4 og § 6 træder i kraft den 1. april 2012.
 Stk. 3. Loven har alene virkning for varer, som efter lovens ikrafttræden udleveres til forbrug fra registrerede virksomheder, angives til fortoldning eller importeres.
 Stk. 4. For cigaretter og røgtobak, som fra den 1. april 2012 til og med den 31. december 2013 udleveres til forbrug fra registrerede virksomheder, angives til fortoldning eller importeres, betales afgift efter tobaksafgiftsloven og efter følgende satser:
 1) For cigaretter: 116,65 øre pr. styk og 1 pct. af detailsalgsprisen, jf. § 28 i tobaksafgiftsloven.
2) For røgtobak, der efter regler fastsat i medfør af § 1, stk. 2, i tobaksafgiftsloven er defineret som groftskåret røgtobak: 722,50 kr. pr. kilogram 3) For røgtobak, som efter regler fastsat i medfør af § 1, stk. 2, i tobaksafgiftsloven er defineret som fintskåret røgtobak: 772,50 kr. pr. kilogram.
Bemærkninger til lovforslaget Almindelige bemærkninger 1. Indledning Lovforslaget er en del af aftalen om finansloven for 2012 mellem regeringen (Socialdemokraterne, Radikale Venstre og Socialistisk Folkeparti) og Enhedslisten.
 Formålet med lovforslaget er at hæve afgifterne på en række usunde fødevarer, samt tobak, øl og vin, til gavn for folkesundheden og for at skaffe finansiering til målrettede offentlige udgifter.
2. Lovforslagets formål og baggrund Danskerne lever i dag i gennemsnit kortere tid end borgerne i de fleste andre OECD-lande.
En bedre folkesundhed opnås bedst ved at forebygge og forhindre, at sygdomme opstår.
Det giver flere gode leveår og større livskvalitet for den enkelte, og samfundet får gavn af et mindre pres på ressourcerne i sundhedsvæsenet.
Samtidig vil bedre forebyggelse betyde færre sygedage, hvilket reducerer arbejdsgivernes og det offentliges udgifter ved sygefravær.
Regeringen vil øge afgifterne på cigaretter, tobaksvarer samt øl og vin.
Rygning og et højt alkoholforbrug er blandt de alvorligste risikofaktorer for sundheden.
Ifølge Forebyggelses- kommissionen kan knap ¼ af alle årlige dødsfald henføres direkte til rygning.
Og et alkoholforbrug, der overskrider Sundhedsstyrelsens anbefalinger, reducerer i gennemsnit levetiden med næsten 5 år.
Regeringen foreslår også at øge afgifterne på usunde fødevarer som chokolade, slik, konsum-is og sodavand.
Usunde fødevarer udgør i dag en stor sundhedsrisiko for danskerne og er en hovedårsag til et for stort indtag af specielt fedt og sukker, ikke mindst blandt personer med lav indkomst, der i forvejen er udsat for livsstilssygdomme.
 Ud over at medvirke til at forbedre befolkningens sundhed indgår afgiftsforhøjelserne i den samlede forhøjelse af skatter og afgifter med 5 mia. kr. i 2013 med henblik på at skaffe finansiering til målrettede offentlige udgifter.
Lovforslaget følges op af et lovforslag om fastsættelse af minimumskrav for antal cigaretter i en cigaretpakke.
Formålet hermed er at sikre, at de foreslåede afgiftsforhøjelser afspejles i forbrugspriserne, og ikke blot omgås ved, at eksempelvis en 20 styk cigaretpakke reduceres til 18 eller 19 styk, og herefter sælges til den samme pris som hidtil.
Regeringen agter at fremsætte lovforslag herom i starten af 2012.
3. Gældende ret 3.1. Chokolade- og sukkervarer Efter lov om afgift af chokolade- og sukkervarer m.m. (chokoladeafgiftsloven) bliver chokolade og sukkervarer pålagt enten en vægtafgift, en råstofafgift eller en dækningsafgift.
Chokolade og sukkervarer i form af slik mv. er omfattet af vægtafgiften.
For varer omfattet af vægtafgiften pålægges en afgift på 17,75 kr. pr. kilogram, hvis indholdet af tilsat sukker i produktet overstiger 0,5 g pr. 100 g, og 14,20 kr. pr. kilogram, hvis indholdet af tilsat sukker i produktet er 0,5 g pr. 100 g eller mindre.
Råstofafgiften pålægges mandler, nødder og kerner.
Afgiftssatsen afhænger af den pågældende vares indplacering i toldtariffen, og af forarbejdningsgraden.
Dækningsafgiften pålægges varer, som ikke i sig selv er afgiftspligtige, men som indeholder afgiftspligtige bestanddele.
Dækningsafgiften sikrer, at færdigvarer, som importeres fra udlandet, og som indeholder afgiftspligtige bestanddele, pålægges samme afgift som de varer, der er produceret i Danmark, og hvor den danske producent typisk ved indkøb af råvarerne har betalt afgift.
Dækningsafgiftssatsen er altså tilrettet, så varer omfattet af dækningsafgiften (importerede varer) pålægges den samme afgift som en tilsvarende vare omfattet af enten vægtafgiften eller råstofafgiften.
3.2. Konsum-is Efter lov om afgift af konsum-is (herefter konsumisafgiftsloven) skal der betales afgift af erhvervsmæssigt fremstillet konsum-is, konsum-is-miks m.m.
Afgiften er 4,25 kr. pr. liter, hvis indholdet af sukker i produktet overstiger 0,5 g pr. 100 milliliter, og 3,40 kr. pr. liter, hvis indholdet af sukker i produktet er 0,5 g pr. 100 milliliter eller mindre.
3.3. Mineralvand Efter lov om afgift af mineralvand m.v. (herefter mineralvandsafgiftsloven) skal der betales afgift af sodavand, limonade og lignende drikkevarer.
Afgiften er 108 øre pr. liter, hvis sukkerindholdet i produktet overstiger 0,5 g pr. 100 milliliter, og 57 øre pr. liter, hvis indholdet af sukker i produktet er 0,5 g pr. 100 milliliter eller mindre.
3.4. Tobak Efter lov nr. 1361 af 8. december 2010 om ændring af lønsumsafgiftsloven, momsloven, registreringsafgiftsloven og forskellige andre love er cigaretter pålagt en stykafgift på 67,50 øre og en værdiafgift, som udgør 21,65 pct. af detailprisen.
Derudover stilles der  uanset den samlede størrelse af styk- og værdiafgiften  krav om, at afgiften på en cigaret som minimum skal udgøre 103,65 øre pr. styk.
Røgtobak er i afgiftsmæssig henseende delt op i henholdsvis groftskåret tobak, som typisk bruges til piberygning m.v., og finskåret tobak, som typisk bruges til hjemmerulning af cigaretter.
Afgiften for røgtobak er udformet som en afgift pr. kilogram, og udgør 602,50 kr. pr. kilogram for groftskåret røgtobak, og 652,50 kr. pr. kilogram for finskåret røgtobak.
Det fremgår af lov om tobaksafgifter (tobaksafgiftsloven), at tobaksafgifterne pr. den 1. januar 2014 vil stige med gennemsnitligt 35 øre pr. 20 styk cigaretter, således at værdiafgiften for cigaretter herefter udgør 22,49 pct. af detailprisen, afgiften for groftskåret røgtobak udgør 618,50 kr. pr. kilogram, og afgiften for finskåret udgør 668,50 kr. pr. kilogram.
De øvrige afgiftssatser beholdes uændret.
 Afgiftsstigningerne pr. 1. januar 2014 stammer fra lov nr. 524 af 12. juni 2009 om ændring af lov om afgift af chokolade- og sukkervarer m.m., lov om afgift af konsum-is, lov om afgift af mineralvand m.v., lov om tobaksafgifter og lov om afgift af øl, vin og frugtvin m.m., og bidrager til finansieringen af den forrige regerings (Venstre og De Konservative) og Dansk Folkepartis skattereform, Forårspakke 2.0.
3.5. Øl og vin Øl og vin pålægges afgift efter lov om afgift af øl, vin og frugtvin m.m. (øl- og vinafgiftsloven). For øl udgør afgiften 50,90 kr. pr. liter 100 pct. ren alkohol, og er for vin opdelt i tre afgiftssatser afhængig af indholdet af alkohol.
Endvidere pålægges mousserende vin og vin- og ølbaserede alkoholsodavand en tillægsafgift.
For mousserende vin udgør afgiften 3,06 kr. pr. liter, mens den for alkoholsodavand er differentieret efter alkoholindhold.
Alkoholsodavand kan være baseret på enten spirtus, øl eller vin.
Tillægsafgiften for alkoholsodavand er sammensat, så den sikrer, at en alkoholsodavand alt i alt pålægges samme afgift, uanset om den er spiritus-, øl- eller vinbaseret.
4. Lovforslaget 4.1. Chokolade- og sukkervarer I chokoladeafgiftsloven foreslås det at forhøje vægtafgifterne med 6 kr. pr. kilogram.
Afgiften på slik og chokolade udgør herefter 23,75 kr. pr. kilogram, hvis indholdet af tilsat sukker overstiger 0,5 g pr. 100 g, og 20,20 kr. pr. kilogram, hvis indholdet af tilsat sukker udgør højst 0,5 g pr. 100 g.
 Dækningsafgiften tilrettes, så danskproducerede og importerede produkter fortsat behandles lige, mens råstofafgiften foreslås bevaret uændret.
 Afgiftsforhøjelserne vil f.eks. medføre, at en plade chokolade på 100 g, som i dag koster 19,95 kr., vil stige til 20,70 kr., mens en pose lakridskonfekt på 600 g, som i dag koster 39,95 kr., vil stige til 44,45 kr.
4.2. Konsum-is I konsumisafgiftsloven foreslås det at hæve afgifterne med 50 pct.
Afgiften udgør herefter 6,38 kr. pr. liter, hvis indholdet af tilsat sukker overstiger 0,5 g pr. 100 milliliter, og 5,10 kr. pr. liter, hvis indholdet af tilsat sukker udgør højst 0,5 g pr. 100 milliliter.
 Afgiftsforhøjelserne vil f.eks. medføre, at en liter is, som i dag koster 14,95 kr., vil stige til ca. 17,60 kr., mens en ispind, som i dag koster 8 kr., vil stige til 8,14 kr.
4.3. Mineralvand I mineralvandsafgiftsloven foreslås det at hæve afgiften på mineralvand med et sukkerindhold, som overstiger 0,5 g pr. 100 milliliter, med 50 øre, så den herefter udgør 158 øre pr. liter.
Satsen for mineralvand med et indhold af tilsat sukker, som udgør højst 0,5 g pr. 100 milliliter, foreslås bibeholdt uændret.
 Afgiftsforhøjelserne vil f.eks. betyde, at en ½ liter sukkerholdig sodavand til 12,95 kr. vil stige til 13,26 kr.
4.4. Tobak Det foreslås at forhøje cigaretafgiften svarende til en gennemsnitlig prisstigning på 3 kr. inkl. moms pr. 20 styk cigaretter.
Konkret foreslås det at nedsætte værdiafgiften til 1 pct. af detailprisen og forhøje stykafgiften til 116,65 øre pr. styk.
Minimumsafgiften, som før udgjorde 103,65 øre pr. styk foreslås på grund af forhøjelsen af stykafgiften ophævet. Ændringen i afgiftsstrukturen, dvs. forholdet mellem styk- og værdiafgift, medfører udover en generel afgiftsforhøjelse også, at prisforskellen mellem de billige og de dyre cigaretmærker mindskes, og de billige cigaretmærker pålægges den største afgiftsstigning.
At de billige cigaretmærker stiger mest, betyder at barrieren for nye rygere bliver højere.
For røgtobakken foreslås en afgiftsforhøjelse på 120 kr. pr. kilogram.
Hermed vil afgiften for groftskåret røgtobak udgøre 722,50 kr. pr. kilogram, og afgiften for finskåret røgtobak vil udgøre 772,50 kr. pr. kilogram.
Dette medfører, at hjemmerullede cigaretter gennemsnitligt ligeledes vil stige med 3 kr. inkl. moms pr. 20 styk.
 Det foreslås, at afgiftsstigningen pr. 1. januar 2014 bibeholdes, således at finansieringen af Forårspakke 2.0. holdes intakt.
4.5. Øl og vin I øl- og vinafgiftsloven foreslås det at hæve afgifterne på øl med 25 pct. og afgifterne på vin med 55 pct.
Afgiftsforhøjelserne vil f.eks. betyde, at en kasse med 30 styk øl vil stige fra 139,95 kr. ekskl. pant til 147 kr.
En flaske vin, der i dag koster 40 kr., vil fremover koste 43,50 kr.
En forhøjelse af øl- og vinafgiften medfører også nedsættelse af tillægsafgiften for øl- og vinbaserede alkoholsodavand.
Hermed sikres det, at afgiftsbelastningen på øl- og vinbaserede alkoholsodavand bibeholdes uændret, og at afgiften for disse produkter stadig er den samme som for alkoholsodavand baseret på spiritus.
 Tillægsafgiften på mousserende vin forbliver uændret.
5. Økonomiske konsekvenser for det offentlige Det samlede varige provenu efter tilbageløb og adfærd inkl. arbejdsudbudseffekter ved forslaget skønnes at udgøre 985 mio. kr. årligt ekskl. provenuet fra forhøjelsen af afgifterne på cigaretter og tobak, jf. tabel 1. Dette provenu er fordelt med hhv. 350 mio. kr. årligt fra afgiften på chokolade mv., 75 mio. kr. fra afgiften på konsum-is, 100 mio. kr. fra afgiften på sodavand, 125 mio. kr. for afgiften på øl, 350 mio. kr. for afgiften på vin og -15 mio. kr. for tillægsafgiften på alkoholsodavand.
Forhøjelsen af afgifterne indebærer, at grænsehandlen forventes at stige for de varer, der er omfattet af afgiftsforhøjelserne.
Afgiftsforhøjelsen på konsum-is forventes dog ikke at have nogen effekt på grænsehandlen.
5.1 Forhøjelse af afgiften på chokolade mv. og konsum-is Provenuet fra de gældende afgifter på chokolade og konsum-is skønnes i 2011 til hhv. 1.675 mio. kr. og 200 mio. kr.
På den baggrund skønnes de foreslåede forhøjelser af afgifterne at medføre et umiddelbart merprovenu ekskl. moms i 2012 på hhv. 525 mio. kr. fra chokoladeafgiften og 100 mio. kr. fra konsumisafgiften, jf. tabel 1. Inklusiv moms og med tilbageløb skønnes merprovenuet i 2012 at udgøre hhv. 500 mio. kr. og 100 mio. kr.
Forhøjelsen forventes at indebære, at forbruget reduceres.
Herudover forventes grænsehandlen med chokolade mv. at stige.
Derimod forventes forhøjelsen af afgiften på konsum-is ikke at have nævneværdige konsekvenser for grænsehandlen.
Det varige provenu med tilbageløb og adfærdsændringer inkl. arbejdsudbudseffekter kan således skønnes til 350 mio. kr. fra chokoladeafgiften og 75 mio. kr. fra konsumisafgiften.
Finansårseffekten i 2012 skønnes til ca. 375 mio. kr. ekskl. moms før tilbageløb og inkl. adfærd for chokoladeafgiften mv. og ca. -10 mio. kr. i 2012 for momsen som følge af øget grænsehandel.
Finansårseffekten for konsum-isafgiften skønnes i 2012 til ca. 80 mio. kr. ekskl. moms før tilbageløb og inkl. adfærd.
 De samfundsøkonomiske konsekvenser af forhøjelsen af afgiften på chokolade mv. er vist i tabellen nedenfor.
5.2 Forhøjelse af afgiften på sodavand Provenuet fra den gældende sodavandsafgift skønnes i 2011 at udgøre 375 mio. kr.
Andelen af sukkerholdige sodavand skønnes at udgøre ca. 2/3, mens andelen af sukkerfri sodavand skønnes at udgøre ca. 1/3.
 Den foreslåede yderligere differentiering af afgifterne for sukkerholdig og sukkerfri sodavand skønnes at indebære, at der opnås et umiddelbart merprovenu ved salg af de sukkerholdige sodavand på ca. 150 mio. kr. ekskl. moms i 2012, jf. tabel 1. Inklusiv moms og med tilbageløb skønnes merprovenuet at udgøre 125 mio. kr. i 2012, og den varige virkning skønnes til 125 mio. kr.
Forhøjelsen forventes at indebære, at forbruget af sukkerholdig sodavand reduceres bl.a. til fordel for forbruget af sukkerfri sodavand og fordi grænsehandlen med sukkerholdig sodavand forventes at stige.
Det varige provenu med tilbageløb og adfærdsændringer inkl. arbejdsudbudseffekter kan således skønnes til 100 mio. kr.
 Finansårseffekten i 2012 skønnes til ca. 105 mio. kr. ekskl. moms før tilbageløb og inkl. adfærd og ca. -10 mio. kr. i 2012 for momsen som følge af øget grænsehandel.
 Den foreslåede højere sats for sukkerholdig sodavand i forhold til sukkerfri sodavand indebærer en skatteudgift svarende til et umiddelbart provenutab på 70 mio. kr.
 De samfundsøkonomiske konsekvenser af afgiftsforhøjelsen på sukkerholdig sodavand er vist i tabellen nedenfor.
5.3 Forhøjelse af afgifterne på cigaretter og tobak Provenuet fra de gældende afgifter på cigaretter og tobak skønnes i 2011 til ca. 8.000 mio. kr.
Forslaget om forhøjelserne skønnes på den baggrund, og på baggrund af opdaterede beregninger af konsekvenserne for grænsehandel mv. at medføre et umiddelbart merprovenu på 900 mio. kr. ekskl. moms, jf. tabel 4.
 Forhøjelsen af afgiften på tobak forventes imidlertid at medføre en stigning i grænsehandlen med tobak og cigaretter, således at provenuet efter tilbageløb og grænsehandel skønnes at udgøre 90 mio. kr.
Skønnet er baseret på samme beregningsmodel som ved den seneste forhøjelse af tobaksafgifterne i 2010, opdateret med hensyn til prisudvikling og afgiftsforhøjelser i udlandet.
Som følge af den usikkerhed, som knytter sig til provenuskønnet, er det i finanslovsaftalen for 2012 valgt ikke at disponere over dette merprovenu.
 Når der yderligere tages højde for, at forbruget af cigaretter og tobak falder, skønnes forslaget at medføre et mindreprovenu efter tilbageløb og adfærd inkl. arbejdsudbudseffekter på 60 mio. kr.
 Det skønnes ikke, at forhøjelsen af stykafgiften og nedsættelsen af værdiafgiften vil medføre, at priserne uden moms og afgifter øges, fordi den nuværende konkurrence på markedet for cigaretter er så hård, at der er et konstant nedadgående pres på avancerne, så priserne uden moms og afgifter forventes at forblive uændret.
Regeringen vil dog i forbindelse med vurderingen af muligheden for yderligere forhøjelser også vurdere hvorvidt, konkurrencesituationen efter omlægningen er tilstrækkelig, til at holde priserne uden moms og afgifter stabile.
Viser det sig ikke at være tilfældet, vil afgifterne på cigaretter blive omlagt, så værdiafgiften igen øges.
Forhøjelsen i 2014 skønnes at medføre et yderligere merprovenu på ca. 100 mio. kr. årligt.
Denne provenugevinst går dog lige op med provenutabet på ca. 100 mio. kr. som følge af, at den foreslåede afgiftsstigning pr. 1. april 2012 ophæver den umiddelbare provenugevinst, der blev budgetteret i forbindelse med afgiftsstigningen pr. 1. januar 2014 i Serviceeftersyn af Forårspakke 2.0.
Finansårseffekten i 2012 skønnes til 100 mio. kr. ekskl. moms og tilbageløb og inkl. adfærd, og ca. -75 mio. kr. i 2012 for momsen som følge af øget grænsehandel.
Som følge af den usikkerhed der knytter sig til antagelserne om grænsehandel mv. og dermed provenuberegningerne og i medfør af regeringens forsigtighedsprincip, budgetteres der dog ikke med hverken et mer- eller mindreprovenu på finansloven i 2012.
 De samfundsøkonomiske konsekvenser af afgiftsforhøjelsen fremgår af tabellen nedenfor.
5.4 Forhøjelse af afgifterne på øl og vin Provenuet fra de gældende afgifter på øl og vin skønnes i 2011 til henholdsvis 900 mio. kr. og 1.100 mio. kr.
På den baggrund skønnes de foreslåede forhøjelser med 25 pct. for ølafgiften og ca. 55 pct. for vinafgiften at medføre et umiddelbart merprovenu ekskl. moms på 225 mio. kr. fra ølafgiften og 650 mio. kr. fra vinafgiften i 2012, jf. tabel 1. Inklusiv moms og med tilbageløb skønnes merprovenuet at udgøre hhv. 225 mio. kr. fra ølafgiften og 600 mio. kr. fra vinafgiften i 2012, mens den varige virkning skønnes til 225 mio. kr. fra ølafgiften og 600 mio. kr. fra vinafgiften.
Forhøjelsen forventes at indebære, at forbruget reduceres og at grænsehandlen med øl og vin stiger.
Herudover forventes forbruget af spiritus at stige.
Det varige provenu med tilbageløb og adfærdsændringer inkl. arbejdsudbudseffekter kan således skønnes til hhv. 125 mio. kr. og 350 mio. kr.
 Finansårseffekten i 2012 skønnes til ca. 160 mio. kr. for ølafgiften og ca. 440 mio. kr. for vinafgiften ekskl. moms før tilbageløb og inkl. adfærd, ca. -70 mio. kr. i 2012 for momsen som følge af øget grænsehandel, ca. -10 mio. kr. på emballageafgiften, som følge af færre solgte flasker mv. og ca. 5 mio. kr. på spiritusafgiften som følge af et øget forbrug af spiritus.
De forslåede forhøjelser af øl- og vinafgiften indebærer, at tillægsafgiften for øl- og vinbaserede alkoholsodavand skal nedsættes for at opretholde balancen i forhold til de spiritusbaserede alkoholsodavand.
Det indebærer et mindreprovenu fra tillægsafgiften på alkoholsodavand på ca. 15 mio. kr. i 2012.
 De samfundsøkonomiske konsekvenser af afgiftsforhøjelserne på øl og vin er vist i tabellen nedenfor.
6. Administrative konsekvenser for det offentlige Lovforslaget skønnes at medføre engangsomkostninger på 0,7 mio. kr. vedr. it-tilretninger og kommunikation mv.
Lovforslaget skønnes endvidere at medføre løbende driftsomkostninger vedr. årsværk til indsats på 10,0 mio. kr.
7. Økonomiske konsekvenser for erhvervslivet Forhøjelserne af afgifterne på chokolade mv., konsum-is, sukkerholdig sodavand, øl, vin, cigaretter og tobak forventes at medføre en reduktion i efterspørgslen efter de pågældende varer.
Reduktionen vil for chokolade mv., sukkerholdig sodavand, øl, vin, cigaretter og tobak være sammensat af mindre forbrug, mere dansk grænsehandel og mindre udenlandsk grænsehandel i Danmark, mens reduktionen i efterspørgslen efter konsum-is skyldes en reduktion i forbruget.
8. Administrative konsekvenser for erhvervslivet Forslaget sendes i høring hos Erhvervs- og Selskabsstyrelsens Center for Kvalitet i ErhvervsRegulering (CKR).
Da der udelukkende er tale om afgiftsforhøjelser, er det Skatteministeriets vurdering, at lovforslaget vil have meget begrænsede administrative konsekvenser for erhvervslivet 9. Administrative konsekvenser for borgerne Lovforslaget har ingen administrative konsekvenser for borgerne.
10. Miljømæssige konsekvenser Lovforslaget har ingen miljømæssige konsekvenser.
11. Forholdet til EU-retten Lovforslaget notificeres som udkast efter direktiv 98/34/EF (informationsproceduredirektivet) med senere ændringer.
Der er tale om en skattemæssig foranstaltning, som ikke er omfattet af en stand still periode.
 12. Hørte myndigheder og organisationer m.v.
 Udover relevante ministerier og styrelser sendes lovforslaget i høring hos Advokatsamfundet, Arbejderbevægelsens Erhvervsråd, Bryggeriforeningen, CEPOS, Dansk Dagligvareleverandørforening, Dansk Erhverv, Den danske skatteborgerforening, DI, Dansk Isindustri, Danske Advokater, Danske Regioner, De Samvirkende Købmænd, Foreningen af Danske Revisorer, Foreningen af Registrerede Revisorer, Foreningen af Statsautoriserede Revisorer, JTI, Horesta, Kommunernes Landsforening, Landbrug og Fødevarer, Nærbutikkernes Landsforening, Philip Morris, Tobaksindustrien og Økologisk Landsforening.
Bemærkninger til lovforslagets enkelte bestemmelser Til § 1 Til nr. 1 og 2 Efter chokoladeafgiftslovens § 1 skal der betales afgift af chokolade og sukkervarer i form af chokolade, slik mv.
 Afgiften er en vægtafgift, og udgør 17,75 kr. pr. kilogram, hvis indholdet af tilsat sukker i produktet overstiger 0,5 g pr. 100 g, jf. § 2, stk. 1, nr. 1, og 14,20 kr. pr. kilogram, hvis indholdet af sukker i produktet udgør højst 0,5 g pr. 100 g, jf. § 2, stk. 1, nr. 2.
 Vægtafgifterne foreslås forhøjet med 6 kr. pr. kilogram Dette medfører, at afgiften på slik og chokolade herefter er 23,75 kr. pr. kilogram for varer, hvis indholdet af tilsat sukker overstiger 0,5 g pr. 100 g, og 20,20 kr. pr. kilogram for varer, hvis indhold af tilsat sukker udgør højst 0,5 g pr. 100 g.
 § 2, stk. 1, nr. 2 foreslås tilrettet, så ordet »tilsat« nu fremgår af bestemmelsen.
Til nr. 3 og 4 Efter chokoladeafgiftslovens § 22, stk. 1, skal der betales dækningsafgift af visse varer ved indførelse fra udlandet, herunder når varer modtages fra udlandet via andre EU-lande.
Det drejer sig om varer, som ikke i sig selv er afgiftspligtige, men som indeholder afgiftspligtige bestanddele.
Dækningsafgiften beregnes efter varens faktiske indhold af afgiftspligtige bestanddele.
 Dækningsafgiften fremgår af chokoladeafgiftslovens § 22, stk. 4, og er opdelt i følgende grupper:
§ 22, stk. 4, nr. 3 og 4, som er de to afgiftssatser, som relaterer sig til vægtafgiften, foreslås forhøjet til samme satser som de tilsvarende satser i vægtafgiften.
Hermed sikres ligebehandling mellem danskproducerede og importerede produkter.
 § 22, stk. 4, nr. 4 foreslås tilrettet, så ordet »tilsat« nu fremgår af bestemmelsen.
Til § 2 Til nr. 1-4 Efter konsumisafgiftsloven § 1, stk. 1 og 2, skal der betales afgift af konsum-is af enhver art, herunder sodavandsis og konsum-is-miks til erhvervsmæssig fremstilling af konsum-is i softicemaskiner og lignende apparater.
Afgiften er en literafgift, og udgør 4,25 kr. pr. liter for varer, hvis indhold af tilsat sukker overstiger 0,5 g pr. 100 milliliter, og 3,40 kr. for varer, hvis indhold af tilsat sukker udgør højst 0,5 g pr. 100 milliliter.
Det foreslås at hæve afgifterne med 50 pct.
Dette medfører, at afgiften på konsum-is herefter er 6,38 kr. pr. liter for varer, hvis indhold af tilsat sukker overstiger 0,5 g pr. 100 milliliter, og 5,10 kr. pr. liter for varer, hvis indhold af tilsat sukker udgør højst 0,5 g pr. 100 milliliter.
Til § 3 Til nr. 1 Efter mineralvandsafgiftslovens § 1 skal der betales afgift af produkter som sodavand, limonade og lignende læskedrikke.
 Afgiften udgør 108 øre pr. liter for varer, hvis indhold af tilsat sukker overstiger 0,5 g pr. 100 milliliter, jf. § 1, stk. 2, nr. 1, og 57 øre for varer, hvis indhold af tilsat sukker udgør højst 0,5 g pr. 100 milliliter, jf. § 1, stk. 2, nr. 2.
Det foreslås at hæve afgiften på mineralvand med et sukkerindhold, som overstiger 0,5 g pr. 100 milliliter, med 50 øre, så den herefter udgør 158 øre pr. liter.
Satsen for mineralvand med et indhold af tilsat sukker, som udgør højst 0,5 g pr. 100 milliliter, bibeholdes uændret.
Til § 4 Til nr. 1-3 I henhold til § 11, stk. 4, i lov nr. 1361 af 8. december 2010 opkræves der af cigaretter og røgtobak til og med den 31. december 2013 afgift efter følgende satser:
 1) For cigaretter: 67,50 øre pr. styk og 21,65 pct. af detailprisen, jf. § 28 i tobaksafgiftsloven, dog minimum 103,65 øre pr. styk.
 2) For røgtobak, der efter regler fastsat i medfør af § 1, stk. 2, i tobaksafgiftsloven som affattet ved denne lovs § 3, nr. 3, er defineret som groftskåret røgtobak: 602,50 kr. pr. kilogram.
 3) For røgtobak, der efter regler fastsat i medfør af § 1, stk. 2, i tobaksafgiftsloven som affattet ved denne lovs § 3, nr. 3, er defineret som finskåret røgtobak: 652,50 kr. pr. kilogram.
 I henhold til § 1 i tobaksafgiftsloven udgør tobaksafgifterne pr. 1. januar 2014:
 1) For cigaretter: 67,50 øre pr. styk og 22,49 pct. af detailprisen, jf. § 28, dog minimum 103,65 øre pr. styk.
 2) For røgtobak, der efter regler fastsat i medfør af stk. 2 er defineret som groftskåret røgtobak: 618,50 kr. pr. kilogram.
 3) For røgtobak, der efter regler fastsat i medfør af stk. 2 er defineret som finskåret røgtobak: 668,50 kr. pr. kilogram.
Afgiftsstigningerne pr. 1. januar 2014 svarer til en gennemsnitlig prisstigning på 35 øre pr. 20 styk cigaretter i forhold til de gældende satser.
Den gennemsnitlige afgiftsstigning gælder både færdigproducerede og hjemmerullede cigaretter.
 De gældende tobaksafgiftssatser foreslås i dette lovforslag forhøjet, svarende til en gennemsnitlig prisstigning på 3 kr. pr. 20 styk cigaretter, se bemærkningerne til § 7.
Afgiftsstigningen pr. 1. januar 2014 foreslås derudover bibeholdt, så finansieringen af Forårspakke 2.0. holdes intakt.
Afgiftsstigningen tilrettes derfor, så den herefter udgør 40 øre pr. 20 styk cigaretter i forhold til de satser, som er foreslået i lovforslagets § 7. At afgiftsstigningerne nu udgør 40 øre, og ikke 35 øre som hidtil, skyldes den forventede forbrugsnedgang som følge af afgiftsstigninger i dette lovforslag.
 Afgiftssatserne pr. 1. januar 2014 vil herefter udgøre:
 1) For cigaretter: 118,25 øre pr. styk og 1 pct. af detailprisen, jf. § 28 i tobaksafgiftsloven.
 2) For røgtobak, der efter regler fastsat i medfør af § 1, stk. 2, i tobaksafgiftsloven er defineret som groftskåret røgtobak: 738,50 kr. pr. kilogram.
 3) For røgtobak, der efter regler fastsat i medfør af § 1, stk. 2, i tobaksafgiftsloven er defineret som finskåret røgtobak: 788,50 kr. pr. kilogram.
Til § 5 Til nr. 1 Efter øl- og vinafgiftslovens § 1, stk. 1, skal der betales afgift af øl.
Afgiften udgør 50,90 kr. pr liter ren alkohol.
 Øl med et alkoholindhold på under 2,8 pct. vol. er undtaget fra afgift, jf. stk. 2.
 Afgiften foreslås forhøjet med 25 pct. så den herefter udgør 63,60 kr. pr. liter ren alkohol.
Til nr. 2-4 Efter øl- og vinafgiftslovens § 3 skal der betales afgift af vin.
Afgiften er differentieret ud fra alkoholindhold og udgør:
 Afgiften foreslås forhøjet med 55 pct., så den herefter udgør:
Til nr. 5 og 6 Efter øl- og vinafgiftslovens § 3 B skal der udover ølafgiften i § 1 betales tillægsafgift af ølbaserede alkoholsodavand.
 Afgiften er differentieret ud fra alkoholindhold og udgør:
 Afgiften foreslås nedsat, så afgiftsbelastningen på ølbaserede alkoholsodavand forbliver uændret.
 Afgiften udgør herefter:
Til nr. 7 og 8 Efter øl- og vinafgiftslovens § 3 C skal der udover vinafgiften i § 3 betales tillægsafgift af vinbaserede alkoholsodavand.
 Afgiften er differentieret ud fra alkoholindhold og udgør:
 Afgiften foreslås nedsat, så afgiftsbelastningen på vinbaserede alkoholsodavand forbliver uændret.
 Afgiften udgør herefter:
Til § 6 Det foreslås, at § 11, stk. 4, i lov nr. 1361 af 8. december 2010, som indeholder de gældende afgiftssatser for tobak, ophæves og erstattes med satserne i dette lovforslags § 7, stk. 4.
Til § 7 Det foreslås i stk. 1, at loven som udgangspunkt træder i kraft den 1. januar 2012.
 Det foreslås dog i stk. 2, at afgiftsforhøjelserne på tobaksafgifterne først træder i kraft den 1. april 2012. Med den forlængede frist forventes det, at størstedelen af fremstillerne af tobak vil være i stand til at afpasse produktionen til de nye bestemmelser.
 I stk. 3 foreslås det, at loven fra ikrafttrædelsesdatoerne alene finder anvendelse på varer, som udleveres til forbrug fra registrerede virksomheder, angives til fortoldning eller importeres.
 Endelig foreslås i stk. 4 en overgangsordning for tobaksafgifterne pr. 1. april 2012. Konkret foreslås det, at for cigaretter og røgtobak, som fra loven ikrafttrædelse til og med den 31. december 2013 udleveres til forbrug fra registrerede virksomheder, angives til fortoldning eller importeres, betales afgift efter tobaksafgiftsloven og efter følgende satser:
 1) For cigaretter: 116,65 øre pr. styk og 1 pct. af detailsalgsprisen.
2) For røgtobak, der efter regler fastsat i medfør af § 1, stk. 2, i tobaksafgiftsloven er defineret som groftskåret røgtobak: 722,50 kr. pr. kilogram 3) For røgtobak, som efter regler fastsat i medfør af § 1, stk. 2, i tobaksafgiftsloven er defineret som fintskåret røgtobak: 772,50 kr. pr. kilogram.
Forslaget indebærer, at cigaretafgiften forhøjes svarende til en gennemsnitlig prisstigning på 3 kr. inkl. moms pr. 20 styk cigaretter.
Konkret foreslås det at nedsætte værdiafgiften til 1 pct. af detailprisen og forhøje stykafgiften til 116,65 kr. pr. styk.
Minimumsafgiften, som før udgjorde 103,65 øre pr. styk foreslås på grund af forhøjelsen af stykafgiften ophævet. Ændringen i afgiftsstukturen, dvs. forholdet mellem styk- og værdiafgift, medfører udover en generel afgiftsforhøjelse også, at prisforskellen mellem de billige og de dyre cigaretmærker mindskes, og de billige cigaretmærker pålægges den største afgiftsstigning.
At de billige cigaretmærker stiger mest, betyder at barrieren for nye rygere bliver højere.
For røgtobakken foreslås en afgiftsforhøjelse på 120 kr. pr. kilogram.
Hermed vil afgiften for groftskåret røgtobak udgøre 722,50 kr. pr. kilogram, og afgiften for finskåret røgtobak vil udgøre 772,50 kr. pr. kilogram.
Dette medfører, at hjemmerullede cigaretter gennemsnitligt ligeledes vil stige med 3 kr. inkl. moms pr. 20 styk.
Bilag 1 Bilag 1  (Evt. ) Andre bilag (EU-direktiver, forordninger, tekniske redegørelser) Bilag 2  Paralleltekster Bilag 2 Lovforslaget sammenholdt med gældende lov 1) Loven har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet) som ændret ved direktiv 98/48/EF.
