 Bekendtgørelse af aftale med Czekoslovakiet om gensidig fritagelse for  

 indtægts- og formueskat på luftfartsindtægter.
 Ved noteveksling af 25. oktober 1962 er der i Prag afsluttet følgende  

 aftale mellem Danmark og Czekoslovakiet om gensidig fritagelse for indtægts-  

 og formueskat på luftfartsindtægter:
Oversættelse KGL.
DANSK GESANDTSKAB PRAG Verbalnote Det kgl. danske gesandtskab bevidner udenrigsministeriet sin højagtelse og  

 har den ære at meddele følgende:
 1. I henhold til den ved paragraf I i lov nr. 74 af  

 31. marts 1953 givne bemyndigelse erklærer den danske regering, under  

 forbehold af gensidighed, at czekoslovakiske luftfartsforetagender i Danmark  

 er fritaget for at svare indkomstskat til stat og kommune af indtægter og  

 fortjenester hidrørende fra udøvelse af international luftsfartsvirksomhed,  

 samt for at svare formueskat til staten.
 2. Den under 1 omhandlede fritagelse finder også  

 anvendelse på czekoslovakiske luftfartsforetagender, som deltager i en  

 »pool«, et driftsfællesskab eller en international  

 driftsorganisation.
 3. Ved »luftfartsvirsomhed« forstås den af  

 ejeren, lejeren eller befragteren af et luftfartøj i erhvervsmæssigt øjemed  

 udøvede luftbefordring af personer og gods.
 4. Ved »czekoslovakisk luftfartsforetagende«  

 forstås de luftfartsforetagender, hvis virkelige ledelse har sæde i  

 Czekoslovakiet, og som drives enten af fysiske personer af czekoslovakisk  

 nationalitet, der er bosat i Czekoslovakiet, og som ikke er bosat i Danmark,  

 eller af juridiske personer - herunder sådanne, i hvilke den czekoslovakiske  

 stat har andel - oprettet i overensstemmelse med de i Czekoslovakiet gældende  

 love, eller af den czekoslovakiske stat.
 5. Den under 1 og 2 omhandlede fritagelse omfatter  

 ligeledes danske skatter, der er pålignet for tiden før nærværende erklærings  

 dato.
 6. Den danske regering forbeholder sig ret til med 6  

 måneders varsel at opsige nærværende erklæring ved henvendelse herom til den  

 czekoslovakiske regering, og i så fald finder fritagelsen for sidste gang  

 anvendelse på danske skatter, der er pålignet for det kalenderår, hvori den  

 nævnte 6 måneders frist udløber.
 Det kgl. danske gesandtskab benytter denne lejlighed til over for  

 udenrigsministeriet at forny forsikringen om sin mest udmærkede højagtelse.
 Prag, den 25. oktober 1962.
Til udenrigsministeriet, Prag.
Oversættelse Verbalnote Udenrigsministeriet bevidner det kgl. danske gesandtskab sin højagtelse og har den ære at meddele følgende:
 1. I henhold til den ved paragraf 11, stk. 1, i lov  

 nr. 75/1952 givne bemyndigelse samt i medfør af bestemmelserne i lov nr.  

 59/1956 og i overensstemmelse med paragraf 26 i første afsnit af lov nr.  

 145/1961 erklærer den czekoslovakiske regering, under forbehold af  

 gensidighed, at danske luftfartsforetagender i den czekoslovakiske  

 socialistiske republik er fritaget for alle skatter af indtægter og  

 fortjenester hidrørende fra udøvelse af international luftfartsvirksomhed,  

 samt for at svare formueskat.
 2. Den under 1 omhandlede fritagelse finder også  

 anvendelse på danske luftfartsforetagender, som deltager i en  

 »pool«, et driftsfællesskab eller en international  

 driftsorganisation.
 3. Ved »luftfartsvirksomhed« forstås den af  

 ejeren, lejeren eller befragteren af et luftfartøj i erhvervsmæssigt øjemed  

 udøvede luftbefordring af personer og gods.
 4. Ved »danske luftsfartsforetagender«  

 forstås de luftfartsforetagender, hvis virkelige ledelse har sæde i Danmark,  

 og som drives enten af fysiske personer af dansk nationalitet, der er bosat i  

 Danmark, og som ikke er bosat i Czekoslovakiet, eller af juridiske personer -  

 herunder sådanne, i hvilke den danske stat har andel - oprettet i  

 overensstemmelse med de i Danmark gældende love, eller af den danske stat.
 5. Den under 1 og 2 omhandlede fritagelse omfatter  

 ligeledes czekoslovakiske skatter, der er pålignet for tiden før nærværende  

 erklærings dato.
 6. Den czekoslovakiske regering forbeholder sig ret  

 til med 6 måneders varsel at opsige nærværende erklæring ved henvendelse  

 herom til den danske regering, og i så fald finder fritagelsen for sidste  

 gang anvendelse på czekoslovakiske skatter, der er pålignet for det  

 kalenderår, hvori den nævnte 6 måneders frist udløber.
 Udenrigsministeriet benytter denne lejlighed til over for det kgl. danske  

 gesandtskab at forny forsikringen om sin udmærkede højagtelse.
 Prag, den 25. oktober 1962.
Det kgl. danske gesandtskab, Prag.
 Udenrigsministeriet, den 25. februar  

 1963.
 Per Hækkerup.
