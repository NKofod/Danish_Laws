Nordisk Ministerråd godkendte den 7. december 1973 de af Nordisk  

 Kontaktorgan for Atomenergi udarbejdede retningslinier for kontakt vedrørende  

 nukleare anlæg ved grænser mellem Danmark, Finland, Norge og Sverige for så  

 vidt angår sikkerhedsmæssige spørgsmål.
Ordlyden af de pågældende  

 retningslinier er som følger:
 Med henblik på at sikre, at alle relevante oplysninger og synspunkter er  

 til disposition for byggelandets myndigheder ved beslutning om placering,  

 opførelse og drift af nukleare anlæg og med henblik på bevarelse og udbygning  

 af gode naboretlige forhold, er der mellem Danmark, Finland, Norge og Sverige  

 enighed om at følge nedenstående retningslinier, hvorved der ikke gøres nogen  

 ændring i bestående forhold mellem ansøger og byggelandets myndigheder:
§ 1.  Byggelandets myndigheder skal give meddelelse  

 med tilhørende relevant materiale om placering af et nukleart anlæg (* 1) til  

 nabolandets myndigheder, medmindre anlægget er eller af byggelandet  

 forudsættes at være af uvæsentlig betydning for de sikkerhedsmæssige forhold  

 i nabolandet.
Det samme gælder for tilladelse til opførelse og/eller drift af  

 nukleart anlæg samt ændringer i tilladelsens vilkår.
§ 2.  Meddelelse med tilhørende relevant materiale,  

 jvf. §§ 1 og 3, skal tilsendes så betids, at eventuelle kommentarer og  

 bemærkninger fra nabolandets side kan indgå i byggelandets behandling af  

 ansøgningsmaterialet forinden beslutning måtte blive truffet.
Nabolandets  

 myndigheder forpligter sig til at behandle modtaget materiale ufortøvet.
 § 3.  Nabolandets myndigheder skal på opfordring  

 medvirke til at fremskaffe de oplysninger vedrørende nabolandet, såsom  

 oplysninger om bosættelse, befolkningsfordeling m.v., som er nødvendige for  

 byggelandets myndigheders bedømmelse af et nukleart anlæg.
 Omkostningerne ved fremskaffelsen af de i 1. stk. nævnte oplysninger skal  

 afholdes af ansøgeren efter samme retningslinier som de i byggelandet  

 gældende.
 § 4.  Mellem byggelandets og nabolandets myndigheder  

 skal der iværksættes drøftelser om sikkerhedsmæssige forhold vedrørende  

 placeringen, opførelsen og driften af et nukleart anlæg, dersom en af dem  

 fremsætter begrundet ønske herom.
 § 5.  Myndighederne forpligter sig gensidigt, i den  

 udstrækning vedkommende lands lovgivning tillader det, til at respektere  

 hinandens begrænsninger med hensyn til distribution og offentliggørelse af de  

 i henhold til disse retningslinier meddelte oplysninger og materiale, for så  

 vidt angår tekniske indretninger eller fremgangsmåder eller om drifts- eller  

 forretningsforhold af væsentlig økonomisk betydning for den person eller  

 virksomhed oplysningen angår.
 De fire landes regeringer har ved noter af 15. november 1976 givet  

 hinanden tilsagn om at ville følge disse retningslinier på basis af  

 gensidighed, idet man herved tillige vil iagttage bestemmelserne i  

 miljøbeskyttelseskonventionen af 19. februar 1974 mellem de fire lande (jfr.  

 udenrigsministeriets bekendtgørelse nr. 88 af 16. september 1976, Lovtidende  

 C) i det omfang disse bestemmelser supplerer retningslinierne.
 Hvert land kan ved notifikation til de øvrige lande bringe anvendelsen af  

 retningslinierne til ophør.
 Udenrigsministeriet, den 11. februar  

 1977.
 Ivar Nørgaard.
 (* 1) Nukleart anlæg defineres som:
1. reaktoranlæg bortset fra atomdrevne skibe 2. fabrik til fremstilling eller behandling af nuklear substans 3. fabrik til adskillelse af isotoper i nukleart brændsel 4. fabrik til oparbejdning af bestrålet nukleart brændsel 5. anlæg til opbevaring af nuklear substans, eller radioaktivt affald,  

 bortset fra midlertidig opbevaring under transport 6. efter myndighedernes bestemmelse andet anlæg, hvori der findes nukleart  

 brændsel eller radioaktivt materiale.
