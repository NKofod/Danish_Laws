 Herved bekendtgøres lov nr. 48 af 31. januar 1973 om  

 mønstring af søfarende m.v., med de ændringer, der følger af lov nr. 857 af  

 23. december 1987.
 § 1.  Mønstring skal finde sted, når en søfarende  

 tiltræder eller fratræder sin tjeneste i et dansk skib.
 § 2.  Ved mønstring forstås i denne lov, at en  

 hyrekontrakt bliver udfyldt og underskrevet af den søfarende og skibsføreren,  

 og at den søfarendes søfartsbog eller mønstringsbevis udfyldes og  

 underskrives af skibsføreren.
 Stk. 2.  Udtrykket »søfarende« omfatter i  

 denne lov enhver person, bortset fra skibsføreren, der udfører arbejde om  

 bord i et skib i søen.
 § 3.  Skibsføreren skal ved mønstring påse, at  

 lovgivningens forskrifter er opfyldt for den pågældende søfarende, herunder  

 navnlig de aldersmæssige, helbredsmæssige og uddannelsesmæssige krav.
 Stk. 2.  Hyrekontrakten skal udfærdiges på en formular,  

 industriministeren har godkendt.
 Stk. 3.  Skibsføreren skal efter hver mønstring sende en  

 genpart af hyrekontrakten til Søfartsstyrelsen.
 § 4.  Søfartsstyrelen fastsætter regler for  

 indberetning om førerskifte i danske skibe.
 § 5.  Søfartsstyrelsen fører kontrol med mønstring og  

 kontrol med, at lovgivningens forskrifter om skibes besætning overholdes.
 Stk. 2.  Industriministeren kan fastsætte regler om  

 sådanne lempelser i bestemmelserne i §§ 1 og 3, stk. 3, som skønnes  

 hensigtsmæssige.
 § 6.  (Ophævet).
 § 7.  Søfartsstyrelsen kan af rederi eller skibsfører  

 kræve alle oplysninger om skibsmandskab og skib, som er nødvendige af hensyn  

 til kontrollen.
 Stk. 2.  Søfartsstyrelsen er berettiget til på ethvert  

 dansk skib at foretage de undersøgelser, som er nødvendige af hensyn til  

 kontrollen.
 § 8.  Overtrædelse af §§ 1 og 3 straffes med bøder,  

 medmindre højere straf er forskyldt efter borgerlig straffelov.
 Stk. 2.  På samme måde straffes den, der undlader at  

 meddele de oplysninger, som afkræves ham i medfør af § 7, stk. 1.
 Stk. 3.  I forskrifter, som udstedes i henhold til §§ 4  

 og 5, stk. 1, kan fastsættes straf af bøde for overtrædelse af bestemmelser i  

 forskrifterne.
 § 9.  Loven gælder ikke for Færøerne og Grønland, men  

 kan ved kgl. anordning sættes i kraft for Grønland med de afvigelser, som de  

 særlige grønlandske forhold tilsiger.
 § 10.  Loven træder i kraft den 1. april 1973.
Stk. 2.  §§ 6-10 samt 12 og 15 i lov nr. 76 af 31. marts  

 1937 om forhyring og mønstring af skibsmandskab ophæves.
Samtidig affattes  

 lovens titel således: »Lov om forhyring af skibsmandskab.« Lov nr. 857 af 23. december 1987 indeholder følgende  

 ikrafttrædelsesbestemmelse:
 § 16.  Loven træder i kraft den 1. januar 1988.
