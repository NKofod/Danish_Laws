Cirkulære om tildeling af æressabel/æresdolk Kundgørelse for Forsvaret Hendes Majestæt Dronningen har den 12. december 2007 bifaldet følgende bestemmelser for tildeling mv. af Hendes Majestæt Dronningens æressabel/æresdolk til kadetter ved officersskolerne.
 § 1. En kadet, der ved afgangseksamen fra en officersskoles officersgrunduddannelse (gammel struktur) eller grundlæggende officersuddannelse 2 (ny struktur), har opnået mindst 11,4 eller derover i den gennemsnitskarakter, hvorved udnævnelsesrækkefølgen fastsættes, vil af Hendes Majestæt Dronningen få tildelt en æressabel eller æresdolk efter følgende retningslinjer:
 a) Kadetter i hæren og søværnet tildeles æressabel.
 b) Kadetter i flyvevåbnet tildeles æresdolk.
Stk. 2. Såfremt flere kadetter har opnået gennemsnitskarakteren 11,4 eller derover, er det dog kun den, der har opnået den højeste gennemsnitskarakter, der får tildelt en æressabel/æresdolk.
Hvis denne gennemsnitskarakter er ens for flere kadetter, tildeles disse en æressabel/æresdolk.
§ 2. Æressabel, hæren, vil på skedens forside (skedens mundblik) få påsat Hendes Majestæt Dronningens kronede monogram.
Herunder indgraveres et kronet rigsvåbenskjold, og under dette indgraveres AF DRONNINGEN samt årstal.
 Stk. 2. På skedens bagside øverst samt på klingen, øverst under parérbøjlen, indgraveres kadettens navn.
§ 3. Æressabel, søværnet, vil på skedens forside, midt mellem mundblikket og midterste beslag blive forsynes med en oval messingplade, hvori indgraveres Hendes Majestæt Dronningens kronede monogram.
Under monogrammet indgraveres AF DRONNINGEN samt årstal.
 Stk. 2. På mundstykkets bagside samt på klingen, øverst under parérbøjlen, indgraveres kadettens navn.
 § 4. Æresdolk, flyvevåbnet, vil på skedens forside, foroven på mundblikket, få påsat Hendes Majestæt Dronningens kronede monogram.
 Stk. 2. På mundblikkets bagside indgraveres AF DRONNINGEN samt årstal.
 Stk. 3. På skedens bagside, foroven på mundblikket, samt på bagsiden af dolkens parérstang indgraveres kadettens navn.
§ 5. Såfremt en kadet har opfyldt betingelserne for tildeling af æressabel/æresdolk, fremsender officersskolen indberetning herom til Forsvarsministeriet.
Ministeriet vil herefter indstille til Hendes Majestæt Dronningen om tildeling af æressablen/æresdolken.
 Stk. 2. Æressablen/æresdolken rekvireres af Hendes Majestæt Dronningens Adjudantstab ved det respektive værns officersskole og overrækkes den pågældende af Hendes Majestæt Dronningen ved en fremstilling.
 § 6. Kundgørelse for Forsvaret B. 1-2 af 4/12 1990 ophæves.
