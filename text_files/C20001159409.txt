 Cirkulære om indberetninger for 2000 og  

 2001 om jordforureninger.
(Til samtlige amtsråd og kommunalbestyrelser) Indledning.
 I lov nr. 370 af 2. juni 1999 om forurenet  

 jord, senest ændret ved lov nr. 447 af 31. maj 2000 om ændring af  

 visse miljølove fremgår det af lovens § 24, stk. 2 og 4, at  

 amtsrådet afgiver en årlig indberetning til det efter § 24, stk.1  

 nedsatte råd, Depotrådet, om gennemførte aktiviteter, og  

 om den planlagte indsats, budgetter m.v. for det kommende år.
Miljø- og Energiministeren kan endvidere efter § 61  

 i jordforureningsloven fastsætte nærmere regler om, at  

 amtsrådene og kommunalbestyrelserne skal sende indberetninger om deres  

 kortlægnings- og tilsynsvirksomhed.
Miljø- og Energiministeren  

 kan endvidere fastsætte regler om, at indberetningen skal ske i bestemt  

 form.
Jordforureningsloven omfatter al jord, der på grund  

 af menneskelig påvirkning kan have skadelig virkning på  

 grundvand, menneskers sundhed og miljøet i øvrigt.
Det betyder,  

 at jord dækkes uanset tidspunktet for den skete forurening, eller  

 hvordan forureningen er sket (punktkilde/diffus kilde). Dog er jord  

 påvirket af jordbrugsmæssig spredning af slam, gødning og  

 pesticider ikke omfattet.
 Med jordforureningsloven videreføres den  

 rapporteringsstruktur som var fastlagt i den tidligere affaldsdepotlov til de  

 områder, som er omfattet af jordforureningsloven.
 Indberetningen efter jordforureningsloven tager sit  

 udgangspunkt i de arealer, som amtsrådet i samarbejde med  

 kommunalbestyrelsen undersøger og/eller kortlægger på  

 henholdsvis vidensniveau 1 og 2 i henhold til jordforureningsloven § 4 og  

 5.
 Indberetningerne skal som de tidligere år ske i  

 elektronisk format til det edb-baserede register ROKA (Register Over  

 Kortlagte Arealer) og i form af en skriftlig beretning om generelle  

 forhold.
 Amtsrådet forestår indberetningen, men  

 kommunalbestyrelsen skal bistå amtsrådet med oplysninger om  

 tilladelser/oprydning m.v. på kortlagte arealer, hvor  

 kommunalbestyrelsen er myndighed.
Der forudsættes efter jordforureningsloven at ske et  

 samarbejde mellem amtsrådet og de enkelte kommunalbestyrelser med  

 hensyn til opsporing og behandling af jordforureninger.
Amtskommunerne samler  

 derfor kommunernes oplysninger, og indberetter dem til  

 Miljøstyrelsen.
Miljøstyrelsen fik i 1997 udført en  

 opgørelse over indvindingsboringer, som var lukket ved almene  

 vandværker de foregående 10 år.
Opgørelsen blev ved  

 indberetningen for 1998 og 1999 fulgt op af indberetning af  

 vandforsyningsboringer ved almene vandværker, som blev lukket i  

 indberetningsåret, eller hvor der blev igangsat avanceret  

 vandbehandling.
Indberetning af vandforsyningsboringer videreføres i  

 indberetningerne for 2000 og 2001.
 Amtskommunerne samler kommunernes oplysninger, og  

 indberetter dem til Miljøstyrelsen.
 Indberetninger for 2000 og 2001.
Indberetninger til Miljøstyrelsen skal ske dels til  

 det edb-baserede landsdækkende register ROKA, og dels som en skriftlig  

 indberetning.
Indberetningen for 2000 skal indsendes til  

 Miljøstyrelsen senest den 1. marts 2001. Tilsvarende skal  

 indberetningen for 2001 fremsendes senest den 1. marts 2002.
 ROKA.
Til ROKA indberettes oplysninger om arealer, som er  

 kortlagt på vidensniveau 1 og 2. Desuden skal de arealer indberettes,  

 som tidligere har været registreret efter affaldsdepotloven og siden  

 afmeldt eller udgået af registreringen.
Ligeledes indberettes  

 oplysninger om nyere forureninger, hvor forureningen er konstateret fra 1996  

 og fremefter eller ryddet op indenfor samme periode, og som ikke er kortlagt.  

 Frivillige oprydninger samt oprydninger efter påbud på arealer i  

 indberetningsårene, og hvor oprydningen betyder, at arealet ikke  

 kortlægges, skal ligeledes indberettes.
 Edb-indberetningen til ROKA er fastlagt i  

 Miljøstyrelsens "Vejledning til brug ved amterne og  

 Købehavns og Frederiksberg kommuners indberetning til  

 Miljøstyrelsen" af 13. september 2000. I vejledningen angives  

 blandt andet kodelister for indberetningerne.
 Følgende punkter skal oplyses, som beskrevet i  

 vejledningen:
 -	Stamoplysninger om lokalitetens nummer, navn, adresse,  

 UTM-koordinater, status.
 -	Kortlægnings-/registreringsdato, areal, anvendelse, frigivelse,  

 afmelding, risikogruppe, forureningsårsag, forureningsårti  

 forureningskomponenter, forurenet medie.
 -	Status for afværgeprojekter m.v.
 -	Økonomi for behandling af lokaliteten. (Økonomi er  

 undtaget for oprydninger gennemført under ordningen om Oliebranchens  

 Miljøpulje og forsikringsordningen for villaolietanke).
Kommunerne skal fremsende oplysninger til amtskommunerne  

 om oprydninger og oprydninger efter påbud, hvor kommunerne har  

 tilsynsmyndigheden.
Med mindre andet aftales mellem amt og kommune,  

 fremsender kommunerne oplysningerne i vedlagte skema "Oplysningsskema  

 vedrørende oprydning af jordforurening, hvor kommunen er  

 tilsynsmyndighed". Amterne taster oplysningerne ind i de amtslige databaser  

 og indsender en samlet indberetning for hele amtskommunen til  

 Miljøstyrelsens ROKA database.
Med henblik på kommunernes  

 opdatering af tidligere indberettede nyere forureninger, sender amtskommunen  

 en oversigt til kommunen over de oplysninger, som kommunen tidligere har  

 indberettet.
 Det anbefales, at kommunerne indberetter til amterne  

 senest 1. februar 2001 for året 2000 og 1. februar 2002 for året  

 2001.
 Ved fremsendelsen af den elektroniske indberetning skal  

 amtskommunen angive, hvilke kommuner, der har oplyst, at der ikke i  

 indberetningsåret er sket oprydning af forureninger, hvor kommunen har  

 været tilsynsmyndighed.
Den skriftlige indberetning De skriftlige indberetninger fra amtsrådene omfatter  

 oplysninger om gennemførte aktiviteter efter jordforureningsloven, som  

 ikke indgives til ROKA.
Indberetningerne pr. 1. marts 2001 og pr. 1. marts  

 2002 skal omfatte følgende:
-	Beskrivelse af prioriteringen af den samlede indsats på  

 jordforureningsområdet.
Herunder beskrives amtets arbejde med  

 kortlægning, indsatsområder samt områder med følsom  

 anvendelse efter jordforureningslovens § 6, tilsyn og påbud samt  

 frivillige oprydninger.
-	En regnskabsoversigt over amtets udbetalinger på  

 jordforureningsområdet i det forløbne år excl.  

 personaleomkostninger specificeret på: a) kortlægning,  

 registrering og generelle tilsynsforpligtelser, b) undersøgelser, c)  

 projektering og afværgeforanstaltninger, d) drift og monitering af  

 afværgeforanstaltninger eller i forhold til forureningsudbredelse af  

 forurenede arealer, og e) tværgående projekter (f.eks.  

 informationsvirksomhed, arbejde med grundvandsmodeller). Alle udgifter  

 opgøres excl. moms og disponeringer under værditabsordningen, og  

 kontingent til Amternes Videnscenter for Jordforurening skal ikke indgå  

 i opgørelsen.
Budgetoverførsler fra indberetningsåret til  

 det efterfølgende finansår skal anføres.
Udbetalinger  

 under pkt. b, c og d vedrører projekter på enkeltlokaliteter,  

 som ligeledes indberettes til ROKA.
Eventuelle uoverensstemmelser mellem den  

 elektroniske og skriftlige indberetning for pkt. b, c og d skal  

 forklares.
 -	Beskrivelse af indholdet af tværgående projekter  

 (regnskabsoversigtens punkt e).oplysning om antal årsværk  

 beskæftiget på jordforureningsområdet i amtskommunen.  

 Årsværk skal opgøres inkl. ledelse og tegnestue.
-	Aktivitetsplaner for det følgende budgetår sat i  

 relation til amtets målsætninger samt de forventede omkostninger  

 hertil.
Der redegøres endvidere for amtets prioritering af henholdsvis  

 grundvands-, arealanvendelses- og recipienthensyn.
-	Budget for det kommende år specificeret på samme  

 måde som regnskabsoversigten for det forløbne år.
Desuden  

 skal det budgetterede antal beskæftigede på  

 jordforureningsområdet i amtskommunen oplyses. Årsværk skal  

 opgøres inkl. ledelse og tegnestue.
 Den skriftlige indberetning skal herudover indeholde  

 oplysninger om boringer ved almene vandværker, der er lukket, eller  

 hvor der er igangsat avanceret vandbehandling, i 2000 henholdsvis 2001.  

 Oplysningerne skal indberettes af kommunerne via amterne i overensstemmelse  

 med skema om "opgørelse over lukkede boringer ved almene  

 vandværker, incl. boringer, hvor der gennemføres avanceret  

 vandbehandling" (vedlagt). Ved amtskommunens fremsendelse af indberetningen  

 skal det angives, hvilke kommuner, der har oplyst, at der ikke har  

 været lukket boringer ved almene vandværker eller er igangsat  

 avanceret vandbehandling på sådanne i 2000 henholdsvis 2001.
 Med henblik på at undgå dobbeltregistrering,  

 udsender Miljøstyrelsen senest 1. november 2000 og 1. november 2001  

 oversigter til amtskommuner, som disse videresender til kommunerne, over  

 boringer, som tidligere er indberettet til Miljøstyrelsen.
 Det anbefales, at kommunerne indberetter til  

 amtskommunerne senest 1. februar 2001 for året 2000 og 1. februar 2002  

 for året 2001.
Afsluttende bemærkninger Ovenstående krav er fastsat efter drøftelse i  

 Depotrådet og høring i Kommunernes Landsforening,  

 Amtsrådsforeningen og Københavns og Frederiksberg Kommuner.
