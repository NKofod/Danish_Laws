 I medfør af § 13 i lov nr. 453 af 10. juni 1997 om retssikkerhed og  

 administration på det sociale område og efter forhandling med  

 Undervisningsministeriet og Arbejdsministeriet, fastsættes:
 § 1.  En deltager i en særligt tilrettelagt  

 uddannelsesaktivitet efter § 16, stk. 2, nr. 4, eller i voksen- eller  

 efteruddannelsesforløb efter § 16, stk. 2, nr. 7, i lov nr. 455 af 10. juni  

 1997 om aktiv socialpolitik, har pligt til at deltage aktivt i  

 uddannelsesforløbet og de dertil knyttede aktiviteter m.m.
 § 2.  Uddannelsesstedet skal straks give meddelelse  

 til deltagerens opholdskommune, såfremt begyndelses- eller sluttidspunktet  

 for uddannelsen afviger fra, hvad der er blevet oplyst, jf. dog § 3, stk. 1.
 Stk. 2.  Uddannelsesstedet kontrollerer løbende, om  

 deltageren overholder pligten efter § 1, jf. dog § 3, stk. 1. Overholder  

 deltageren ikke pligten efter § 1, skal uddannelsesstedet straks underrette  

 opholdskommunen herom.
 Stk. 3.  Foregår uddannelsesforløbet ved flere  

 uddannelsessteder, aftaler disse indbyrdes, hvilket uddannelsessted der  

 varetager opgaverne over for opholdskommunerne i henhold til stk. 1-2.
 Stk. 4.  Ved uddannelsesforløb, der er led i en  

 arbejdsmarkedsuddannelse, gælder pligten efter stk. 1-2 ikke.
§ 3.  Ved videregående uddannelser, hvor  

 uddannelsesstedet ikke har mulighed for at kontrollere, om deltageren følger  

 uddannelsesforløbet aktivt, er det alene deltageren selv, der er forpligtet  

 til straks at meddele opholdskommunen, hvis der sker afvigelser i forhold til  

 den skriftlige plan med hensyn til uddannelsens påbegyndelse og endelige  

 afslutning.
Deltageren skal desuden selv straks underrette opholdskommunen,  

 såfremt pågældende ikke længere deltager aktivt i uddannelsen og de dertil  

 knyttede aktiviteter m.m.
 Stk. 2.  Ved deltagelse i åben uddannelse eller andre  

 uddannelser, hvor der opkræves betaling, har deltageren på forlangende pligt  

 til at dokumentere over for opholdskommunen, at deltagerbetaling er sket.
Stk. 3.  Ved deltagelse i arbejdsmarkedsuddannelser er  

 deltageren selv forpligtet til straks at meddele opholdskommunen, hvis der  

 sker afvigelser i forhold til uddannelsesforløbets påbegyndelse og endelige  

 afslutning.
Deltageren skal desuden selv straks underrette opholdskommunen,  

 såfremt den pågældende ikke længere deltager aktivt i uddannelsesforløbet og  

 de dertil knyttede aktiviteter m.m.
 § 4.  Under korte afbrydelser i uddannelsesforløbet i  

 forbindelse med ordinære ferieperioder eller under andre korte afbrydelser,  

 der skyldes uddannelsesstedets forhold, anses uddannelsesforløbet ikke for  

 afbrudt.
 Stk. 2.  Korte afbrydelser og deltagelse i  

 uddannelsesforløbet, som skyldes deltagerens forhold, og som kan betegnes som  

 lovligt forfald, medfører heller ikke, at uddannelsesforløbet anses for  

 afbrudt.
 Stk. 3.  I tilfælde af længerevarende sygdom eller  

 barsel skal deltageren straks selv sørge for underretning af såvel  

 uddannelsesstedet som opholdskommunen.
 Stk. 4.  Såfremt deltageren følger en uddannelse som  

 nævnt i § 3, stk. 1, gælder pligten til underretning kun over for  

 opholdskommunen.
 § 5.  Bliver opholdskommunen bekendt med  

 omstændigheder, der giver anledning til formodning om, at en deltager ikke  

 længere aktivt deltager i uddannelsesforløbet og de dertil knyttede  

 aktiviteter, uden at der dog foreligger underretning fra uddannelsesstedet i  

 henhold til § 2, stk. 2, kan opholdskommunen indhente oplysninger hos  

 uddannelsesstedet, om den pågældende deltager aktivt i uddannelsesforløbet,  

 jf. dog § 3, stk. 1.
 § 6.  Bekendtgørelsen træder i kraft den 1. juli 1998.  

 Samtidig ophæves Socialministeriets bekendtgørelse nr. 114 af 28. februar  

 1996 om indberetningspligt ved særligt tilrettelagte uddannelsesaktiviteter  

 samt voksen- eller efteruddannelse i forbindelse med aktivering efter lov om  

 kommunal aktivering.
