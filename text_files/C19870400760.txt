1. Indledning Denne vejledning om asbestholdige magnesitgulve er udarbejdet på baggrund  

 af resultaterne fra den nedennævnte undersøgelse og på baggrund af den viden,  

 der i dag eksisterer om asbest, herunder afhjælpningsmetoder over afgivelse  

 af asbestfibre fra byggematerialer.
 Vejledningen indeholder i punkt 2 en beskrivelse af asbestholdige  

 magnesitgulve, i punkt 3 et resume af den gennemførte undersøgelse af  

 forekomst af asbestfibre i indeklimaet i lokaler med asbestholdige  

 magnesitgulve og i punkt 4 en række anbefalinger om, hvordan der på baggrund  

 af den eksisterende viden mest hensigtsmæssigt bør reageres over for  

 asbestholdige magnesitgulve anvendt i det eksisterende byggeri.
Baggrunden for denne vejledning er ikke, at der ved videnskabelige  

 undersøgelser er fundet en øget hyppighed af sygdomme, der skyldes asbest,  

 blandt personer, der opholder sig i lokaler med asbestholdige magnesitgulve.  

 Baggrunden er alene et ønske om at undgå, at befolkningen unødigt udsættes  

 for et erkendt kræftfremkaldende stof.
Vedrørende den sundhedsmæssige  

 vurdering af asbest i øvrigt henvises til punkt 2 i Byggestyrelsens  

 vejledning "Asbestholdige materialer anvendt til loft- og  

 vægbeklædninger" marts 1986.
2. Asbestholdige magnesitgulve 2.1. Anvendelse Magnesitgulve har været anvendt i Danmark siden slutningen af forrige  

 århundrede.
Indtil 1. oktober 1980 har det været lovligt at iblande asbest  

 som fyldstof i magnesitgulve.
Magnesitgulve fra før år 1930 antages kun  

 sjældent at indeholde asbest.
Hovedparten af magnesitgulve fra senere end ca.  

 1970 indeholder cellulosefibre som fyldstof i stedet for asbestfibre.
Magnesitgulve er anvendt i boliger, skoler, kontorer, butikker og  

 industrilokaler.
Magnesitgulve i industrilokaler indeholder normalt ikke  

 asbest, idet der er anvendt andre fyldstoffer fx træmel i stedet for asbest,  

 hvorved der har kunnet anvendes en større andel magnesit med et stærkere gulv  

 til følge.
2.2. Udførelse Magnesitgulve er en fællesbetegnelse for udstøbte gulvbelægninger med  

 bindemidlerne magnesit og klormagnesium.
De er udført med et slidlag, der  

 består af bindemidlerne tilsat bl.a. organiske og/eller uorganiske  

 fyldstoffer, fx asbest.
Blandingen er udstøbt enten direkte på et undergulv  

 eller på et mellemlag, som kan bestå af en blanding som slidlaget, men med  

 forholdsvis større mængder fyldstoffer og med en grovere art fyldstoffer end  

 slidlaget.
Tørstofferne blev normalt blandet på fabrik og bagefter transporteret ud  

 til byggeriet i sække.
I tilfælde hvor gulvet skulle have flere farver, blev  

 de forskellige farver tørstoffer transporteret i seperate sække.
Umiddelbart  

 før udlægningen blev tørstofferne opblandet med en vanding opløsning af  

 klormagnesium.
Denne vandige opløsning kunne enten være lavet på stedet ved  

 at blande flager af klormagnesium med vand, eller den kunne være  

 fabriksfremstillet.
 Udlægningen af magnesitgulve har krævet specialviden og har stillet en  

 række krav til materialerne, forarbejdet, udførelsen, hærdningen og  

 efterbehandlingen.
 Magnesitten har skullet lagres tørt og ikke for længe, og såvel dens  

 brænding som den finhed, hvortilden brændte magnesit er blevet malet, har  

 haft indflydelse på det færdige gulv.
De organiske fyldstoffer forøger gulvbelægningens elasticitet og  

 varmeisolationsevne og forøger porøsiteten.
En mere porøs overflade er mindre  

 glat, hvorved glidfaren reduceres, men til gengæld besværliggøres rengøringen  

 og gulvet er gjort mindre vandtæt.
De uorganiske fyldstoffer (fx. asbest) har  

 forøget gulvbelægningens hårdhed og vandtæthed.
Overfladen er gjort tættere  

 og mere glat, hvorved rengøring lettes, men til gengæld forøges glidfaren.  

 Desuden har de uorganiske fyldstoffer kunnet gøre gulvbelægningen skør  

 (knusning og revnedannelse).
Den optimale blanding af organiske og uorganiske fyldstoffer har været  

 helt afhængig af gulvets anvendelse.
Også en række krav til undergulvets  

 eller mellemgulvets beskaffenhed, fx styrke, tæthed, vandindhold og renhed,  

 krav til en korrekt fortløbende hærdning og til en efterbehandling har  

 skullet overholdes.
2.3 Udseende Magnesitgulve er udført ensfarvet, marmoreret samt med diverse mønstre i  

 farverne hvid, grå, gul, grøn, blå, rød og brun.
De ensfarvede, mørke  

 magnesitgulve kan let forveksles med asfaltgulve.
Selv for en specialist kan  

 det være svært at se forskel.
En brugbar, hurtig undersøgelse, der kan  

 udføres på stedet, er at holde en lille stump af gulvet i åben ild.
Et  

 asfaltgulv vil give sig til kende med en tydelig lugt af brændt asfalt.  

 Desuden kan en lille materialeprøve undersøges ved røntgendiffraktometri for  

 indhold af asbest.
2.4. Vedligeholdelse og rengøring Magnesitgulve er ikke i sig selv vandstandsende og tåler ikke stadig og  

 vedvarende vandpåvirkning.
For at bevare en blank, tæt og vandafvisende  

 overflade, har det været nødvendigt at behandle gulvene regelmæssigt med  

 egnede vedligeholdelsesmidler, fx. linolie eller fortyndet voksopløsning hver  

 14. dag indtil 3 måneder efter udlægningen, og derpå 2-4 gange årligt,  

 afhængig af brugen.
Også ved den normale rengøring skal der tages et specielt hensyn til  

 magnesitgulve, idet de ikke kan tåle selv svage organiske og uorganiske  

 syrer, alkalier etc.
Og i hvert fald svage alkalier kan indgå i normale  

 rengøringsmidler.
Der må heller ikke benyttes affedtende rengøringsmidler, så  

 som soda og sulfoopløsninger, idet det beskyttende overfladefedtlag så  

 fjernes med resultat, at gulvet begynder at støve.
Til gulvvask er i  

 brugsanvisninger anbefalet at benytte varmt vand iblandet sæbespåner.
 Vådrengøring bør dog ikke anvendes, hvor gulve er meget porøse og  

 udtørrede, idet der ved vandpåføring kan være risiko for, at gulvene, som på  

 grund heraf er særligt vandsugende, kan forvitre.
3. Resume af den gennemførte undersøgelse af forekomst af asbestfibre i indeklimaet i lokaler med asbestholdige magnesitgulve Byggestyrelsen igangsatte i december 1986 en undersøgelse af forekomst af  

 asbestfibre i indeklimaet i lokaler med asbestholdige magnesitgulve.
Det  

 skyldes, at Arbejdsmiljøinstituttet og Statens Byggeforskningsinstitut i et  

 samarbejdsprojekt omhandlende drys af mineraluldsfibre fra forskellige  

 loftskonstruktioner havde konstateret et stort indhold af asbestfibre i  

 rumluften i et fagklasserum med magnesitgulv.
Der blev i rummet målt 150.000  

 fibre pr. m3 i indeluften under normal aktivitet i lokalet.
 Undersøgelsen er afsluttet og en teknisk prøverapport er samtidig hermed  

 offentliggjort af Byggestyrelsen.
I alt har 12 lokaler indgået i undersøgelsen(inklusive det omtalte  

 fagklasserum). Det drejer sig om gange og trapper på skoler og i et  

 etagebolighus, normalklasserum, fagklasserum samt baderum, køkkener og i en  

 stue i boliger.
Alderen af de undersøgte gulve er fra 30 år til ca. 50 år.
 Om måleomstændighederne i undersøgelsen kan oplyses følgende:
 - Der har været normal personaktivitet i de undersøgte lokaler under  

 målingerne, så personbelastningen falder i intervallet få personer i boliger  

 til mange personer i skoler.
 - Gulvoverfladernes tilstand er vurderet af samme person ved samtlige  

 målesteder.
- Ingen af gulvene var med en blank, tæt og ensartet overflade.
Desuden  

 kan gulvene beskrives således:
- uden glans - udtørrede og støvede, - nedslidte, - et enkelt gulv var delvist nedslidt til undergulvet, - revner på 1-2 mm bredde og op til flere m lange og - især trappetrin og hulkehle beskadiget.
- Lokalernes ventilation var i alle tilfælde naturlig ventilation.
Enkelte  

 målinger blev foretaget på gange og trapper i nærheden af dør til det fri,  

 hvor der formodes at have været til tider stor ventilation.
På de øvrige  

 målesteder skønnes ventilationen at have været lav til moderat.
 - Materielsprøver fra et af de 12 målesteder viste, at magnesitgulvet ikke  

 indeholdt asbest.
I 2 lokaler (det tidligere nævnte fagklasserum og et normalt-klasserum)  

 blev der fundet store koncentrationer af asbestfibre i indeklimaet.
Der blev  

 i de 2 lokaler målt henholdsvis 150.000 fiber pr. m3 og 30.000 fiber pr. m3.
Et målested, trappen i et etagehus, har på grund af meget andet støv i  

 luften, ikke umiddelbart kunnet analyseres.
En specialanalyse af denne prøve  

 er iværksat.
 I de 9 øvrige undersøgte lokaler (2 trapperum i skoler, 1 diskotek, 2  

 badeværelser, 1 kælderrum, 1 stue, og 2 køkkener blev der ikke målt  

 asbestfibre i rumluften over den af måletekniske grunde indlagte nedre grænse  

 (10.000 fibre pr. m3).
Der findes ikke i dag praktisk anvendlige målemetoder for måling af  

 asbestfibre i lave koncentrationer.
Byggestyrelsen har i 1986 igangsat et  

 forskningsprojekt på Arbejdsmiljøinstituttet med det formål at få udviklet en  

 egnet målemetode til måling af asbestfibre i indeklimaet.
Resultatet af dette  

 arbejde forventes senere i 1987.
I den gennemførte undersøgelse er derfor benyttet en særlig målemetode,  

 som Arbejdsmiljøinstituttet beskrev til dette formål (anført i den  

 offentliggjorte tekniske prøverapport). Målemetoden kan ikke konstatere de  

 lave koncentrationer af asbestfibre, som normalt antages at være i  

 indeklimaet.
Den kan alene konstatere, om koncentrationen af asbestfibre er  

 højere end den af måletekniske grunde indlagte nedre grænse.
Resultatet af undersøgelsen viser, at der tilsyneladende ingen sammenhæng  

 er mellem væsentlig afgivelse af asbestfibre fra gulvet til rumluften og - procentindholdet af asbest i gulvmaterialet - gulvenes overfladetilstand - personbelastningen på gulvet samt - ventilationen i lokalerne.
 Årsagen til, at nogle asbestholdige magnesitgulve afgiver flere  

 asbestfibre til rumluften end andre, formodes derfor at være et spørgsmål om  

 gulvenes råmaterialers aktuelle sammensætning på udlægningstidspunktet, den  

 benyttede udførelsesmåde, den benyttede løbende vedligeholdelse og den  

 anvendte rengøringsmetode.
4. Anbefalinger Hovedparten af magnesitgulve udlagt efter ca. 1970 er uden asbestindhold.  

 Asbestholdige magnesitgulve er derfor i dag i de fleste tilfælde mere end 17  

 år gamle.
De gulve, der tilfældigt blev udvalgt til Byggestyrelsens  

 undersøgelse, er alle ældre end ca. 30 år og nogle af dem er 50 år gamle.
Der  

 er altså generelt tale om så gamle gulvbelægninger, at de efter almindelige  

 afskrivningsbetragtninger må antages, alt andet lige, at stå foran en  

 renovering/udskiftning.
I det følgende er anført en række forskellige løsningsmetoder, som kan  

 anvendes ved en renovering/udskiftning.
Hvilken af metoderne, der bør  

 anvendes, afhænger af en konkret vurdering i det enkelte tilfælde.
Ud fra resultatet af den ovennævnte undersøgelse anbefales det, at  

 magnesitgulvenes renovering/udskiftning prioriteres først i det løbende  

 vedligeholdelsesprogram.
Ved denne anbefaling er gulvenes alder taget i  

 betragtning.
I undersøgelsen indgik ikke magnesitgulve med blank, tæt og ensartet  

 overflade.
Der er derfor ikke nogen erfaring om, hvorvidt sådanne gulve  

 afgiver asbestfibre til indeklimaet i store mængder.
For at reducere risikoen  

 for afgivelse af asbestfibre til indeklimaet bør den fortsatte  

 vedligeholdelse og rengøring ske på en korrekt måde som beskrevet foran,  

 indtil der foretages en egentlig renovering af det pågældende gulv.
Det asbestholdige magnesitgulv kan overdækkes med en ny tæt gulvbelægning.  

 I de fleste tilfælde vil det betyde de færreste tilslutningsproblemer ved  

 døre, tilgrænsede lokaler mv. at benytte en ny tynd belægning, som fx en pvc-  

 eller linoleumsbelægning.
Eventuelle løse partier på magnesitgulvet bør  

 fjernes.
Eventuelle lunker spartles ud.
Gulvet bør forinden pålægning  

 rengøres med et egnet rengøringsmiddel, fx sæbevand.
Hulkehle kan give  

 særlige problemer og bør eventuelt fjernes.
 Hvis det asbestholdige magnesitgulv generelt er i en dårlig forfatning med  

 mange løse partier, ødelagte hulkehle ol., vil det normalt være en bedre  

 løsning at fjerne det asbestholdige magnesitgulv og lægge en ny egnet  

 gulvbelægning.
Endelig kan løsningen med en overfladebehandling af magnesitgulvet efter  

 en konkret vurdering anvendes.
Af egnede overfladebehandlinger kan nævnes fx  

 maling eller voksbehandling.
Effektiviteten heraf med hensyn til at binde  

 asbestfibre til gulver, både på kort og lang sigt, er ikke nærmere undersøgt.  

 Anvendes metoden, er det vigtigt med en god vedhæftning overalt på det  

 oprindelige gulv.
Da magnesitgulve kan være porøse og derfor gennem årerne  

 kan have opsuget snavs, sæbe og polish, skal der for at opnå en god  

 vedhæftning udføres en omhyggelig rengøring af gulvet før påsmøring.
 De ovennævnte 3 tekniske løsninger kan omfatte arbejdsoperationer, der  

 kræver, at arbejdet udføres i overensstemmelse med reglerne i  

 "Bekendtgørelsen om asbest", Arbejdsministeriets bekendtgørelse nr.  

 660 af 24. september 1986.
5. Yderligere oplysninger om asbest For yderligere oplysninger om asbest henvises til:
