 I medfør af § 8H, stk. 4, § 10A, stk. 1, og § 10B, stk. 1, i  

 skattekontrolloven, jfr. lovbekendtgørelse nr. 568 af 16. november 1977,  

 fastsættes for 1978:
§ 1.  De oplysningspligtige efter skattekontrollovens  

 § 8H, jfr. bekendtgørelse nr. 336 af 24. juni 1977, skal inden en af  

 statsskattedirektorartet fastsat frist foretage indberetning til  

 statsskattedirektoratet om de i 1978 ydede eller godskrevne renter af  

 indskudskonti.
Indberetning kan dog undlades, hvis de i 1978 ydede eller  

 godskrevne renter af en konto er mindre end 100 kr.
 Stk. 2.  Statsskattedirektoratet bemyndiges til at  

 fastsætte yderligere regler om indhold og form for indberetninger efter  

 skattekontrollovens § 8H, stk. 1-3.
§ 2.  De oplysningspligtige efter skattekontrollovens  

 § 10A, jfr. bekendtgørelse nr. 537 af 21. oktober 1977, skal inden en af  

 statsskattedirektoratet fastsat frist foretage indberetning til  

 statsskattedirektoratet om indløsning af obligationskuponer med  

 forfaldsterminer i 1978, når summen af de udbetalte kuponbeløb udgør mindst  

 100 kr. pr. kuponnota, for deponerede eller indskrevne obligationer pr. årlig  

 kuponafregningsopgørelse.
Indberetning om indløsning af obligationskuponer på  

 mindre end 100 kr. bør kun indsendes på statsskattedirektoratets begæring,  

 men bilag vedrørende sådanne indløsninger må, når de ikke indsendes,  

 opbevares således, at indberetning vil kunne ske med kort varsel.
§ 3.  De registrerede oplysningspligtige efter  

 skattekontrollovens § 10B, jfr. bekendtgørelse nr. 492 af 7. september 1977  

 og bekendtgørelse nr. 542 af 25. oktober 1977, skal inden en af  

 statsskattedirektoratet fastsat frist indsende indberetning til  

 statsskattedirektoratet om de mellem parterne i en obligationsoverdragelse i  

 1978 afregnede rentebeløb på mindst 100 kr. pr. afregning.
Indberetning om  

 afregningsbeløb på mindre end 100 kr. bør kun ske på statsskattedirektoratets  

 begæring, men bilag vedrørende sådanne afregninger må, når de ikke indsendes,  

 opbevares således, at indberetning vil kunne ske med kort varsel.
 Stk. 2.  Overdragelser, hvor der ikke medvirker en  

 registreret oplysningspligtig, omfattes ikke af reglerne i stk. 1.  

 Indberetning om sådanne overdragelser skal ske til statsskattedirektoratet  

 inden 15. januar i året efter udløbet af det kalenderår, hvori overdragelsen  

 har fundet sted, jfr. kap. 3 i ministeriet for skatter og afgifters  

 bekendtgørelse nr. 542 af 25. oktober 1977.
 § 4.  Bekendtgørelsen træder i kraft ved  

 offentliggørelse i Lovtidende.
