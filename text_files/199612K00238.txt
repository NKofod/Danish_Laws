Nr LSF 238 Forslag til Lov om ændring af lov om sygehusvæsenet(Patienters ret til  

 frit valg mellem privat og offentligt hospital) Fremsat af Jan Køpke Christensen (FP) Kim Behnke (FP) Tom Behnke (FP) Aage  

 Brusgaard (FP) Niels Højland (FP) Kirsten Jacobsen (FP) Annette Just (FP) den 22. april 1997 § 1 I lov om sygehusvæsenet, jf. lovbekendtgørelse nr. 687 af 16. august 1995,  

 som ændret ved lov nr. 1121 af 20. december 1995, foretages følgende  

 ændringer:
 1. I § 5 indsættes efter stk. 4 som nyt stykke:
»Stk. 5. Amtskommunen yder endvidere behandling ved andre  

 sygehuse og fødeklinikker til personer, som har bopæl i amtskommunen.  

 Amtskommunen kan kræve betaling for ydelser efter 1. pkt.
Betalingen kan  

 højst udgøre et beløb, der svarer til forskellen mellem amtskommunens udgift  

 til en tilsvarende behandling ved et sygehus som nævnt i stk. 2 og udgiften  

 til behandling ved et sygehus som nævnt i 1. pkt.« Stk. 5-13 bliver herefter stk. 6-14.
 2. I § 5, stk. 5, der bliver stk. 6, indsættes efter  

 »kan ikke« ordene: »ud over betaling som nævnt i stk. 5«.
 3. I § 5, stk. 10, der bliver stk. 11, ændres  

 »7-9« til: »8-10«.
 4. I § 5, stk. 13, der bliver stk. 14, ændres  

 »7-11« til: »8-12«.
 5. I § 5 b, stk. 1, indsættes efter »§ 5, stk.  

 1-2« ordene: »og 5«.
 6. I § 5 b indsættes efter stk. 2 som nyt stykke:
»Stk. 3. Adgangen til at vælge sygehus efter § 5, stk. 5, er  

 betinget af, at den pågældende yder amtskommunen betaling som nævnt i § 5,  

 stk. 5.« Stk. 3-5 bliver herefter stk. 4-6.
 7. I § 5 b, stk. 5, der bliver stk. 6, ændres »stk. 1,  

 2 og 4« til: »stk. 1, 2, 3 og 5«.
 8. I § 6, stk. 1, indsættes efter »behandling,»  

 ordene: »eller til personer, som vælger behandling efter § 5, stk.  

 5,».
 9. I § 6, stk. 5, ændres »anden amtskommune  

 eller« til: »anden amtskommune,», og efter  

 »specialsygehuse m.fl.« indsættes: »eller på et andet sygehus  

 efter § 5, stk. 5«.
§ 2 Loven træder i kraft den 1. oktober 1997.
Bemærkninger til lovforslaget Almindelige bemærkninger Et af de alvorligste problemer i det danske samfund er i dag de lange  

 ventelister.
Der har gennem mange år været talt om at gøre noget ved  

 problemerne, men faktum er, at der reelt ikke er sket noget nævneværdigt.
Fremskridtspartiet ønsker at gøre ord til handling og rent faktisk gøre  

 noget for at reducere de alt for lange ventelister.
Derfor fremsætter  

 Fremskridtspartiet nu dette forslag, som skal inddrage de private sygehuse i  

 kampen mod ventelister.
I henhold til § 5 i lov om sygehusvæsenet yder amtskommunerne vederlagsfri  

 sygehusbehandling ved sit sygehusvæsen til personer med bopæl i amtet og akut  

 behandling til personer med midlertidigt ophold i amtet.
Herudover kan  

 patienter i henhold til lovens § 5 b efter visse nærmere bestemmelser vælge  

 sygehusbehandling på andre offentlige sygehuse og på nærmere angivne private  

 specialsygehuse på bopælsamtets regning (det frie sygehusvalg).
 Lov om sygehusvæsenet indeholder ikke hjemmel til, at amtskommunerne kan  

 give tilskud til sygehusbehandling, men udelukker ikke, at en amtskommune  

 træffer beslutning om at opfylde sin forpligtelse til at yde vederlagsfri  

 sygehusbehandling ved benyttelse af private sygehuse.
 Det betyder, at en amtskommune således ikke kan beslutte, at patienterne  

 kan få dækket en del af udgifterne til behandling på privathospital (f.eks.  

 den takst, der er aftalt mellem amtskommunerne for betaling efter frit  

 sygehusvalg), men amtskommunen kan godt beslutte at yde vederlagsfri  

 behandling på et privat sygehus efter patientens valg efter samme regler som  

 det frie sygehusvalg til offentlige sygehuse.
Den sidste mulighed er dog ikke særlig reel for amtskommunerne, da der i  

 dette tilfælde ikke vil være nogen restriktion på den pris, et privathospital  

 vil kunne opkræve.
Derfor er det nødvendigt, at der eksisterer en  

 betalingstakst, som kan sendes med patienter, som ønsker at blive behandlet  

 på private sygehuse.
Fremskridtspartiet ønsker en ligestilling, således at det er op til  

 patienten at vælge, om behandlingen skal foregå ved et offentligt eller  

 privat sygehus.
Til behandling på et privat hospital foreslås det, at der  

 ydes samme betaling, som fandt behandlingen sted på et offentligt sygehus  

 uden for den betalende amtskommune, dvs. betaling efter amternes indbyrdes  

 betalingstakster.
Det vil således koste den betalende amtskommune det samme,  

 hvad enten der betales for behandling på et sygehus i en anden amtskommune  

 eller på et privat hospital.
Man kan komme i den situation, at den takst, der er aftalt mellem  

 amtskommunene for betaling efter frit sygehusvalg ikke er tilstrækkelig for  

 privathospitaler til at påtage sig behandlingen.
Det foreslås derfor, at der  

 åbnes mulighed for, at patienten, hvis denne vælger privathospital, selv skal  

 betale differencen mellem amternes indbyrdes afregningstakst og den faktiske  

 pris på privathospitalets ydelse.
Det er dog også muligt, at den aftalte afregningstakst mellem amterne er  

 fuldt tilstrækkelig til, at privathospitalet vil påtage sig  

 behandlingen/operationen.
Herefter kan patienterne frit vælge det private  

 sygehus uden ekstra omkostninger.
 Kan det private sygehus udføre behandlingen for en lavere pris end den  

 indbyrdes afregningspris mellem amterne, vil forskellen tilfalde det private  

 sygehus og skabe grundlag for, at det private sygehus kan udvide kapaciteten  

 og i endnu højere grad være i stand til at hjælpe med at afhjælpe  

 ventelisteproblemerne.
 Lovforslaget vil således være udgiftsneutralt for den betalende  

 amtskommune og vil på en positiv måde medvirke til at afkorte patienternes  

 alt for lange ventetider.
Det land i verden, som regnes blandt de rigeste og har det højeste  

 skatteniveau, kan ikke være tjent med at sætte sine syge medborgere på  

 ventelister i så lang tid, som tilfældet er i dag.
Derfor regner  

 Fremskridtspartiet med, at de ideologiske sværd lægges på hylden, og at alle  

 partier i Folketinget tager hænderne op af lommen og bakker op om dette  

 forslag til gavn for alle de mennesker, som hver dag lider, fordi de ikke kan  

 blive behandlet.
Bemærkninger til lovforslagets enkelte bestemmelser Til § 1 Til nr. 1 Det foreslås, at amtskommunen ud over at yde behandling ved eget  

 sygehusvæsen, ved anden amtskommunens sygehusvæsen eller ved en række  

 specialsygehuse også yder behandling ved andre, private sygehuse og  

 fødeklinikker til personer med bopæl i amtskommunen.
Amtskommunen kan i  

 modsætning til ovennævnte behandling, som er vederlagsfri, kræve betaling for  

 behandlingen på disse andre, private sygehuse m.v.
Det foreslås samtidig, at  

 den betaling, som amtskommunen kan opkræve hos patienten, højst kan udgøre  

 forskellen mellem betalingen for behandlingen ved det private sygehus og det,  

 som amtskommunen skulle betale for en tilsvarende behandling ved en anden  

 amtskommunes sygehusvæsen, jf. bekendtgørelse nr. 689 af 12. juli 1996 om  

 amtskommunens betaling for sygehusbehandling ved en anden amtskommunes  

 sygehusvæsen.
Til nr. 2, 3 og 4 Ændringerne er konsekvensændringer.
Til nr. 5 og 6 Det foreslås, at adgangen til at vælge et ikke-offentligt sygehus betinges  

 af, at den pågældende person betaler amtskommunen den merudgift, som  

 behandlingen på det private sygehus m.v. har medført, set i forhold til den  

 udgift, som amtskommunen skulle have afholdt, såfremt behandlingen var  

 foretaget ved en anden amtskommunes sygehusvæsen.
Til nr. 7 Ændringen er en konsekvens af nr. 6.
Til nr. 8 og 9 Det foreslås, at personer, som vælger behandling ved et privat sygehus,  

 har ret til befordring m.v. på samme vilkår, som gælder for personer, som  

 behandles ved det offentlige sygehusvæsen.
Til § 2 Det foreslås, at loven træder i kraft den 1. oktober 1997 med henblik på  

 at give amtskommunerne tid til den nødvendige forberedelse.
Skriftlig fremsættelse Jan Køpke Christensen (FP):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om sygehusvæsen. (Patienters ret til  

 frit valg mellem privat og offentligt hospital).
(Lovforslag nr.
L 238).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
