 I medfør af § 40 i brandloven, jfr. lovbekendtgørelse nr. 641 af 29.  

 december 1976, fastsættes:
 § 1.  Følgende definitioner lægges til grund ved  

 anvendelse af bestemmelserne i denne bekendtgørelse:
 Soverum: Rum med sovepladser, herunder for personale.
 Soverumsafsnit: Et eller flere soverum med tilhørende gange, depotrum og  

 andre lokaler med direkte tilknytning til de pågældende soverumsafsnit.
 Hoteller m.v.: Hoteller, moteller, pensionater, kroer, klublejligheder,  

 kollegier, kostskoler, feriehjem, spejderhytter, sygehuse, sygehjem,  

 plejehjem, hvilehjem, rekreationshjem og alderdomshjem samt andre  

 virksomheder og institutioner m.m. med lignende formål.
 Soverumsafsnit med mere end 10 sovepladser er omfattet af  

 bekendtgørelsen.To eller flere soverumsafsnit med fælles flugtveje betragtes  

 som et afsnit ved afgørelsen af, om bekendtgørelsen finder anvendelse.
 Forsamlingslokaler: Teatre, biografer, restaurationer, selskabslokaler,  

 mødelokaler, koncertsale, udstillingslokaler, idrætshaller, kirke, og andre  

 bygninger og lokaler, der anvendes til lignende formål.
Forsamlingslokaler, som er indrettet til mere end 150 personer, er  

 omfattet af bekendtgørelsen.
To eller flere forsamlingslokaler med fælles  

 flugtveje betragtes som et forsamlingslokale ved afgørelsen af, om  

 bekendtgørelsen finder anvendelse.
 Undervisningslokaler: Lokaler, der benyttes til undervisningsformål, samt  

 lokaler, som er nødvendige for eller naturligt knytter sig til undervisningen  

 som f.eks. biblioteksrum, spisestuer, grupperum, specialklasser og  

 gymnastiksale.
 Undervisningsafsnit: Et eller flere undervisningslokaler med tilhørende  

 gange, depotrum og andre lokaler med direkte tilknytning til de pågældende  

 undervisningsafsnit.
 Skoler: Bygninger med et eller flere undervisningsafsnit.  

 Undervisningsafsnit til mere end 150 elever er omfattet af bekendtgørelsen.  

 To eller flere undervisningsafsnit med fælles flugtveje betragtes som et  

 afsnit ved afgørelsen af, om bekendtgørelsen finder anvendelse.
 Opholdsrum: Soverum, legerum, beskæftigelsesrum, spiserum og lignende  

 lokaler for daginstitutioners klientel.
 Daginstitutioner: Bygninger med et eller flere afsnit, som indeholder  

 vuggestuer, børnehaver, fritidshjem og dagcentre samt andre lokaliteter med  

 lignende formål for børn og/ eller voksne.
Afsnit med mere end 25 sovepladser eller med opholdsrum for tilsammen mere  

 end 150 personer er omfattet af bekendtgørelsen.
To eller flere afsnit med  

 fælles flugtveje betragtes som et afsnit ved afgørelsen af, om  

 bekendtgørelsen finder anvendelse.
 Salgslokaler: Lokaler for detailsalg under enhver form samt andre  

 salgslokaler med tilsvarende indretning og anvendelse.
 Servicerum: Lokaler for lager, kontor og værksted samt personalerum  

 (garderobe, toiletter, kantine m.v. for de i butikken ansatte).
 Kunderum: Lokaler med garderobe, toiletter m.m. for kunder.
Butikker: Salgslokaler med tilhørende servicerum og kunderum.
Butikker med  

 gulvareal på over 600 kvm er omfattet af bekendtgørelsens bestemmelser.
 Selskabshuse: Bygninger med et gulvareal på over 50 kvm, der opstilles  

 midlertidigt til afholdelse af private selskaber.
 § 2.  For hoteller m.v., forsamlingslokaler, skoler,  

 daginstitutioner og butikker gælder »Driftsmæssige Forskrifter«,  

 der udfærdiges af Statens brandinspektion.
 Stk. 2.  Brandmyndigheden kan for disse virksomheder og  

 institutioner give yderligere driftsmæssige pålæg, der i det enkelte tilfælde  

 skønnes nødvendige for at sikre redning af personer, der befinder sig i  

 lokalerne.
 § 3.  Bygninger, som ikke er indrettet som hotel m.v.,  

 kan i kortere tidsrum anvendes som ungdomsherberger eller til andre former  

 for indkvartering efter tilladelse af brandmyndigheden i hvert enkelt  

 tilfælde på de vilkår, der er fastsat i »Driftsmæssige  

 Forskrifter«.
 § 4.  Ansøgning om tilladelser og godkendelser samt  

 anmeldelser til brandmyndigheden i henhold til bekendtgørelsen eller  

 »Driftsmæssige Forskrifter« skal være vedlagt nødvendige  

 beskrivelser og tegninger i to eksemplarer.
 § 5.  Brandmyndigheden skal ved uanmeldt eftersyn  

 mindst en gang om året, når lokalerne er i brug, kontrollere, at de  

 driftsmæssige forhold i bygninger, der er omfattet af »Driftsmæssige  

 Forskrifter«, er i overensstemmelse med de for bygningen eller  

 virksomheden gældende brandmæssige bestemmelser.
 Stk. 2.  Eftersynet foretages af brandinspektøren eller  

 af en person, der er særligt udpeget dertil af brandkommissionen eller i  

 kommuner uden brandkommission af politimesteren.
 Stk. 3.  Bestemmelserne i brandlovens § 33, stk. 4-8,  

 finder anvendelse på eftersynene.
 § 6.  Selskabshuse må kun anvendes, hvis de er  

 typegodkendt af Statens brandinspektion.
 § 7.  Statens brandinspektion, eller den,  

 brandinspektion dertil bemyndiger, kan dispensere fra bestemmelserne i  

 bekendtgørelsen og de i medfør af denne udfærdigede driftsmæssige  

 forskrifter, når det i det enkelte tilfælde skønnes rimeligt og forsvarligt.
 § 8.  Overtrædelse af § 2, stk. 2, § 6 og § 9, stk. 2  

 og 3, samt af bestemmelserne i driftsmæssige forskrifter, udfærdiget i medfør  

 af § 2, stk. 1, straffes med bøde.
 § 9.  Bekendtgørelsen træder i kraft den 1. februar  

 1977.
 Stk. 2.  Hoteller m.v., forsamlingslokaler, skoler,  

 daginstitutioner og butikker, der tillades indrettet, ombygget eller ændret  

 efter den 1. februar 1977, skal af ejeren anmeldes til brandmyndigheden, og  

 de krav, som brandmyndigheden stiller efter bekendtgørelsen eller de i medfør  

 af denne udfærdigede driftsmæssige forskrifter, skal være opfyldt, inden  

 lokalerne tages i brug.
 Stk. 3.  Hoteller m.v., forsamlingslokaler, skoler,  

 daginstitutioner og butikker, der er tilladt indrettet før bekendtgørelsens  

 ikrafttræden, skal af ejeren anmeldes til brandmyndigheden inden den 1. april  

 1977 eller inden lokalernes ibrugtagning, medmindre anmeldelse tidligere er  

 sket efter § 28 i justitsministeriets bekendtgørelse nr. 25 af 25. januar  

 1949 angående brandværnsforanstaltninger i hoteller m.v. eller efter § 9,  

 stk. 2 og 3, i justitsministeriets bekendtgørelse nr. 567 af 20. december  

 1972 om brandværnsforanstaltninger i hoteller, forsamlingslokaler, skoler,  

 butikker og selskabshuse.
 Stk. 4.  Justitsministeriets bekendtgørelse nr. 25 af  

 25. januar 1949 angående brandværnsforanstaltninger i hoteller m.v. ophæves.  

 Endvidere ophæves justisministeriets bekendtgørelse nr. 567 af 20. december  

 1972 om brandværnsforanstaltninger i hoteller, forsamlingslokaler, skoler,  

 butikker og selskabshuse.
 Justitsministeriet, den 21. januar 1977.
 Orla Møller.
 /Kornerup.
