Betænkning afgivet af Sundheds- og Ældreudvalget den 30. maj 2017 Betænkning over Forslag til folketingsbeslutning om krav til private aktørers soliditet og garantistillelse i den kommunale hjemmepleje [af Kirsten Normann Andersen (SF) m.fl.]:
1. Udvalgsarbejdet Beslutningsforslaget blev fremsat den 3. marts 2017 og var til 1. behandling den 21. april 2017. Beslutningsforslaget blev efter 1. behandling henvist til behandling i Sundheds- og Ældreudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 2 spørgsmål til ældreministeren til skriftlig besvarelse, som denne har besvaret med undtagelse af spørgsmål 2, der forventes besvaret inden 2. behandling.
2. Indstillinger og politiske bemærkninger Et flertal i udvalget (S, DF, V, LA, RV og KF) indstiller beslutningsforslaget til forkastelse.
Dansk Folkepartis, Venstres, Liberal Alliances og Det Konservative Folkepartis medlemmer af udvalget er enige om, at konkurser blandt private leverandører i ældreplejen er et problem.
Konkurserne kan have negative konsekvenser for de berørte borgere og medarbejdere, ligesom konkurser kan medføre uforudsete meromkostninger for kommunerne og dermed for skatteborgerne.
Partierne konstaterer, at en række af områdets parter har udarbejdet fælles anbefalinger, som kommunerne kan gøre brug af som værktøjer til at forebygge og håndtere konkurser.
Blandt disse anbefalinger indgår bl.a. garantistillelse, krav til leverandørens økonomiske soliditet og beredskabsplaner i kommunerne til håndtering af en privat leverandørs konkurs.
 Partierne finder det positivt, at regeringen ultimo februar 2017 har igangsat en undersøgelse af omfanget af konkurser i ældreplejen, hvori bl.a. kommunernes brug af anbefalingerne fra områdets parter også vil blive afdækket.
Partierne noterer sig, at regeringen, når undersøgelsen afsluttes i sommeren 2017, vil indkalde Folketingets partier til drøftelser af området.
DF, V, LA og KF forventer i forlængelse heraf, at undersøgelsens resultater vil danne baggrund for en konstruktiv dialog mellem partierne i forhold til mulige tiltag, der kan medvirke til at forebygge konkurser i ældreplejen fremadrettet, så der skabes større tryghed for borgere og ansatte.
Socialdemokratiets medlemmer af udvalget er enige om, at vi har en alvorlig udfordring med konkurser blandt private leverandører i ældreplejen.
Siden 2011 er i alt 43 private plejefirmaer gået konkurs, og mere end 6.000 borgere er blevet berørt.
Konkurserne skaber utryghed for de ældre og går ud over de medarbejdere, der mister deres arbejde.
Også kommunerne lider store tab, når den kommunale hjemmepleje ofte med meget kort varsel skal tage over efter de konkursramte firmaer, og mange velfærdskroner går således tabt.
S konstaterer, at en række af områdets parter har udarbejdet fælles anbefalinger, som kommunerne kan gøre brug af som værktøjer til at forebygge og håndtere konkurser.
Blandt disse anbefalinger indgår bl.a. garantistillelse, krav til leverandørens økonomiske soliditet samt beredskabsplaner i kommunerne til håndtering af en privat leverandørs konkurs.
Det har imidlertid ikke bremset konkurserne, og derfor er der behov for at sætte ind med nye tiltag.
 S finder det positivt, at regeringen har fulgt ønsket fra et flertal i Folketinget om en undersøgelse af omfanget af konkurser i ældreplejen.
 S forventer, at regeringen, når undersøgelsen afsluttes i sommeren 2017, vil indkalde Folketingets partier til forhandlinger om nye tiltag, der kan forebygge konkurser, med det formål at skabe tryghed for ældre, der vælger private leverandører af hjemmehjælp.
 Et mindretal i udvalget (EL, ALT og SF) indstiller beslutningsforslaget til vedtagelse uændret.
Socialistisk Folkepartis medlemmer af udvalget noterer sig, at der, siden beslutningsforslaget blev førstebehandlet af Folketinget, har fundet yderligere tre konkurser sted i hjemmeplejen.
SF mener derfor, at det haster med at regulere området og stille større krav til private aktørers soliditet og garantistillelse i den kommunale hjemmepleje med henblik på at minimere antallet af konkurser til gavn for borgere, medarbejdere og kommuner.
SF  noterer sig endvidere, at regeringen har igangsat et arbejde med henblik på at vurdere, om der er behov for at ændre reglerne for hjemmeplejen for at undgå konkurser, men at regeringen ikke ønsker at indgå i en dialog med Folketinget om udarbejdelsen af denne undersøgelse.
Det finder SF ærgerligt, da det ville være en mulighed for at kvalificere arbejdet.
SF stiller sig naturligvis til rådighed for videre forhandlinger.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jan Erik Messmann (DF) Jane Heitmann (V) Hans Christian Schmidt (V) Klaus Markussen (V) Jakob Engel-Schmidt (V) Thomas Danielsen (V) Jacob Jensen (V) Laura Lindahl (LA) May-Britt Kattrup (LA) Brigitte Klintskov Jerkel (KF) Astrid Krag (S) Flemming Møller Mortensen (S) Christian Rabjerg Madsen (S) Julie Skovsby (S) nfmd.
Karin Gaardsted (S) Lea Wermelin (S) Yildiz Akdogan (S) Stine Brix (EL) Finn Sørensen (EL) Pernille Schnoor (ALT) Torsten Gejl (ALT) Lotte Rod (RV) Kirsten Normann Andersen (SF) Trine Torp (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
