Offererstatningslovens § 11 c  straffesagen afsluttet, nævnets j.nr. 19-520-04607 og 19-520-04609 To ansøgere blev over en årelang periode udsat for gentagne seksuelle overgreb fra skadevolder, som var den ældste af pigernes stedfar og den anden af pigernes biologiske far.
Politiet kunne dog ikke finde skadevolder, som var blevet tiltalt, og der var tvivl om, hvorvidt han var udrejst fra Danmark.
På baggrund af sagens omstændigheder fandt nævnet det sandsynliggjort på det foreliggende grundlag, at skadevolder havde forgrebet sig på de to ansøgere.
Nævnet lagde endvidere vægt på, at de to ansøgere havde været 6-7 år og 13-14 år, da overgrebene begyndte at finde sted, og at de herefter stod på i en årrække, hvorfor de to ansøgere måtte have en klar interesse i, at nævnet kunne påbegynde behandlingen af deres sag, så de ville kunne lægge de mange overgreb bag sig og komme videre med deres liv.
Set i lyset af disse omstændigheder besluttede nævnet at dispensere fra reglen om, at sagen skal være endeligt afgjort, før den kan sendes ind til nævnet.
Sagen kunne herefter behandles af nævnet, som nåede frem til, at de to ansøgere skulle tilkendes 50.000 kr. og 40.000 i tort.
