Anordning om fremmede orlogsfartøjers  

 og militære luftfartøjers adgang til dansk område under  

 fredsforhold VI MARGRETHE DEN ANDEN, af Guds Nåde Danmarks Dronning, gør  

 vitterligt:
 Herved fastsættes følgende bestemmelser for fremmede  

 orlogsfartøjers og militære luftfartøjers adgang til  

 dansk område under fredsforhold:
Kapitel 1 Almindelige bestemmelser § 1. Anordningen gælder fremmede  

 orlogsfartøjers og militære luftfartøjers adgang til  

 dansk område under forhold, hvor såvel Danmark som den stat,  

 fartøjet tilhører, befinder sig i fredstilstand.
 Stk. 2. Andre skibe, som ejes eller benyttes af en fremmed  

 stat, og som ikke udelukkende anvendes til kommercielt formål,  

 ligestilles med fremmede orlogsfartøjer ved anvendelse af anordningens  

 bestemmelser.
 Stk. 3. Ved gennemfart forstås den i folkeretlig  

 forstand uskadelige gennemfart.
Stk. 4. Hvor der i anordningen fordres forudgående  

 tilladelse, bør anmodning herom fremsættes mindst 10 hverdage i  

 forvejen.
Hvor der ved gennemfart fordres forudgående anmeldelse,  

 bør denne foretages mindst 3 hverdage før den ønskede  

 gennemfart.
 Stk. 5. Forsvarsministeren kan gøre undtagelse fra  

 anordningens bestemmelser.
 § 2. Ved dansk område forstås i denne  

 anordning dansk landområde og dansk søterritorium samt  

 luftrummet derover.
 Stk. 2. Dansk søterritorium udgøres af ydre og  

 indre territorialt farvand i henhold til de til enhver tid gældende  

 bestemmelser herom.
Kapitel 2 Orlogsfartøjer § 3. Fremmede orlogsfartøjer må under  

 gennemfart af ydre territorialt farvand ikke stoppe eller ankre, medmindre  

 tilladelse hertil forud er indhentet ad diplomatisk vej, eller at dette  

 følger med almindelig sejlads og navigation eller  

 nødvendiggøres af force majeure eller nød.
Stk. 2. Såfremt flere end 3 orlogsfartøjer af  

 samme nationalitet inden for samme tidsrum agter at foretage gennemfart af  

 Store Bælt eller Sundet skal anmeldelse derom forinden ske ad  

 diplomatisk vej.
Anmeldelse er ikke fornøden for de i § 1,  

 stk. 2, nævnte fartøjer.
 § 4. Orlogsfartøjer kan foretage gennemfart  

 af eller opholde sig i indre territorialt farvand, når tilladelse  

 hertil forinden er indhentet ad diplomatisk vej.
 Stk. 2. Gennemfart af Hollænderdybet/Drogden samt  

 gennemfart af Lille Bælt og den i forbindelse hermed nødvendige  

 sejlads ad korteste rute gennem indre territorialt farvand mellem Fyn,  

 Endelave og Samsø kan dog finde sted, når anmeldelse derom  

 forinden er sket ad diplomatisk vej.
§ 5. De i § 3 og § 4 nævnte  

 tilladelser og anmeldelser er ikke nødvendige for fartøjer i  

 nød.
I sådanne tilfælde skal fartøjet afgive  

 internationalt signal herom samt underrette dansk sømilitær  

 myndighed - eventuelt gennem en dansk kystradiostation.
 § 6. Orlogsfartøjer må ikke uden  

 særlig tilladelse inden for dansk søterritorium udføre  

 videnskabelig eller militær aktivitet.
 Stk. 2. Undervandsbåde skal på  

 søterritoriet sejle på overfladen.
Stk. 3. Orlogsfartøjer skal inden for dansk  

 søterritorium føre orlogs- eller nationsflag.
Under ophold i  

 havn kan dog flages i henhold til traditionelle  

 flagføringsbestemmelser.
Kapitel 3 Militære luftfartøjer § 7. Militære luftfartøjers flyvning  

 over eller landing på dansk område kræver forud indhentet  

 tilladelse ad diplomatisk vej.
 Stk. 2. Tilladelse til overflyvning af eller landing på  

 dansk område vil kun kunne gives under forudsætning af, at der  

 forud for flyvningen til pågældende danske  

 lufttrafiktjenesteorgan afgives en normal ICAO-flyveplan (International Civil  

 Aviation Organization), og at flyvningen i øvrigt gennemføres i  

 overensstemmelse med de af ICAO givne retningslinier samt de af danske  

 luftfartsmyndigheder i tilslutning hertil givne bestemmelser.
 Stk. 3. Bestemmelserne gælder ikke luftfartøjer i  

 nød samt luftfartøjer, der med danske myndigheders billigelse  

 udfører flyvninger i humanitært øjemed.
 § 8. Militære luftfartøjer må  

 ikke inden for dansk område uden særlig tilladelse udøve  

 videnskabelig eller militær aktivitet.
Stk. 2. Det er tilladt militære luftfartøjer at  

 medføre fast installeret armering uden ammunition samt fotografiske  

 apparater uden film, videobånd, disketter eller andre former for  

 registrering af fotografisk materiale.
Elektronisk udstyr, udover hvad der er  

 nødvendigt af hensyn til luftfartøjers navigation, må  

 ikke anvendes af militære luftfartøjer over dansk  

 område.
Kapitel 4 Ikrafttræden mv.
 § 9. Anordningen træder i kraft den 1. maj  

 1999.
Stk. 2. Kgl.
Anordning nr. 73 af 27. februar 1976 om fremmede  

 orlogsfartøjers og militære luftfartøjers adgang til  

 dansk område under fredsforhold ophæves.
Givet på Amalienborg, den 16. april  

 1999 Under Vor Kongelige Hånd og Segl Margrethe R.
