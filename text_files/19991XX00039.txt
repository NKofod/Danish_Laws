Skriftlig fremsættelse (13. oktober 1999) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om indendørs hold af  

 smågrise, avls- og slagtesvin.
(Lovforslag nr.
L 37).
 Formålet med lovforslaget er at sikre, at  

 væsentlige adfærdsmæssige og fysiologiske behov hos  

 smågrise, avls- og slagtesvin, der holdes indendørs, tilgodeses.  

 Dyrene skal således have bedre mulighed for at hvile på et  

 lejeareal med fast eller drænet gulv, for at regulere deres  

 kropstemperatur og for at få tilgodeset deres behov for at rode og  

 undersøge.
 Lovforslaget indeholder derfor krav om, at stier til disse  

 dyr fremover skal have en vis del fast eller drænet gulv, så  

 fuldspaltegulve ikke længere er tilladt.
 Endvidere foreslås det, at dyrene skal have adgang  

 til temperaturregulerende foranstaltninger i form af overbrusningsanlæg  

 eller lignende, ligesom de skal have adgang til halm eller andet, der kan  

 tilgodese dyrenes behov for beskæftigelses- og rodemateriale.
 Lovforslaget indeholder forslag om, at bestemmelsen om  

 adgang til beskæftigelses- og rodemateriale først skal  

 træde i kraft 5 år efter lovens ikrafttræden, fordi der  

 skal være mulighed for at finde frem til praktisk anvendelige og  

 økonomisk holdbare løsninger.
Idet kravene i lovforslaget kan medføre, at en del  

 producenter må indrette staldene på en helt anden måde,  

 indeholder lovforslaget desuden en overgangsperiode på 15 år for  

 hold af svin i bygninger, der er taget i brug inden lovens  

 ikrafttræden.
Herved sikres svineproducenterne en rimelig periode til  

 at tilpasse eksisterende bygninger til kravene, mens der ved om- og nybygning  

 efter lovens ikrafttræden kan tages højde for kravene allerede i  

 planlægningen.
 Lovforslaget er baseret på »Rapport om  

 indendørs hold af svin« afgivet af den arbejdsgruppe,  

 fødevareministeren og jeg nedsatte i januar 1998.
 For at forbedre dyrenes velfærd yderligere agter jeg  

 desuden at ændre bekendtgørelsen om beskyttelse af svin og  

 bekendtgørelsen om halekupering og kastration af visse dyrearter i  

 overensstemmelse med anbefalingerne fra arbejdsgruppen.
 Idet jeg henviser til lovforslaget og de ledsagende  

 bemærkninger, skal jeg herved anbefale forslaget til det høje  

 Tings velvillige behandling.
