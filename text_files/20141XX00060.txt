Skriftlig fremsættelse (9. oktober 2014) Undervisningsministeren (Christine Antorini):
 Herved tillader jeg mig for Folketinget at fremsætte:
Forslag til lov om ændring af lov om efterskoler, husholdningsskoler og håndarbejdsskoler og forskellige andre love (Fornyelse af frie fagskolers undervisningstilbud m.v.) (Lovforslag nr.
L 32) Med lovforslaget foreslås en modernisering og udvidelse af husholdningsskolers og håndarbejdsskolers fagudbud, således at skoleformen bedre kan indgå i rækken af tilbud til unge med henblik på at sikre, at mindst 95 pct. af en årgang får en ungdomsuddannelse.
Med udgangspunkt i skoleformens praktisk-fagligt funderede undervisningsform vil skolerne kunne medvirke til at fastholde frafaldstruede unge i ungdomsuddannelsessystemet, herunder at unge efterfølgende går i gang med en erhvervsuddannelse.
Forslaget betyder, at »husholdnings- og håndarbejdsfag« ændres til »praktiske eller erhvervsrettede fag«, hvorved skolernes fagområde udvides til også at omfatter tekniske og håndværksprægede fag.
 Skoleformens navnebetegnelse »husholdningsskoler og håndarbejdsskoler« foreslås i konsekvens heraf ændret til »frie fagskoler«.
Samtidig foreslås den nedre aldersgrænse for, at skolerne kan modtage tillægstakst til en mentorordning for unge, der ikke har en kompetencegivende uddannelse, og i hvis uddannelsesplan indgår et ophold på en fri fagskole, sat ned fra 17½ år til 16 år.
Tillægstaksten kan herved bedre opfylde sit formål om at sætte unge i stand til at komme videre i uddannelsessystemet.
Endvidere foreslås indført en præmie for hver elev på frie fagskolers almene kurser med sigte på at gøre de unge parat til erhvervsuddannelse, der optages i en erhvervsuddannelse senest 7 måneder efter afslutningen af kurset på den frie fagskole.
Som led ministeriets arbejde med at analysere virkninger og fordele ved etablering af campusdannelser på ungdomsuddannelsesområdet foreslås det, at frie fagskoler som en forsøgsordning får mulighed for at fravige lovens krav om eneejerskab til skolens bygninger og ejendom, når skolen indgår en aftale med en eller flere godkendte uddannelsesinstitutioner om en campusdannelse med det formål at lette overgangen for eleverne til en erhvervsuddannelse.
Mindst én institution i campusdannelsen skal være en institution for erhvervsrettet uddannelse.
 Det foreslås, at loven træder i kraft den 1. januar 2015.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
