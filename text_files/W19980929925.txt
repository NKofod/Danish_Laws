Ankestyrelsens principafgørelse B-3-98 om særligt børnetilskud - kvartalsvis udbetaling - månedsvis udbetaling - uudnyttet bemyndigelse Resume:
 Børnetilskud betales kvartalsvis forud, når betingelserne for børnetilskud er til stede ved begyndelsen af kvartalet.
Ankestyrelsen fandt ikke, at kommunen havde haft hjemmel til at udbetale det særlig børnetilskud månedsvis forud.
Ansøgeren havde derfor ret til det særlige børnetilskud for hele kvartalet.
Ankestyrelsen bemærkede, at bemyndigelsen i lovens § 9, hvorefter socialministeren kan fastsætte regler om udbetaling af børnetilskud for kortere perioder end nævnt i § 7, ikke er udnyttet.
Der er således ikke fastsat regler for, i hvilke tilfælde, der kan udbetales børnetilskud for kortere perioder end et kvartal.
 Kassation:
Der er kommet nye regler på området Love:
Lov om børnetilskud og forskudsvis udbetaling af børnebidrag - lovbekendtgørelse nr. 707 af 25. august 1995 - § 7 Vejledninger:
Socialministeriets vejledning nr. 42 af 30. januar 1996 om børnetilskud og forskudsvis udbetaling af børnebidrag - pkt. 20 Sagsfremstilling:
 En moder skulle med virkning fra 1. oktober 1994 hver måned betale børnebidrag til sin datters underhold, med den tidligere ægtefælle som den bidragsberettigede.
A kommune udbetalte hver måned forskudsvis børnebidrag til manden.
Bidraget blev indkrævet af B kommune.
Moderen, der var pensionist, fik herefter særligt børnetilskud til dækning af udgiften fra B kommune.
 Da A kommune i juli 1996 opdagede, at datteren tjente så meget, at der ikke kunne udbetales forskudsvis børnebidrag, meddelte A kommune, at moderen kunne søge om fritagelse for betaling fremover ved statsamtet, men krævede stadig betaling af moderen for august måned, da bidragspligten bestod, uanset der ikke kunne udbetales forskudsvis.
 Moderen ansøgte ultimo juli 1996 om fritagelse for bidragspligten til datteren, og statsamtet besluttede den 5. august 1996, at bidragspligten bortfaldt fra 1. september 1996.
 Ankenævnet stadfæstede den 15. april 1997 kommunens afgørelse om afslag på udbetaling af særligt børnetilskud for august måned 1996, idet der lagdes vægt på, at bidragsberettigedes ret til forskudsvis udbetaling af bidrag bortfaldt i august måned 1996, fordi datteren på dette tidspunkt havde arbejdsindtægt.
Nævnet anførte videre, at der i henhold til vejledningens pkt. 16, afsnit 4, 2. punktum ikke kan udbetales det særlige børnetilskud, selvom retten til bidrag bortfalder, fordi datteren på dette tidspunkt kunne forsørge sig selv.
Ifølge vejledningens pkt. 16, afsnit 7, er det særlige børnetilskud ment at skulle dække pensionistens faktiske forsørgelsespligt og kan ikke udbetales, hvis barnet forsørger sig selv.
 Moderen klagede via Folketingets Ombudsmand til Ankestyrelsen over nævnets afgørelse.
 Sagen blev behandlet i principielt møde med henblik på afklaring af i hvilket omfang, der - uanset ordlyden af børnetilskudslovens § 7 - er hjemmel til at udbetale børnetilskud for en periode på mindre end et kvartal.
 Afgørelse:
 Ankestyrelsen fandt, at moderen havde ret til særligt børnetilskud for hele juli kvartal 1996.
 Begrundelsen for afgørelsen var, at moderen opfyldte betingelserne for ret til særligt børnetilskud ved kvartalets begyndelse, og at tilskuddet udbetales kvartalsvis forud, jf. § 7 i børnetilskudsloven.
 Ankestyrelsen fandt ikke, at kommunen havde haft hjemmel til at udbetale det særlige børnetilskud månedsvis forud.
Ankestyrelsen bemærkede i den forbindelse, at bemyndigelsen i lovens § 9, hvorefter socialministeren kan fastsætte regler om udbetaling af børnetilskud for kortere perioder end nævnt i § 7, ikke er udnyttet.
Der er således ikke fastsat regler for, i hvilke tilfælde, der kan udbetales børnetilskud for kortere perioder end et kvartal.
Pkt. 20 i vejledning om børnetilskud og forskudsvis udbetaling af børnebidrag er derfor misvisende.
 Der blev ved afgørelsen lagt vægt på, at moderen først den 3. juli 1996 fik meddelelse om, at hun havde adgang til at søge om fritagelse for sin bidragspligt, og at hun således ved begyndelsen af juli kvartal var berettiget til særligt børnetilskud jf. lovens § 6, stk. 2.
 Det blev tilføjet, at børnetilskuddet efter § 10 udbetales for hele kvartalet, selvom retten til tilskuddet ophører i denne periode.
 Ankestyrelsen ændrede således ankenævnets afgørelse.
