Fremsat den 5. april 2013 af Christian Juhl (EL), Jørgen Arbo-Bæhr (EL) og Finn Sørensen (EL) Forslag til folketingsbeslutning om ret til supplerende dagpenge i 52 uger Folketinget pålægger regeringen at fremsætte lovforslag om genindførelse af de tidligere gældende regler om ret til 52 ugers supplerende dagpenge med ikrafttrædelse den 1. juli 2013.
Bemærkninger til forslaget Da muligheden for at få supplerende dagpenge blev forkortet fra 52 uger til 30 uger ved lov nr. 481 af 17. juni 2008, havde det alene besparelser på finansloven som begrundelse.
Denne ændring har imidlertid haft nogle utilsigtede konsekvenser på arbejdsmarkedet, som endog kan føre til øgede udgifter til dagpenge.
Alternativet til at en person, der får supplerende dagpenge, kommer i fuldtidsarbejde efter 30 uger, er nemlig at den pågældende bliver fuldtidsledig.
Brugen af retten til supplerende dagpenge har mange former.
Det gælder f.eks. timelæreren, der underviser i en timerest på gymnasier eller andre uddannelsesinstitutioner.
En sådan timerest kan sagtens være indgangen til en fastansættelse på den pågældende uddannelsesinstitution og især, hvis personen får mulighed for at føre klassen igennem hele skoleåret.
Det kan også være blikkenslageren, der har et bijob som vicevært i sin andelsboligforening 10 timer om ugen, som han normalt varetager i weekenden.
Hvis han bliver fyret som blikkenslager, har han 30 uger.
Derefter må han enten frasige sig de supplerende dagpenge eller jobbet.
Endelig er der mange steder på arbejdsmarkedet, hvor der ikke er rum for en fuldtidsansættelse.
Det kan typisk være i rengørings-, café-, pædagog-, butiks- eller reklamebranchen.
Der er intet, der tyder på, at nedsættelsen af retten til supplerende dagpenge i 30 uger  har ført til et øget antal fuldtidsstillinger.
Det har snarere skabt en endnu større usikkerhed for løsarbejdere på arbejdsmarkedet.
Derfor ønsker Enhedslisten at ændre de nuværende regler om ret til supplerende dagpenge således at retten til 52 ugers supplerende dagpenge genindføres.
Skriftlig fremsættelse Christian Juhl (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ret til supplerende dagpenge i 52 uger.
(Beslutningsforslag nr.
B 106) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
