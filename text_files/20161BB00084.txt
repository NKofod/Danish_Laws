Fremsat den 14. marts 2017 af Jacob Mark (SF) og Trine Torp (SF) Forslag til folketingsbeslutning om mulighed for at udsætte skolestart Folketinget pålægger regeringen inden udgangen af indeværende folketingsår at fremsætte lovforslag om ændring af folkeskolelovens § 34, stk. 2, så forældre efter rådgivning fra daginstitution og skole kan vælge at udsætte deres barns skolestart med 1 år.
Bemærkninger til forslaget Formålet med forslaget er at sikre, at forældre efter rådgivning fra daginstitution og skole får mulighed for at udskyde deres barns skolestart med 1 år.
I folkeskolelovens § 34, stk. 1, fremgår det, at undervisningspligten indtræder den 1. august i det kalenderår, hvor barnet fylder 6 år.
Der er derfor et stort aldersspænd mellem børn det år, de starter i skolen.
Børn, der er født i starten af januar, vil være 6 år og 7 måneder ved skolestart, mens børn, der er født i slutningen af december, vil være 5 år og 7 måneder ved skolestart.
 Hvis forældrene ønsker at udskyde barnets skolestart, skal kommunalbestyrelsen give tilladelse til det, jf. folkeskolelovens § 34, stk. 2. En undersøgelse fra SFI viser, at det kun er ca. 10-15 pct. en årgang, hvor barnets skolestart bliver udskudt (»En god start  Betydningen af alder ved skolestart for barnets udvikling«, SFI, november 2015).
I en undersøgelse, som Politiken lavede i september 2016, fremgår det, at 94 pct. af børnehaveklasselederne i 2015 havde børn i deres børnehaveklasse, som de vurderer burde have ventet med at starte i skolen.
Børnehaveklasseledere oplever, at børn, der kommer for tidligt i skole, kan få det svært.
Børnene bruger meget energi på at kæmpe for at følge med  både fagligt og socialt.
De oplever ikke succes i deres første skoletid (»Lærere: Lad forældre bestemme skolestart«, Politiken, den 28. september 2016). International forskning viser også, at børn, der starter senere i skole, klarer sig bedre i skoleforløbet.
De har blandt andet en lavere risiko for at gentage et klassetrin, og de klarer sig bedre i diverse prøver og test end dem, der starter tidligere (»En god start  Betydningen af alder ved skolestart for barnets udvikling«, SFI, november 2015).
Med denne viden om, hvor vigtigt det er, at barnet ikke kommer for tidligt i skole, mener SF, at det er forældrene  og ikke kommunalbestyrelsen  der skal kunne beslutte skoleudsættelse for deres barn i samarbejde med de fagprofessionelle, som kender barnet.
SF mener ikke, at et barns skolestart skal afhænge af barnets cpr-nummer, men i langt højere grad af forældrenes vurdering og en kvalificeret pædagogisk vurdering af det enkelte barn udført af de fagprofessionelle, som barnet kender fra sit dagtilbud.
Det foreslås konkret, at regeringen fremsætter lovforslag om at ændre folkeskolelovens § 34, stk. 2, så forældrene efter samråd med daginstitution og skole får retten til selv at beslutte, om skolestarten skal udskydes med 1 år.
Lovændringen skal ikke gælde skoler med rullende indskoling, fordi rullende indskoling i praksis betyder, at skolestarten finder sted flere gange i løbet af et skoleår, så man allerede har mulighed for at tage hensyn til det enkelte barns skolemodenhed.
 SF foreslår, at kommunerne afholder eventuelle udgifter forbundet med forslaget.
Skriftlig fremsættelse Jacob Mark (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om mulighed for at udsætte skolestart.
(Beslutningsforslag nr.
B 84) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
