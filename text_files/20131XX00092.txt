Skriftlig fremsættelse (31. oktober 2013) Justitsministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af færdselsloven og lov om offentlige veje. (Forhøjelse af afgiften for parkering til gene for personer med handicap m.v. og bedre forbrugerbeskyttelse på parkeringsområdet) (Lovforslag nr.
L 54) Formålet med lovforslaget er for det første at fordoble afgiften for overtrædelse af reglerne om handicapparkering og om parkering foran ind- og udkørsel.
Parkering på pladser, der er forbeholdt personer med et handicap, er således efter Justitsministeriets opfattelse udtryk for en manglende respekt for de medborgere, som f.eks. på grund af gangbesvær bl.a. har et særligt parkeringsbehov.
Ligeledes kan parkering foran andres ind- og udkørsel være til stor gene for de personer, der gør brug af ind- og udkørslen til at komme til og fra deres ejendom eller arbejdsplads mv.
 Formålet med lovforslaget er for det andet at gennemføre en række anbefalinger fra en arbejdsgruppe med repræsentanter fra en række myndigheder, forbrugerorganisationer, private aktører mv. med det sigte at forbedre forbrugerbeskyttelsen på parkeringsområdet.
Det foreslås nærmere bl.a., at kommunerne ikke længere i samme grad som hidtil skal kunne fastsætte lokale regler for parkering (udstede lokale parkeringsbekendtgørelser). Der foreslås herunder ens regler over hele landet for, hvornår der må parkeres med to hjul på fortov, og hvornår en bil, der er havareret, anses for parkeret.
Sådanne spørgsmål er i dag reguleret lokalt fra kommune til kommune.
Kommunerne skal dog fortsat kunne udstede lokale parkeringsregler, der gælder for tunge køretøjer, påhængskøretøjer og særligt indrettede køretøjer.
Der foreslås samtidig mere åbenhed omkring sådanne lokale regler, herunder ved at de skal offentliggøres samlet på én hjemmeside.
 Det foreslås endvidere, at det offentlige skal kunne pålægge tre afgifter for samme overtrædelse af parkeringsreglerne, at der dog højst kan pålægges én parkeringsafgift pr. påbegyndt kalenderdøgn, og at en ny afgift tidligst kan pålægges 24 timer efter den forrige afgift.
 Desuden foreslås der bindende regler for skiltning på private parkeringspladser, hvis der skal kunne pålægges en afgift for overtrædelse af vilkårene på pladsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
