Bilag 1 Bilag 2 Bilag 3 Bilag 4 Bekendtgørelse om indberetning af data til Trafikstyrelsen vedrørende ulykker, hændelser og sikkerhedsmæssige uregelmæssigheder I medfør af § 21 h, § 21 l, stk. 6, § 21 p, stk. 3, og § 22, stk. 6, i lov om jernbane, jf. lovbekendtgørelse nr. 567 af 9. juni 2008, fastsættes efter bemyndigelse fra transportministeren i henhold til § 24 a:
Anvendelsesområde og definitioner § 1. Trafikstyrelsen driver og vedligeholder en database vedrørende jernbanevirksomheder og jernbaneinfrastrukturforvalteres indberetninger om ulykker, hændelser samt sikkerhedsmæssige uregelmæssigheder på jernbaneområdet til brug for styrelsens forebyggende jernbanesikkerhedsmæssige arbejde m.v.
 Stk. 2. Jernbanevirksomheder og jernbaneinfrastrukturforvaltere har pligt til at indberette de ulykker, hændelser og sikkerhedsmæssige uregelmæssigheder, som virksomhederne har været impliceret i på jernbaneområdet, til den i stk. 1 nævnte database.
 Stk. 3. Virksomheder, der ikke driver erhvervsmæssig jernbanedrift men varetager en begrænset personbefordring med jernbanehistoriske og turistmæssige formål (veteranbaner), har pligt til at indberette de ulykker, hændelser og sikkerhedsmæssige uregelmæssigheder, virksomhederne har været impliceret i på jernbaneområdet, til den i stk. 1 nævnte database.
 Stk. 4. Personer ansat i jernbanevirksomheder og jernbaneinfrastrukturforvaltere kan indberette sikkerhedsmæssige uregelmæssigheder til Trafikstyrelsen.
 Stk. 5. Personer, som udfører sikkerhedsklassificerede funktioner på jernbaneområdet, og som ikke er ansat i jernbanevirksomheder og jernbaneinfrastrukturforvaltere, kan ligeledes indberette sikkerhedsmæssige uregelmæssigheder til Trafikstyrelsen.
 § 2. Databasen og de elektronisk indberettede oplysninger er ikke tilgængelige for offentligheden, jf. § 5, stk. 2, i offentlighedsloven.
 § 3. Ved jernbanevirksomhed forstås enhver offentlig eller privat virksomhed, hvis hovedaktivitet består i godstransport eller passagerbefordring via jernbane, og som er forpligtet til at sørge for trækkraften, herunder virksomheder, som kun sørger for trækkraften.
 Stk. 2. Ved jernbaneinfrastrukturforvalter forstås enhver offentlig eller privat virksomhed, hvis hovedaktivitet er drift af jernbaneinfrastruktur med dertil hørende regulerings- og sikkerhedssystemer samt tildeling af infrastrukturkapacitet.
Stk. 3. Ved ulykke forstås en uønsket eller utilsigtet pludselig hændelse eller en specifik kæde af sådanne hændelser, der har skadelige følger.
Der henvises i øvrigt til bilag 1.
Stk. 4. Ved hændelse forstås enhver anden tildragelse end en ulykke, der er forbundet med jernbanedrift,1) og som berører sikkerheden ved jernbanedriften.
Der henvises i øvrigt til bilag 1.
Stk. 5. Ved sikkerhedsmæssige uregelmæssigheder forstås en begivenhed på jernbaneområdet, der ikke har medført en ulykke eller hændelse men som kunne have fået betydning for jernbanesikkerheden.
Der henvises i øvrigt til bilag 1.
Indberetning § 4. Jernbanevirksomheder, jernbaneinfrastrukturforvaltere og veteranbaner skal senest den 1. marts hvert år indberette ulykker, hændelser og sikkerhedsmæssige uregelmæssigheder til Trafikstyrelsen for det foregående kalenderår, jf. § 1, stk. 2 og 3.
 Stk. 2. Indberetningen skal inddeles i de i bekendtgørelsens bilag 1 nævnte kategorier og indberettes i henhold hertil.
§ 5. Indberetning af data i henhold til § 4 skal ske elektronisk.
Indberetningen skal ske ved enten at udfylde en elektronisk kopi af Trafikstyrelsens sikkerhedsdatabase eller ved at overføre data fra virksomhedens egen database i et format svarende til Trafikstyrelsens database.
 Stk. 2. For så vidt angår kravene til de oplysninger, som virksomhederne skal angive for hver enkelt ulykke, hændelse eller sikkerhedsmæssig uregelmæssighed, henvises til bilag 2.
 Stk. 3. Virksomhedernes indberetninger må ikke udover de oplysninger, som er anført i bilag 2, indeholde personhenførbare oplysninger.
 Stk. 4. Trafikstyrelsen udarbejder en vejledning for den nærmere fremgangsmåde ved indberetningen, herunder oplysninger om databasens format m.v.
 Stk. 5. Veteranbaner kan også anvende blanketten i bilag 4, som findes på Trafikstyrelsens hjemmeside.
 § 6. Personer, jf. § 1, stk. 4 og 5, skal ved indberetning af sikkerhedsmæssige uregelmæssigheder til Trafikstyrelsen anvende blanketten i bilag 3. Blanketten findes på Trafikstyrelsens hjemmeside og kan indsendes til Trafikstyrelsen enten elektronisk eller med almindelig post.
Straf og ikrafttræden § 7. Overtrædelse af bestemmelsen i § 4, stk. 1, kan straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 § 8. Bekendtgørelsen træder i kraft den 1. juli 2008. For så vidt angår indberetningen den 1. marts 2009 gælder, at denne baseres på perioden fra 1. juli til den 31. december 2008.
 Stk. 2. Samtidig ophæves § 10, stk. 3, i bekendtgørelse nr. 1169 af 29. december 1999, således at indberetningen for kalenderår 2008 skal ske senest den 1. marts 2009 og baseres på reglerne i § 10, stk. 3, i bekendtgørelse nr. 1169 af 29. december 1999 for perioden fra 1. januar 2008 til den 30. juni 2008.
 Stk. 3. § 10, stk. 1, i bekendtgørelse nr. 1169 af 29. december 1999 ophæves den 31. december 2008. Bestemmelsen gælder dog fortsat for jernbaneinfrastrukturforvaltere frem til den 31. december 2009.
Trafikstyrelsen for Jernbane og Færger, den 25. juni 2008 Carsten Falk Hansen / Leif Funch Bilag 1 Kategorier af ulykker og hændelser og sikkerhedsmæssige uregelmæssigheder der indberettes til Trafikstyrelsen.
Bilag 2 Oplysninger om ulykker og hændelser og sikkerhedsmæssige uregelmæssigheder, der indberettes til Trafikstyrelsen, skal indeholde følgende:
Bilag 3 Bilag 4 1) Jf. togdrift i Europa-Parlamentets og Rådets direktiv 2004/49/EF af 29. april 2004 om jernbanesikkerhed i EU og om ændring af Rådets direktiv 95/18/EF om udstedelse af licenser til jernbanevirksomheder og direktiv 2001/14/EF om tildeling af jernbaneinfrastrukturkapacitet og opkrævning af afgifter for brug af jernbaneinfrastruktur samt sikkerhedscertificering, som gennemført ved bekendtgørelse nr. 38 af 23. januar 2006 (jernbanesikkerhedsdirektivet).
