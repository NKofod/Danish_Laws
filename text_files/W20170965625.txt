Ligebehandlingsnævnets afgørelse om køn - stillingsopslag - retlig interesse - ej medhold J. nr. 2016-6810-22955 Nævnet kunne ikke behandle en klage fra en mand over, at der i en jobannonce blev søgt en frisk ung pige.
Manden havde ikke redegjort nærmere for baggrunden for sin klage, og han havde derfor ikke en individuel og aktuel interesse i sagen.
Klagen blev derfor afvist på grund af manglende retlig interesse.
Afgørelsen blev truffet af nævnets formand.
 Klagen drejer sig om påstået forskelsbehandling på grund af køn i forbindelse med, at indklagede i en jobannonce søgte en frisk ung pige.
Ligebehandlingsnævnets afgørelse Ligebehandlingsnævnet kan ikke behandle klagen.
Sagens behandling Afgørelsen er truffet af Ligebehandlingsnævnets formand.
Sagsfremstilling En mand har klaget over, at en café i en jobannonce på Facebook søgte en frisk ung pige.
 Klagen er modtaget i Ligebehandlingsnævnet den 8. maj 2016.
Parternes bemærkninger Klager gør gældende, at indklagedes stillingsopslag på Facebook er udtryk for forskelsbehandling på grund af køn.
Han ønsker retfærdighed.
Ligebehandlingsnævnets bemærkninger og konklusion Ligebehandlingsnævnet kan behandle klager over forskelsbehandling på grund af køn på arbejdsmarkedet.
 Det fremgår af ligebehandlingsloven, at der ikke ved annoncering må angives, at der til ansættelse søges eller foretrækkes personer af et bestemt køn.
 En klage kan indbringes for Ligebehandlingsnævnet af den, der har retlig interesse i sagen.
 Kravet om, at en klager skal have retlig interesse, blev indsat i lov om Ligebehandlingsnævnet med virkning fra den 1. januar 2016.
Det betyder, at Ligebehandlingsnævnet kun kan behandle en klage, hvis klageren har en individuel og aktuel interesse i den konkrete sag.
Klageren skal således være direkte berørt af den påståede forskelsbehandling ved selv at have været udsat for en handling eller en undladelse, som efter den pågældendes opfattelse udgør ulovlig forskelsbehandling.
En klager, der tilhører en gruppe af personer, som kan være blevet udsat for forskelsbehandling, har som udgangspunkt ikke alene af den grund en sådan individuel interesse i den konkrete sag, at kravet om retlig interesse er opfyldt.
 Klager har på trods af henvendelser fra nævnet ikke redegjort nærmere for baggrunden for klagen.
 Efter de foreliggende oplysninger har klager ikke i forbindelse med indklagedes annoncering været direkte berørt af den påståede forskelsbehandling på en sådan måde, at han har en individuel og aktuel interesse i sagen.
 Ligebehandlingsnævnet afviser derfor klagen.
Retsregler Afgørelsen er truffet efter følgende bestemmelser:
