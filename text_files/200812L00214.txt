Fremsat den 12. maj 2009 af Undervisningsminister (Bertel Haarder) Forslag til Lov om ændring af lov om Arbejdsgivernes Elevrefusion (Afskaffelse af præmieordning og indførelse af præmie, løntilskud og bonus) § 1 I lov om Arbejdsgivernes Elevrefusion, jf. lovbekendtgørelse nr. 977 af 20. juli 2007, som ændret ved § 8 i lov nr. 484 af 17. juni 2008 og § 134 i lov nr. 1336 af 19. december 2008, foretages følgende ændring:
 1. Kapitel 6 affattes således:
»Kapitel 6 Præmie, løntilskud og bonus § 16. Arbejdsgivernes Elevrefusion yder til de i § 2, stk. 1, nævnte arbejdsgivere en præmie i prøvetiden for elever, som har uddannelsesaftaler inden for de i § 4, stk. 1, nævnte uddannelser.
Præmien ydes ikke for elever, der er fyldt 25 år, og som udløser løntilskud til arbejdsgiveren i henhold til § 68, stk. 2, i lov om en aktiv beskæftigelsesindsats.
Stk. 2. Præmien udgør 2.000 kr. pr. måned pr. elev, dog højest 6.000 kr. pr. elevansættelse.
Præmien ydes alene, hvis elevens uddannelsesaftale omfatter hele måneden.
Præmien udbetales månedsvis bagud.
 Stk. 3. Bestyrelsen for Arbejdsgivernes Elevrefusion fastsætter nærmere regler om præmiens beregning, udbetaling, efterregulering, modregning og tilbagebetaling samt om administration af ordningen i øvrigt.
§ 16 a.
Arbejdsgivernes Elevrefusion yder til de i § 2, stk. 1, nævnte arbejdsgivere tilskud til løn i prøvetiden for elever, som har praktikaftaler i henhold til lov om erhvervsgrunduddannelse m.v.
Stk. 2. Løntilskuddet udgør 30 kr. i timen for den i praktikaftalen aftalte arbejdstid.
Tilskuddet udbetales månedsvis bagud.
 Stk. 3. Bestyrelsen for Arbejdsgivernes Elevrefusion fastsætter nærmere regler om tilskuddets beregning, udbetaling, efterregulering, modregning og tilbagebetaling samt om administration af ordningen i øvrigt.
 § 17. Arbejdsgivernes Elevrefusion yder til de i § 2, stk. 1, nævnte arbejdsgivere en bonus for elever, som har uddannelsesaftaler inden for de i § 4, stk. 1, nævnte uddannelser, såfremt uddannelsesaftalen fortsat er i kraft efter prøvetidens udløb.
Stk. 2. Bonus udgør 10.000 kr. pr. elev.
Bonus udbetales efter prøvetidens udløb.
Stk. 3. Bestyrelsen for Arbejdsgivernes Elevrefusion fastsætter nærmere regler om udbetaling af bonus, efterregulering, modregning og tilbagebetaling samt om administration af ordningen i øvrigt.« § 2 Stk. 1. Loven træder i kraft den 1. juni 2009 og finder anvendelse på uddannelsesaftaler og praktikaftaler, der er indgået efter lovens ikrafttræden.
Lovforslaget kan stadfæstes straks efter vedtagelsen.
 Stk. 2. Der ydes i henhold til den hidtil gældende § 16 i lov om Arbejdsgivernes Elevrefusion en økonomisk præmie til arbejdsgivere for merbeskæftigelse i praktikpladser i perioden fra 1. oktober 2008 til lovens ikrafttræden.
 Stk. 3. Forslag om revision af kapitel 6 i lov om Arbejdsgivernes Elevrefusion, som affattet ved denne lovs § 1, nr. 1, fremsættes for Folketinget senest i folketingsåret 2010-11.
Bemærkninger til lovforslaget Almindelige bemærkninger 1. Indledning 1.1 Formål Lovforslaget har til formål at fremme indgåelse af nye uddannelsesaftaler i henhold til lov om erhvervsuddannelser og nye praktikaftaler i henhold til lov om erhvervsgrunduddannelse m.v.
1.2 Baggrund Regeringen, Socialdemokraterne, Dansk Folkeparti og Det Radikale Venstre har i lyset af finanskrisens negative påvirkning af praktikpladsområdet indgået aftale om en praktikpladspakke, som sigter mod at fremme indgåelsen af nye uddannelsesaftaler.
Aftalen er optaget som bilag 2 til lovforslaget.
I perioden fra september 2008 til februar 2009 er der indgået 13.240 uddannelsesaftaler.
Det er 3.652 færre aftaler sammenlignet med samme periode for et år siden, svarende til et fald på 22 pct.
Samtidig er antallet af praktikpladssøgende elever steget med 1.133 fra februar 2008 til februar 2009 svarende til en stigning på 31 pct.
Der var 4.845 praktikpladssøgende elever ved udgangen af februar 2009.
Inden indgåelsen af aftalen har Undervisningsministeriet ført drøftelser med DA, LO og KL.
Det er aftalt at fortsætte drøftelserne med DA, LO og KL om praktikpladsområdet og erhvervsuddannelserne.
 Forligsparterne er ifølge aftalen bl.a. enige om følgende:
 Den nuværende præmieringsordning for oprettelse af ekstra praktikpladser afskaffes.
I stedet indføres en ny præmieringsordning, der består af et samlet tilskud på i alt op til 16.000 kr. for alle nye uddannelsesaftaler bestående af en præmie i prøvetiden og en bonus, når prøvetiden afsluttes med fastansættelse.
Konkret udgøres præmieringsordningen af:
 En månedlig præmie på 2.000 kr. i prøvetiden, dvs. op til tre gange 2.000 kr. såfremt eleven fastholdes i alle prøvetidens tre måneder.
 En bonus efter prøvetidens udløb på 10.000 kr.
 Ordningen omfatter ikke voksenlærlinge, der får løntilskud efter voksenlærlingeordningen.
 Efter Undervisningsministeriets beregninger kan udgifterne til den nye præmieringsordning for eud sammen med udgifterne til løntilskud for egu jf. nedenfor, skønnes at være ca. 400 mio. kr. årligt.
 Bidraget til Arbejdsgivernes Elevrefusion (AER) må ikke med baggrund i præmieringsordningen sættes op.
Den ny præmieringsordning er tidsbegrænset til og med 2010. Der foretages en evaluering af ordningen i efteråret 2010 med henblik på evt. videreførelse, aftrapning, afvikling eller ændring af ordningen efter 2010. Forligsparterne er herudover om erhvervsgrunduddannelsen (egu) bl.a. enige om følgende:
For at den nye præmieringsmodel for elever i erhvervsuddannelse ikke skal skabe uhensigtsmæssig konkurrence i forhold til praktikpladsindgåelsen på egu-området, indføres en ordning, der belønner arbejdsgivere i egu-elevernes prøvetid.
Da der i egu kan være tale om flere praktiksteder med varierende prøvetid, kan ordningen ikke udformes på samme måde som den ovenfor nævnte præmieringsordning vedrørende erhvervsuddannelsen.
Der indføres i stedet en løntilskudsordning, der består af følgende elementer:
 Et løntilskud på 30 kr. i timen i prøvetiden.
 Ingen bonus ved endt prøveperioden.
 Det samlede tilskudsniveau svarer i gennemsnit til det gennemsnitlige tilskudsniveau pr. elev i den nye eud-præmieringsordning.
 Løntilskuddet udgør skønnet i alt ca. 12 mio. kr. i 2009 og ca. 23 mio. kr. i 2010 forudsat en stigning i tilgangen fra de nuværende ca. 800 elevaftaler årligt til ca. 1.200 aftaler.
 Ordningen finansieres ligesom den nye præmieringsordning for erhvervsuddannelsen af AER-ordningen, jf. ovenfor.
Den foreslåede ordning er tidsbegrænset til og med 2010. Der foretages en evaluering af ordningen i efteråret 2010 mhp. på evt. videreførelse, aftrapning, afvikling eller ændring af ordningen efter 2010. 2. Gældende ret Arbejdsgivernes Elevrefusion (AER) er en selvejende institution, der har til formål at finansiere og administrere refusions- og tilskudsordninger, som skal medvirke til at skaffe det fornødne antal praktikpladser for uddannelseselever.
Alle private og offentlige arbejdsgivere i Danmark betaler bidrag til AER.
Ordningerne under AER er rettet mod at øge arbejdsgivernes incitamenter til at indgå uddannelsesaftaler.
Arbejdsgivernes Elevrefusion yder refusion til de i § 2 nævnte arbejdsgivere, der i henhold til uddannelsesaftale har udbetalt løn under skoleophold til elever under erhvervsuddannelse i overensstemmelse med lovgivningen for disse uddannelser og til elever under uddannelser, der efter beslutning truffet af bestyrelsen for Arbejdsgivernes Elevrefusion kan sidestilles med erhvervsuddannelser.
Ordningen er konjunkturneutral, og har fungeret hensigtsmæssigt siden indførelsen i 1977. Virksomhedspræmien blev indført i 2005, jf. § 1, nr. 2, i lov nr. 595 af 24. juni 2005 om ændring af lov om Arbejdsgivernes Elevrefusion.
Præmien ydes for merbeskæftigelse i praktikpladser i den pågældende virksomhed i forhold til den gennemsnitlige beskæftigelse i praktikpladser i den pågældende virksomhed i de tre foregående præmieringsår.
Med sin præmiering af væksten i praktikpladsaftaler er virksomhedspræmien en ordning, som har effekt i en højkonjunkturperiode med stabil eller stigende beskæftigelse.
I perioder med lavkonjunktur og faldende beskæftigelse mister ordningen sin effekt, og ressourcerne udnyttes dermed ikke optimalt med henblik på at understøtte nye aftaleindgåelser.
3. Lovforslagets indhold 3.1. Præmie og løntilskud Det foreslås, at virksomhedspræmien afskaffes med virkning for uddannelsesaftaler, der indgås efter lovens ikrafttrædelse.
Der forslås indført en præmieordning med præmie i praktikperiodens prøvetid til arbejdsgivere, jf. § 2, stk. 1, for erhvervsuddannelsesaftaler.
Præmien udgør 2.000 kr. i prøvetiden, dvs. op til tre gange 2.000 kr., såfremt eleven fastholdes i alle prøvetidens tre måneder.
Præmien udbetales månedsvist bagud.
Det er en betingelse for udbetaling af præmie, at eleven har været ansat hele måneden.
 Præmien på 2.000 kr. pr. måned efter den foreslåede § 16 omfatter alle former for gyldige uddannelsesaftaler inden for erhvervsuddannelserne, d. v. s.
 a) Uddannelsesaftaler, hvor virksomhed og elev indgår en aftale, der omfatter hele uddannelsesforløbet.
 b) Restuddannelsesaftaler med elever, der f. eks. har været i skolepraktik eller i afbrudt uddannelsesforhold.
 c) Kombinationsaftaler, hvor to eller flere virksomheder tilsammen varetager et helt uddannelsesforløb for en elev.
 d) Korte uddannelsesaftaler, der omfatter mindst en praktikperiode og et skoleophold.
 e) Delaftaler med elever i skolepraktik.
f) Ny mesterlæreaftale Hvis der optræder skoleophold i løbet af prøvetiden suspenderes prøvetiden efter de gældende regler i lov om erhvervsuddannelser, og virksomheden får som hidtil lønrefusion under skoleopholdet.
Når dette er afsluttet genoptages prøvetiden med det foreslåede løntilskud.
Der foreslås endvidere indført et tilskud til løn i praktikperiodens prøvetid til arbejdsgivere, jf. § 2, stk. 1, for praktikaftaler på erhvervsgrunduddannelsesområdet.
Løntilskuddet udgør 30 kr. i timen.
For erhvervsgrunduddannelsesområdet kan der være tale om flere praktiksteder med varierende prøvetid.
Såfremt praktikaftalen varer seks måneder eller mere, er de første tre måneder i virksomheden prøvetid.
Er praktikaftalen af kortere varighed, kan prøvetiden variere fra en til to måneder.
Som følge heraf kan ordningen ikke udformes på samme måde som en præmieringsordning vedr. erhvervsuddannelsen.
Den foreslåede ordning indebærer, at præmie og løntilskud til indgåelse af uddannelsesaftaler og praktikaftaler er mere synligt for de enkelte arbejdsgivere.
Forslaget har til hensigt at øge antallet af praktikpladser og sikre, at flere unge afslutter en ungdomsuddannelse.
Det foreslås, at lovens kapitel 6 tages op til revision i folketingsåret 2010-2011 med henblik på en vurdering af, hvorvidt ordningen skal videreføres, afvikles eller ændres.
Præmie og løntilskud vil helt eller delvist kunne opveje en relativt lav arbejdsværdi i prøvetiden.
Derudover vil præmie og løntilskud være en form for kompensation for arbejdsgiver, hvis en elev falder fra i prøvetiden, da arbejdsgivers nettoudgifter i perioden frem til frafald dermed reduceres.
Samtidig vil bonussen give arbejdsgiver et incitament til at søge at fastholde eleven.
Ordningen vil være mere synlig for arbejdsgiverne end den nuværende præmieringsordning, da tilskuddet knytter sig til en bestemt elev.
3.2. Bonusordning Endvidere foreslås indført en bonus for erhvervsuddannelsesaftaler, hvis aftalen fortsætter efter endt prøvetid.
Bonus ydes til arbejdsgiveren efter prøvetidens udløb med 10.000 kr. pr. elev.
Præmie, løntilskud og bonus ydes til de i lovens § 2, stk. 1, nævnte arbejdsgivere.
Det foreslås, at lovens kapitel 6 tages op til revision i folketingsåret 2010-2011 med henblik på en vurdering af, hvorvidt ordningen skal videreføres, afvikles eller ændres.
3.3. Revision/ Evaluering af ordningen Det foreslås, at lovens kapitel 6 om præmie, bonus og løntilskud tages op til revision i folketingsåret 2010-2011 med henblik på en vurdering af, hvorvidt ordningen skal videreføres, afvikles eller ændres.
4. De økonomiske og administrative konsekvenser for stat, regioner og kommuner Stat, regioner og kommuner berøres som arbejdsgivere på samme måde som erhvervslivet.
Arbejdsgivere, inklusive stat, regioner og kommuner, vil ikke længere efter lovens ikrafttrædelse modtage præmie for merbeskæftigelse af elever i erhvervsuddannelserne (eud), men vil i stedet modtage præmie i prøvetiden og bonus.
Arbejdsgivere vil endvidere modtage et løntilskud for egu-elever.
Lovforslaget indebærer ingen ændring af satsen for arbejdsgiverbidraget.
Lovændringen har meget begrænsede administrative konsekvenser for arbejdsgivere.
Præmien og bonussen baseres på allerede eksisterende data og registreringer i AER.
 AERs samlede udgifter til egu-løntilskud, præmie i prøveperioden og bonus ved videreførte eud-aftaler forventes samlet at kunne holdes indenfor de afsatte midler til den eksisterende præmieringsordning.
 Implementeringsomkostninger i forbindelse med den nye ordning skønnes af Arbejdsgivernes Elevrefusion til at udgøre 4-6 mio. kr., som finansieres af den samlede AER-ramme.
5. Økonomiske og administrative konsekvenser for erhvervslivet Erhvervslivet berøres som arbejdsgivere.
Arbejdsgivere vil ikke efter lovens ikrafttrædelse modtage præmie for merbeskæftigelse af elever, men vil i stedet modtage præmie i prøvetiden og bonus.
Arbejdsgivere vil endvidere modtage et løntilskud for egu-elever i prøvetiden.
Lovforslaget indebærer ingen ændring af satsen for arbejdsgiverbidraget.
Lovændringen kan få mindre administrative konsekvenser for arbejdsgivere, idet præmieudbetalingerne forventes at foregå med aktiv accept.
Præmien og bonussen baseres i øvrigt på allerede eksisterende data og registreringer i AER.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring I forbindelse med fremsættelsen er lovforslaget sendt til orientering til følgende:
 Rådet for de Grundlæggende Erhvervsrettede Uddannelser, Dansk Arbejdsgiverforening, Finanssektorens Arbejdsgiverforening, Sammenslutningen af Landbrugets Arbejdsgiverforeninger, Håndværksrådet, Dansk Landbrug, Danske Erhvervsskoler lederne, Danske Erhvervsskoler bestyrelserne, Danske Landbrugsskoler, Danske Regioner, Kommunernes Landsforening, Bornholms Regionskommune, Landsorganisationen i Danmark, Funktionærernes og Tjenestemændenes Fællesråd, Erhvervsskolernes Elevorganisation, Landssammenslutningen af handelsskoleelever, Arbejdsgivernes Elevrefusion, Danmarks Evalueringsinstitut, De Samvirkende Invalideforeninger, Det Centrale Handicapråd, Rådet for Etniske Minoriteter, Produktionsskoleforeningen, Forstanderkredsen Produktionsskolerne, Foreningen af Statsautoriserede Revisorer, Foreningen af Registrerede Revisorer, Kommunernes Revision, Rigsrevisionen og Datatilsynet.
10. Vurdering af konsekvenser af lovforslaget Bemærkninger til lovforslagets enkelte bestemmelser Til § 1 Til nr. 1 Det foreslås, at der indføres en præmie i prøvetiden for elever i erhvervsuddannelse, jf. lovens § 4, stk. 1, og et løntilskud for elever i erhvervsgrunduddannelse i prøvetiden, samt en bonus for elever i erhvervsuddannelse, hvis aftalen fortsætter efter endt prøvetid.
Disse ændringer indføres for uddannelsesaftaler indgået den 1. juni 2009 eller senere.
 Præmien på 2.000 kr. pr. måned efter den foreslåede § 16 omfatter alle former for gyldige uddannelsesaftaler inden for erhvervsuddannelserne, d. v. s.
 a) Uddannelsesaftaler, hvor virksomhed og elev indgår en aftale, der omfatter hele uddannelsesforløbet.
 b) Restuddannelsesaftaler med elever, der f. eks. har været i skolepraktik eller i afbrudt uddannelsesforhold.
 c) Kombinationsaftaler, hvor to eller flere virksomheder tilsammen varetager et helt uddannelsesforløb for en elev.
 d) Korte uddannelsesaftaler, der omfatter mindst en praktikperiode og et skoleophold.
 e) Delaftaler med elever i skolepraktik.
f) Ny mesterlæreaftale Præmien udbetales månedsvis bagud.
Uddannelser, der i henhold til § 4, stk. 1, er sidestillet med erhvervsuddannelser, er for tiden erhvervsfiskeruddannelsen, farmakonomuddannelsen og lokomotivføreruddannelsen.
AER fastsætter i henhold til stk. 3 nærmere regler om præmien, herunder for de sidestillede uddannelser.
Løntilskuddet efter den foreslåede § 16 a omfatter alle former for gyldige praktikaftaler inden for erhvervsgrunduddannelserne.
Løntilskuddet udbetales månedsvis bagud.
Bonus efter den foreslåede § 17 udgør 10.000 kr. pr. elev og udbetales efter udløbet af den fjerde måned af ansættelsesforholdet.
Det vil sige godt en måned efter prøvetidens udløb.
Bonus vedrører alene de i lovens § 4, stk. 1, nævnte uddannelser, jf. ovenfor.
Til § 2 Det foreslås, at loven træder i kraft den 1. juni 2009 og finder anvendelse på uddannelsesaftaler og praktikaftaler, der er indgået efter lovens ikrafttræden.
Det foreslås med bestemmelsen i stk. 2, at Arbejdsgivernes Elevrefusion i henhold til den hidtil gældende § 16, stk. 1, og de i medfør heraf fastsatte bestemmelser yder en økonomisk præmie for merbeskæftigelse i praktikpladser til arbejdsgivere for perioden 1. oktober 2008 til lovens ikrafttræden.
Arbejdsgivernes Elevrefusion foretager en opgørelse i henhold til den hidtil gældende § 16, stk. 2, og udbetaler arbejdsgivernes eventuelle tilgodehavender på baggrund heraf.
 Det foreslås med bestemmelsen i stk. 3, at undervisningsministeren senest i folketingsåret 2010-11 fremsætter forslag til revision af kapitel 6 i lov om Arbejdsgivernes Elevrefusion, som affattet ved denne lovs § 1, stk. 1, for Folketinget.
Bilag 1 Lovforslag sammenholdt med gældende lov Bilag 2 Aftalen om en praktikpladspakke Aftale mellem regeringen (Venstre og Konservative) og Socialdemokraterne, Dansk Folkeparti og Det Radikale Venstre om en praktikpladspakke Indledning Regeringen, Socialdemokraterne, Dansk Folkeparti og Det Radikale Venstre har i lyset af finanskrisens negative påvirkning af praktikpladsområdet indgået aftale om en praktikpladspakke, som sigter mod at fremme indgåelsen af nye aftaler.
I perioden fra september 2008 til februar 2009 er der indgået 13.240 uddannelsesaftaler.
Det er 3.652 færre aftaler sammenlignet med samme periode for et år siden, svarende til et fald på 22 pct.
Samtidig er antallet af praktikpladssøgende elever steget med 1.133 fra februar 2008 til februar i år svarende til en stigning på 31 pct.
Der var 4.845 praktikpladssøgende elever ved udgangen af februar i år.
Inden indgåelsen af aftalen mellem forligsparterne har undervisningsministeren ført drøftelser med DA, LO og KL.
Det er aftalt at fortsætte disse drøftelser.
Forligsparterne vil desuden løbende følge op på praktikpladssituationen.
 Forligsparterne er enige om følgende:
AER-ordningen Der findes flere ordninger under AER rettet mod at øge arbejdsgivernes incitamenter til at indgå uddannelsesaftaler.
Lønrefusionsordningen refunderer udgifter til løn i elevens skoleperioder.
Ordningen er konjunkturneutral, og har fungeret hensigtsmæssigt siden indførelsen i 1977.
Derudover findes præmieringsordningen, der belønner virksomhederne for at indgå flere praktikaftaler end gennemsnittet i de foregående 3 år.
Virksomhedspræmien er indført i 2005 og er med sin præmiering af væksten i praktikaftaler udpræget en ordning, som har effekt i en højkonjunktur med stabil eller stigende beskæftigelse.
I perioder med lavkonjunktur med faldende beskæftigelse, som i den indeværende periode, mister ordningen imidlertid sin effekt, og ressourcerne udnyttes dermed ikke optimalt mhp. at understøtte nye aftaleindgåelser.
 Parterne er på den baggrund enige om følgende:
  Den nuværende præmieringsordning for oprettelse af ekstra praktikpladser afskaffes.
 I stedet indføres en ny præmieringsordning, der består af et samlet tilskud på i alt op til 16.000 kr. for alle nye uddannelsesaftaler bestående af en præmie i prøvetiden og en bonus, når prøvetiden afsluttes med fastansættelse.
Konkret udgøres præmieringsordningen af:
  En månedlig præmie på 2.000 kr. i prøvetiden, dvs. op til tre gange 2.000 kr. såfremt eleven fastholdes i alle prøvetidens tre måneder.
  En bonus efter prøvetidens udløb på 10.000 kr.
  Ordningen omfatter ikke voksenlærlinge, der får løntilskud efter voksenlærlingeordningen.
  Efter Undervisningsministeriets beregninger kan udgifterne til den nye præmieringsordning for eud sammen med udgifterne til løntilskud for egu jf. nedenfor, skønnes at være ca. 400 mio. kr. årligt.
  AER-bidraget må ikke med baggrund i præmieringsordningen sættes op.
  Den ny præmieringsordning er tidsbegrænset til og med 2010. Der foretages en evaluering af ordningen i efteråret 2010 mhp. evt. videreførelse, aftrapning, afvikling eller ændring af ordningen efter 2010.
  Der arbejdes på at udvikle en metode, som i højere grad end i dag sikrer, at tilskud vedrørende praktikpladsaftaler er synlige i fht. de enkelte lokale driftssteder, hvor eleverne inden for en koncern er tilknyttet.
  Der er enighed om, at den nye tilskudsordning skal træde i kraft hurtigst muligt.
 Undervisningsministeren fremsætter lovforslag til ændring af AER-loven snarest mhp. vedtagelse inden sommerferien.
Det praktikpladsopsøgende arbejde Den nuværende beskæftigelsessituation tilsiger, at der er behov for en forstærket praktikpladsopsøgende indsats fra erhvervsskolernes og de faglige udvalgs side.
Den nuværende tilskudsordning til erhvervsskolernes praktikpladsopsøgende arbejde fungerer ligesom AERs virksomhedspræmie mest effektivt i en højkonjunktur.
Laveste tilskud gives i dag til de første 90 pct. af skolens aftaler målt i forhold til de sidste tre års gennemsnit.
Det højeste tilskud gives, når skolen opnår flere aftaler (mere end 100 pct.) end måltallet.
Dermed udløses færre midler, når antallet af praktikpladser falder, selvom skolerne gør en ekstra indsats.
Dette er et problem, da der netop i perioder med lavkonjunktur kræves ekstra ressourcer for at opretholde niveauet for aftaleindgåelser.
 Parterne er på den baggrund enige om følgende:
 Der iværksættes en kampagne for oprettelse af nye praktikpladser.
I kampagnen sættes særligt fokus på skolernes og de faglige udvalgs praktikpladsopsøgende indsats i form af direkte virksomhedskontakt.
 Til brug herfor udvikles praktikplads-start-pakker til virksomheder inden for de enkelte uddannelses- og brancheområder.
Målsætningen er, at pakkerne skal indeholde al relevant information, så virksomhederne kun behøver at søge information ét sted, herunder om de forskellige muligheder for at indgå uddannelsesaftaler.
Pakken skal både kunne bruges af skolernes praktikpladsmedarbejdere og de faglige udvalg.
  Praktikplads-start-pakkerne understøttes af en telefonlinje (hotline), hvor virksomheder kan henvende sig med spørgsmål om uddannelsesaftaler, herunder hvilke skoler eller faglige udvalg virksomheden kan søge yderligere hjælp hos.
  Grundlaget for skolernes og de faglige udvalgs praktikpladsopsøgende arbejde styrkes gennem videreudvikling og udvidelse af anvendelsen af Praktik+, bl.a. ved særlige standard-udtræk om uddannelsesaftaler, der netop er udløbet, og som kan målrette det opsøgende arbejde yderligere.
  Kampagnen Flere fagfolk, tak videreføres med øget fokus på den virksomhedsrettede del af kampagnen.
  Der afsættes inden for Undervisningsministeriets ramme i alt ca. 10 mio. kr. i 2009 og 2010 til afholdelse af udgifter til ovennævnte initiativer.
 I tillæg til ovennævnte kampagneelementer omlægges den nuværende tilskudsordning til institutionernes praktikpladsopsøgende arbejde inden for den eksisterende ramme på 150 mio. kr. i 2009 med henblik på, at ordningen tilpasses den nuværende praktikpladssituation.
Dermed sikres i højere grad, at der ikke står uforbrugte midler tilbage, når året er omme.
Konkret består omlægningen af følgende elementer:
  Grundtaksten til nyindgåede uddannelsesaftaler hæves fra 3.200 kr. til 4.000 kr. pr. aftale.
  Ordningen forenkles, så der kun er et frem for to måltal for, hvornår der udløses en højere takst.
 Måltallet fastlægges fremover som en procent af sidst kendte års antal indgåede aftaler og kan på fremtidige finanslove enten fastholdes eller justeres alt afhængigt af udviklingen.
Måltallet sættes ved 75 pct., og aftaler udover dette måltal udløser en takst på 8.000 kr.
  Det bemærkes, at tilskuddet til institutionernes praktikpladsopsøgende arbejde ligesom i dag ikke gives til aftaler inden for sosu-området, idet der er helt særlige vilkår for aftaler om dimensionering af praktikpladser på sosu-området.
 Undervisningsministeriet udarbejder aktstykke snarest muligt mhp. at den ændrede tilskudsordning får virkning, således at alle aftaler indgået i præmieringsåret indgår i beregningen af institutionernes samlede tilskud for 2009.
 Parterne finder, at de faglige udvalgs og erhvervsskolernes praktikpladsopsøgende arbejde skal styrkes bl.a. med henblik på at få genbesat udløbne praktikpladsaftaler og at få placeret elever i praktik på virksomheder, der ikke tidligere har haft praktikpladser.
 Undervisningsministeriet vil evaluere denne indsats inden udgangen af 2009.
Erhvervsgrunduddannelserne (egu) Globaliseringsaftalen indebar en modernisering af erhvervsgrunduddannelsen (egu). Egu henvender sig til unge under 30 år, der ikke umiddelbart kan gennemføre en anden kompetencegivende uddannelse.
Kommunerne er forpligtet til at oprette egu for målgruppen.
Aktiviteten på egu er ganske lav, hvilket er problematisk i forhold til 95 pct. målsætningen.
I globaliseringsforligskredsen er det derfor aftalt, at der i foråret 2009 gennemføres en analyse af, hvordan kommunernes incitamenter til at oprette egu kan forbedres.
 De nedenstående initiativer er udarbejdet på grundlag af det på denne baggrund iværksatte analysearbejde, der hermed betragtes som afsluttet.
Kommunernes udgifter til egu (bortset fra udgifter til vejledning, administration, elevløn mv.) er omfattet af den kommunale budgetgaranti, hvilket indebærer, at kommunerne under et får dækket afholdte udgifter til uddannelsen.
De kommuner, der ikke opretter elevpladser eller opretter relativt få pladser, får herved andel i den samlede kompensation til kommunerne, der overstiger deres faktiske udgifter, mens de kommuner, der opretter relativt mange elevpladser, samlet set ikke får fuld kompensation for deres udgifter.
Ordningen betyder, at den enkelte kommune har et begrænset økonomisk incitament til at sætte unge i gang med et egu-forløb.
 Parterne er på den baggrund enige om følgende:
 Der gennemføres en omlægning af finansieringsmodellen for egu til en refusionsordning, hvorefter kommunerne i stedet for at blive fuldt kompenseret over bloktilskuddet (budgetgarantien) modtager en delvis statslig refusion op til et bestemt beløb pr. elev.
Kommunerne får dermed styrket de økonomiske incitamenter til at igangsætte egu-forløb frem for at lade de unge modtage kontanthjælp.
Modellen er velkendt og blev anvendt til forberedende voksenundervisning (fvu), da denne foregik i amterne.
 Der oprettes en aktivitetsafhængig refusionsbevilling på Undervisningsministeriets finanslovsafsnit.
Bevillingen ydes mere konkret til følgende elementer:
  65 pct. refusion af udgifterne til skoleydelsen, svarende til refusionsandelen for kontanthjælpsydelsen under aktivering.
 Refusion på 50 pct. af de faktisk afholdte driftsudgifter op til et loft pr. elev til udgifter vedr. undervisning på kommunale institutioner og særtilskud, der ofte gives i forbindelse med elevers undervisning på statsligt finansierede uddannelser.
Refusionsandelen svarer dermed til refusionsandelen for driftsudgifter til kontanthjælpsmodtagere under aktivering.
Loftet for refusion sættes til 50 pct. af de nuværende gennemsnitlige driftsudgifter for kommunerne pr. egu-forløb.
  Kommunernes udgifter til vejledning, administration og tilrettelæggelse af egu er ikke i dag omfattet af budgetgarantien og omfattes derfor ikke af refusionsordningen.
 For at undgå uhensigtsmæssig brug af værkstedsskoleundervisning som praktikmulighed, indgår kommunernes udgifter hertil  skoleydelse og undervisningsudgifter  ikke i refusionsordningen.
Dvs. at kommunernes udgifter hertil forbliver i det budgetgaranterede område.
 Omlægningen vil som udgangspunkt, dvs. ved uændret aktivitet, være udgiftsneutral.
Det konkrete beløb skal forhandles (DUT) med kommunerne.
 Ordningen udmøntes via bloktilskudsaktstykket, når dette fremsættes i forlængelse af kommuneforhandlingerne.
 Parterne er herudover enige om følgende:
 For at den nye præmieringsmodel for eud ikke skal skabe uhensigtsmæssig konkurrence i fht. praktikpladsindgåelsen på egu-området, indføres en ordning, der belønner arbejdsgivere i egu-elevernes prøvetid.
Da der i egu kan være tale om flere praktiksteder med varierende prøvetid, kan ordningen ikke udformes på samme måde som den ovenfor nævnte præmieringsordning vedrørende eud.
Der indføres i stedet en løntilskudsordning, der består af følgende elementer:
 Et løntilskud på 30 kr. i timen i prøveperioden  Ingen bonus ved endt prøvetid.
  Det samlede tilskudsniveau svarer i gennemsnit til det gennemsnitlige tilskudsniveau pr. elev i den nye eud-præmieringsordning.
  Løntilskuddet udgør skønnet i alt ca. 12 mio. kr. i 2009 og ca. 23 mio. kr. i 2010 forudsat en stigning i tilgangen fra de nuværende ca. 800 elevaftaler årligt til ca. 1.200 aftaler.
  Ordningen finansieres ligesom den nye præmieringsordning for eud af AER-ordningen, jf. ovenfor.
  Den ny tilskudsmodel er tidsbegrænset til og med 2010. Der foretages en evaluering af ordningen i efteråret 2010 mhp. evt. videreførelse, aftrapning, afvikling eller ændring af ordningen efter 2010.
Praktikpladser i det offentlige Regeringen og KL vil i forbindelse med kommuneforhandlingerne i foråret 2009 drøfte, om det er muligt ekstraordinært at øge antallet af kommunale praktikpladser blandt andet gennem en forøgelse af praktikpladser på social- og sundhedsuddannelsen og den pædagogiske assistentuddannelse.
 Tilsvarende foretager staten en evaluering af de hidtidige indsatser for flere praktikpladser i staten mhp. en evt. fremadrettet justering.
Øvrigt Forligsparterne er enige om, at arbejde videre med at afdække mulighederne for en styrkelse af uddannelsesgarantien, herunder evt. en midlertidig styrkelse af skolepraktikken.
Dette sker bl.a. med inddragelse af Rådet for de Grundlæggende Erhvervsrettede Uddannelser (REU).
