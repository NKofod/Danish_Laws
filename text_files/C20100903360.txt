 Vejledning til bekendtgørelse om andre aktører m.fl.
Indledning Arbejdsmarkedsstyrelsen har udarbejdet en ny bekendtgørelse om andre aktører m.fl.
Bekendtgørelsen er udarbejdet som en konsekvens af de lovændringer, der følger af lov nr. 480 af 12. juni 2009 om en styrket beskæftigelsesrettet indsats over for sygemeldte m.fl. og lov nr. 483 af 12. juni 2009 om det enstrengede beskæftigelsessystem.
Desuden er der foretaget enkelte præciseringer.
Bekendtgørelsen indeholder ikke indholdsmæssige ændringer som følge af lovændringerne, men der er tale om konsekvensændringer i forhold til den tidligere bekendtgørelse om andre aktører.
Således gælder bekendtgørelsens bestemmelser om inddragelse af andre aktører (kapitel 2), andre aktørers underretninger af arbejdsløshedskassen og kommunen (kapitel 3), krav til sagsbehandlingen (kapitel 4) og klageadgang (kapitel 7) nu også, når kommunen overlader opgaver efter lov om sygedagpenge og lov om aktiv socialpolitik til andre aktører.
Hermed samles reglerne om andre aktører i én bekendtgørelse.
 Samtidig er bestemmelser, som fremgår af lov om en aktiv beskæftigelsesindsats, lov om sygedagpenge og lov om aktiv socialpolitik med få undtagelser ikke længere gengivet i bekendtgørelsen.
 Bekendtgørelsen om andre aktører m.fl. har hjemmel i lov om ansvaret for og styringen af den aktive beskæftigelsesindsats, i lov om en aktiv beskæftigelsesindsats, i lov om sygedagpenge og i lov om aktiv socialpolitik.
 Denne vejledning er bygget op omkring bekendtgørelsen om andre aktører m.fl. og følger paragrafferne i rækkefølge.
Til Kapitel 1 Anvendelsesområde Til § 1 Til stk. 1.
Anførelsen af »m.fl.« i overskriften sigter til, at bekendtgørelsens kap. 6 også omfatter de leverandører, jobcentrene anvender ved køb af vejledning og opkvalificering.
Disse leverandører betragtes af praktiske grunde ikke som andre aktører, og her har den ledige f.eks. ikke frit valg mellem »andre aktører«, jf. § 2, stk. 1. Det er alene kapitel 6, der også omfatter de leverandører, jobcentrene anvender ved køb af vejledning og opkvalificering.
 Til stk. 2.
Efter lov om en aktiv beskæftigelsesindsats kan andre aktører inddrages i hele beskæftigelsesindsatsen: I kontaktforløb, bistand med at finde arbejde og gennemførelsen af arbejdsmarkedsrettede tilbud.
Andre aktører kan inddrages i sammenhængende forløb, hvor tilbud, kontaktforløb og henvisning integreres.
Derudover kan andre aktører bidrage med leverance af enkeltstående tilbud, kontaktforløb og henvisning.
Andre aktører kan træffe afgørelse efter lov om en aktiv beskæftigelsesindsats.
 Med Lov nr. 480 af 12. juni 2009 blev der som noget nyt indsat en bestemmelse i lov om sygedagpenge, hvorefter andre aktører nu efter denne lov også har fået kompetence til at træffe afgørelse efter dele af denne lov, herunder udføre myndighedsopgaver.
Det betyder, at andre aktører kan forpligte den sygemeldte til at møde til samtale og deltage i en indsats, som andre aktører indkalder til eller iværksætter.
Det indbærer også, at andre aktører kan udarbejde opfølgningsplan.
Andre aktører kan dog ikke overlades at træffe afgørelse om retten til sygedagpenge.
Ved samme lovændring fik andre aktører samtidig i lov om aktiv socialpolitik tillagt kompetence til at træffe afgørelse om revalidering og forrevalidering ved tilbud om erhvervsrettede aktiviteter.
De nye bestemmelser giver kommunerne mulighed for at anvende andre aktører mere smidigt i forbindelse med ophør af sygedagpenge på grund af varighedsbegrænsningen, hvor der bl.a. skal tages stilling til, om en sygemeldt er berettiget til f.eks. revalidering.
 Andre aktører, der har fået overladt myndighedsopgaven kan derfor f.eks. træffe afgørelse om:
Afgivelse af tilbud til ledige efter kapitel 10-12 i lov om en aktiv beskæftigelsesindsats  Bevilling af løntilskud efter kapitel 12 i lov om en aktiv beskæftigelsesindsats  Godkendelse af virksomhedspraktik efter kapitel 11 i lov om en aktiv beskæftigelsesindsats  Afgivelse af tilbud om fleksjob efter kapitel 13 i lov om en aktiv beskæftigelsesindsats  Bevilling af støtte til mentor mv. efter kapitel 14 i lov om en aktiv beskæftigelsesindsats  Afgivelse af tilbud om erhvervsrettede aktiviteter, herunder aktiviteter som led i forrevalidering, efter § 46, § 47, stk. 1 og 2, og § 50 i lov om aktiv socialpolitik.
 Udarbejdelse af opfølgningsplan for sygemeldte (efter sygedagpengeloven) og afgivelse af aktive tilbud (listen er ikke udtømmende) Når kommunerne indgår aftaler med andre aktører, er det kommunen, der fastsætter rammerne for inddragelsen af andre aktører, dvs. at det er kommunen, der fastsætter, hvilke opgaver andre aktører kan varetage, og hvilke afgørelser der overlades til andre aktører.
Kommunerne vælger også som udgangspunkt selv, hvilke opgaver de ønsker at overlade til andre aktører.
 Der henvises i øvrigt til § 4. Uanset hvilke opgaver, der overlades til andre aktører, ligger ansvaret for indsatsen fortsat hos kommunen.
Til stk. 3 Kapitel 5 gælder alene rammeaftaler, delaftaler og andre kontrakter, som jobcentrene indgår med andre aktører om at varetage beskæftigelsesindsatsen.
Bekendtgørelsens kapitel 5 finder ikke anvendelse på jobcentrenes rammeaftaler og kontrakter vedrørende køb af tilbud om vejledning og opkvalificering efter kapitel 10 i lov om en aktiv beskæftigelsesindsats.
Til Kapitel 2 Inddragelsen af andre aktører Til § 2 Til stk. 1 Hvis jobcenteret skønner, at flere aktører er næsten lige effektive i forhold til at bringe personen i ordinær beskæftigelse, skal personen kunne vælge mellem disse aktører.
Det er jobcenteret, der skønner, om flere aktører er næsten lige effektive i forhold til at bringe personen i ordinær arbejde.
Det anbefales, at jobcenteret bestræber sig på at anvende mere end én aktør, således at den ledige reelt får et frit valg.
Til stk. 2 Når jobcenteret henviser den ledige til en anden aktør, skal det foregå skriftligt.
Der er med indførelsen af det enstrengede beskæftigelsessystem indført ens regler om klage over henvisningen til anden aktør i lov om en aktiv beskæftigelsesindsats, lov om sygedagpenge og lov om aktiv socialpolitik.
Det vil sige, at kommunens henvisning til andre aktører kan indbringes for Beskæftigelsesankenævnet.
Til § 3 Den ledige (dagpengemodtager, arbejdsmarkedsparat kontant- og starthjælpsmodtager) har pligt til at give andre aktører fyldestgørende og korrekte oplysninger om tidligere beskæftigelse, uddannelse, kvalifikationer og øvrige forhold af betydning for anden aktørs bistand med at finde arbejde og for den anden aktørs mulighed for at varetage indsatsen over for den ledige.
 Den ledige har pligt til at gøre sit CV tilgængeligt for den anden aktør.
Den ledige forpligtes til straks at give andre aktører besked, hvis personen ikke står til rådighed for henvist arbejde på grund af arbejde, sygdom, deltagelse i kurser eller af anden grund.
Den ledige (dagpengemodtager og arbejdsmarkedsparat kontant- og starthjælpsmodtager) som ønsker at afholde optjent ferie, skal give den anden aktør besked herom.
Den ledige har fortsat pligt til at give samme oplysninger til jobcenteret.
Hvis både jobcentret og anden aktør kan registrere og se oplysninger om den lediges ferie og sygdom mv. i det samme IT-system, er det dog tilstrækkeligt, at den ledige melder ferie og sygdom mv. til anden aktør, når oplysningen vedrører den periode, personen deltager i et forløb hos anden aktør.
 Reglerne om lediges mulighed for at holde ferie findes i § 30 i bekendtgørelse om en aktiv beskæftigelsesindsats.
 Den sygemeldte har pligt til at give anden aktør oplysninger om forhold af betydning for den anden aktørs mulighed for at varetage indsatsen over for personen.
Til § 4 Til stk. 1 Fra den 1. januar 2008 har kommunen kunnet overlade myndighedsopgaver efter lov om en aktiv beskæftigelsesindsats til andre aktører.
 Som en konsekvens af de lovændringer, der følger af lov nr. 480 af 12. juni 2009 om en styrket beskæftigelsesrettet indsats over for sygemeldte m.fl. kan kommunen nu også overlade andre aktører at udføre myndighedsopgaver efter dele af lov om sygedagpenge og efter § 46, § 47, stk. 1 og 2, og § 50 i lov om aktiv socialpolitik.
 Dette indebærer, at andre aktører kan træffe afgørelse.
Andre aktører, der af kommunen har fået overladt opgaven med at varetage beskæftigelsesindsatsen for en person, forpligter på samme måde som jobcenteret personen til at møde til samtaler og deltage i aktiviteter og tilbud efter lov om en aktiv beskæftigelsesindsats.
Der henvises til vejledningens § 1.
 Herudover kan andre aktører forpligte den ledige til at møde til samtaler, med den konsekvens, at arbejdsløshedskassen eller kommunen kan give den ledige en sanktion ved udeblivelse, på samme måde, som hvis jobcenteret havde indkaldt til samtalen og den ledige herefter udebliver.
En opgave vil ikke kunne overlades til andre aktører uden den forpligtende virkning, dvs. uden myndighedsdelen af opgaven.
Når beskæftigelsesindsatsen i sin helhed overlades til anden aktør, kan jobcenteret derfor ikke vælge, at jobcenteret fortsat skal stå for godkendelsen af de enkelte aktiviteter, f.eks. jobplaner, bevilling af løntilskud, godkendelse af virksomhedspraktik m.v.
 Hvis en opgave forpligter den ledige, når opgaven varetages af kommunen, forpligter opgaven på samme måde, når denne varetages af andre aktører.
En opgave, der ikke indebærer, at andre aktører skal pålægge den ledige en forpligtelse, kan overlades til andre aktører på samme vis som før, der var hjemmel til at overlade myndighedsopgaver til andre aktører.
Som eksempel kan nævnes en anden aktør, der alene har fået overladt opgaven med at finde løntilskudspladser.
Til stk. 2 Når andre aktører får overladt en opgave, hvor aktøren kan forpligte personen, skal andre aktører overholde samme regler, som gælder for jobcenteret i forbindelse med indkaldelse til samtale, deltagelse i aktiviteter og tilbud efter kapitel 10  12 i lov om en aktiv beskæftigelsesindsats.
 Det er afgørende, at indkaldelser til møder og tilbud og henvisning til arbejde sker efter de regler, der er fastsat i henholdsvis lov og bekendtgørelse om en aktiv beskæftigelsesindsats og lov om aktiv socialpolitik, jf. vejledningen til § 10.
 Målgrupper, som andre aktører kan forpligte til at møde til samtaler mv. er alle grupper omfattet af lov om en aktiv beskæftigelsesindsats.
 Der henvises samtidig til vejledningen til kapitel 3 om underretninger, kapitel 4 (§§ 9-10) om krav til sagsbehandlingen til anden aktør, der udfører opgaver for jobcenteret, og til kapitel 7 om klageadgang.
Til Kapitel 3 Underretninger Andre aktørers underretninger af arbejdsløshedskassen Til § 5 Til stk. 1 Andre aktører, der varetager beskæftigelsesindsatsen for en ledig, der er omfattet af målgruppen i § 2, nr. 1, i lov om en aktiv beskæftigelsesindsats (dagpengeberettiget ledig), skal underrette den lediges arbejdsløshedskasse i samme omfang, som jobcentret skulle have underrettet arbejdsløshedskassen, hvis det var jobcentret, der varetog beskæftigelsesindsatsen.
 Det er altid arbejdsløshedskassen, der tager stilling til, om andre aktørers underretning skal have betydning for den lediges ret til dagpenge.
 Andre aktører skal sende underretningerne til arbejdsløshedskassen så hurtigt som muligt af hensyn til arbejdsløshedskassens mulighed for at tage stilling til om, og i hvilket omfang underretningen skal have betydning for den lediges ret til dagpenge.
Underretning angående cv oplysninger og øvrige beskæftigelsesrelevante oplysninger Andre aktører skal underrette arbejdsløshedskassen, når den ledige:
  Ikke vil give fyldestgørende og korrekte oplysninger om tidligere beskæftigelse, uddannelse, kvalifikationer og øvrige forhold af betydning for jobcenterets bistand med at finde arbejde.
  Ikke vil gøre sit cv i Jobnet tilgængelig for søgning.
 Ikke løbende ajourfører formidlingsrelevante oplysninger på Jobnet eller  Ikke lade cvet følge anvisningerne på Jobnet.
Underretninger ved udeblivelse fra aktiviteter Andre aktører skal underrette arbejdsløshedskassen, når den ledige udebliver fra jobsamtaler og særlige aktiviteter eller ikke kontakter anden aktør, når aktøren har indkaldt vedkommende personligt og skriftligt.
 Reglerne om underretning gælder også i tilfælde, hvor den ledige melder afbud på grund af sygdom (under 14 dages varighed) eller anden »gyldig grund«.
 Underretning ved henvisning mv.
 Andre aktører skal underrette arbejdsløshedskassen, når den ledige:
  Ikke har kontaktet eller er mødt hos arbejdsgiveren.
  Har afvist det henviste arbejde.
  Er henvist til arbejde.
  Uden fyldestgørende grund undlader at efterkomme et uddannelsespålæg, eller hvis personen udebliver fra, afslår eller ophører i uddannelse på baggrund af et uddannelsespålæg.
  Har sygefravær ved ansættelse i løntilskud og en arbejdsgiver har givet anden aktør besked derom.
  Er blevet pålagt at søge konkrete job, hvor arbejdsgiveren ikke har aftalt med jobcenteret, at der sker henvisning af arbejdssøgende.
  Ansættes i et henvist arbejde.
Underretning ved jobplan og tilbud Andre aktører skal underrette arbejdsløshedskassen, når den ledige:
  Ikke vil medvirke til at få udarbejdet eller revideret en jobplan.
  Udebliver fra, afslår eller ophører i et tilbud.
  Påbegynder eller afslutter et tilbud.
Underretning ved tvivl om rådighed i øvrigt Andre aktører skal underrette arbejdsløshedskassen, hvis:
  Andre aktører i øvrigt er i tvivl om den lediges rådighed.
  Vurderingen af personens beskæftigelsespotentiale svarer til matchkategori 4 eller 51), jf. § 6 i bekendtgørelse om visitation og det individuelle kontaktforløb.
 I Cirkulære om Jobcentres og andre aktørers elektroniske fremsendelse af underretningspligtige hændelser og servicemeddelelser til a-kasserne, findes eksempler på, hvornår der kan være tvivl om den lediges rådighed, og hvornår den lediges handlemåde kan sidestilles med et afslag på et arbejde eller et tilbud.
Endvidere indeholder cirkulæret en beskrivelse af visse situationer, hvor arbejdsløshedskassen ikke skal underrettes, selv om den ledige udebliver fra en jobsamtale mv.
Der henvises til cirkulærets punkt 4.1.
Til stk. 2 Når arbejdsløshedskassen skal underrettes, skal andre aktører bruge den IT-understøtning, som Arbejdsmarkedsstyrelsen stiller til rådighed.
For så vidt angår påbegyndelse og afslutning af tilbud kan ovennævnte it-understøtning ikke anvendes.
Det påhviler her jobcentret at registrere påbegyndelse og afslutning af tilbud i eget it-system.
For de jobcentre, der anvender Arbejdsmarkedsportalen, kan andre aktører indberette oplysningerne via Anden Aktør-modulet (afviklingsmodulet). For jobcentre, der anvender kommunale it-sagsbehandlingssystemer, skal jobcentret og anden aktør tilsvarende sikre, at de pågældende oplysninger tilgår arbejdsløshedskassen.
Til stk. 3 Hvis arbejdsløshedskassen retter henvendelse til en anden aktør for at få yderligere oplysninger om baggrunden for, at aktøren har sendt en underretning til arbejdsløshedskassen, skal aktøren give arbejdsløshedskassen den relevante dokumentation.
 Har aktøren eksempelvis underrettet arbejdsløshedskassen om, at en ledig er udeblevet fra en jobsamtale hos en arbejdsgiver, skal aktøren give arbejdsløshedskassen dokumentation for, at den ledige er blevet skriftligt indkaldt til samtalen, hvis arbejdsløshedskassen anmoder om det.
 Det er endvidere afgørende, at a-kassen får adgang til det konkrete brev, som er sendt til den ledige, og ikke blot til en registrering af, at brevet er sendt, eller til en standardudgave af brevet.
Til stk. 4 Hver gang anden aktør sender en underretning til arbejdsløshedskassen, skal aktøren sende en kopi af underretningen til jobcentret.
Dette sker dog automatisk, når anden aktør bruger den it-understøtning, Arbejdsmarkedsstyrelsen stiller til rådighed.
Andre aktørers underretninger af kommunen Til § 6 Det er den enkelte aftale mellem kommunen og aktøren, der er afgørende for, hvordan aktøren skal underrette kommunen, hvilken afdeling af kommunen underretningen skal sendes til osv.
 Det er altid kommunen, der tager stilling til, om andre aktørers underretning skal have betydning for den lediges ret til ydelser.
 Andre aktører, der varetager beskæftigelsesindsatsen for ledige, der er omfattet af målgruppen i § 2, nr. 2-10, i lov om en aktiv beskæftigelsesindsats (personer på kontanthjælp, starthjælp, sygedagpenge mv.), skal underrette kommunen i de samme situationer, som er nævnt under vejledningen til § 5.
 Andre aktører skal dog kun underrette kommunen i det omfang, den ledige har pligt til at deltage i jobsamtaler, tilbud mv., med mindre andet er aftalt med kommunen.
Til § 7 Når en ledig under 25 år, som modtager dagpenge, kontanthjælp eller starthjælp, som ikke har en erhvervskompetencegivende uddannelse, og som ikke har forsørgerpligt over for børn, er blevet pålagt at søge ind på en uddannelse på almindelige vilkår efter § 21 b i lov om en aktiv beskæftigelsesindsats, skal andre aktører underrette kommunen, hvis den ledige ikke søger ind på, ikke påbegynder eller ophører med uddannelsen.
Til § 8 Hvis kommunen retter henvendelse til en anden aktør for at få yderligere oplysninger om baggrunden for, at aktøren har sendt en underretning til kommunen, skal aktøren give kommunen den relevante dokumentation.
 Har aktøren eksempelvis underrettet kommunen om, at en ledig er udeblevet fra en jobsamtale hos en arbejdsgiver, skal aktøren give kommunen dokumentation for, at den ledige er blevet skriftligt indkaldt til samtalen, hvis kommunen anmoder om det.
Til kapitel 4 Krav til sagsbehandlingen til anden aktør, der udfører opgaver for jobcenteret Til § 9 Når andre aktører udfører opgaver for kommunen henvises til retssikkerhedslovens § 43, stk. 2, hvoraf fremgår, at anden aktør er omfattet af forvaltningsloven og offentlighedsloven.
Forvaltningsloven og offentlighedsloven Når kommunen overlader opgaver efter § 46, § 47, stk. 1 og 2, og § 50 i lov om aktiv socialpolitik, efter lov om en aktiv beskæftigelsesindsats og lov om sygedagpenge, til andre aktører, er disse omfattet af reglerne i forvaltningsloven og offentlighedsloven i forhold til den opgave, der udføres.
Det betyder for borgerne og de ansatte, at de har de rettigheder, der fremgår af de to love, f.eks. aktindsigt i anden aktørs sager, tavshedspligt vedrørende fortrolige oplysninger, ret til partshøring og notatpligt.
Tilsvarende er borgerne sikret, at nødvendige oplysninger af ren privat karakter og andre fortrolige oplysninger kan videregives eller indhentes fra den kommunale eller regionale forvaltning.
Udgangspunktet er fortsat, at der i videst muligt omfang skal indhentes samtykke, inden oplysningerne videregives eller indhentes.
Nedenfor gennemgås forvaltningslovens og offentlighedslovens regler, der skal følges af andre aktører.
Der henvises også til begge love.
Med personen forstås her dagpengemodtagere, kontanthjælpsmodtagere og sygemeldte.
Ved virksomheder forstås virksomheder, der ansøger om og ansætter ledige med løntilskud eller har ledige i virksomhedspraktik.
 Notatpligten:
Anden aktør, der mundtligt modtager oplysninger vedrørende en sags faktiske omstændigheder, der er af betydning for sagens afgørelse, eller som på anden måde er bekendt med sådanne oplysninger, skal gøre notat om indholdet af oplysningerne.
Det gælder dog ikke, såfremt oplysningerne i øvrigt fremgår af sagens dokumenter.
 Inhabilitet:
 Anden aktør har pligt til at sikre, at ingen, der er inhabil i forhold til varetagelse af en opgave eller dele heraf, deltager i varetagelsen af opgaven eller de dele af opgaven, den pågældende er inhabil i forhold til, herunder at pågældende ikke har en personlig eller økonomisk interesse i sagens udfald eller der foreligger omstændigheder, som er egnede til at vække tvivl om pågældendes upartiskhed.
 Vejledning og bistand:
Anden aktør skal give vejledning og bistand til personen og virksomheden både i forhold til den opgave, der udføres for kommunen, og om muligheden for at få vejledning og bistand hos kommunen eller arbejdsløshedskassen, herunder personens muligheder for at klage til jobcenteret.
Anden aktør har pligt til at stille tolkebistand til rådighed, såfremt personen ikke behersker det sprog, som anvendes ved aktøren, eller hvis personen har alvorligt nedsat syns-, høre- eller talefunktion.
 Anden aktør skal give vejledning om og mulighed for, at personen eller virksomheden på ethvert tidspunkt af sagens behandling kan lade sig bistå af andre.
 Aktindsigt:
Anden aktør har pligt til på begæring af personen eller virksomheden at give aktindsigt i en sags dokumenter, hvori der er eller vil blive truffet afgørelse af anden aktør.
Begæringen skal angive den sag, hvis dokumenter den pågældende ønsker at blive gjort bekendt med.
Bestemmelse om tavshedspligt begrænser ikke pligten til at give aktindsigt.
 Pligten til at give aktindsigt omfatter ikke:
1) Interne arbejdsdokumenter og 2) Anden aktørs brevveksling med sagkyndige til brug i retssager eller ved overvejelser af, om retssag bør føres.
 Undtagelsen gælder dog ikke:
 1) Oplysninger vedrørende sagens faktiske omstændigheder, der er af væsentlig betydning for aktørens mulighed for eventuelt at træffe afgørelse om forholdet.
 2) Interne arbejdsdokumenter, som foreligger i endelig form, når dokumenterne alene indeholder en gengivelse af oplysninger, som aktøren har haft pligt til at notere.
Anden aktør skal imødekomme begæring om aktindsigt hurtigst muligt.
Er begæringen ikke imødekommet inden for 10 dage, skal anden aktør oplyse den ledige eller virksomheden om grunden hertil, samt om hvornår begæringen kan imødekommes.
Hvis anden aktør ikke mener, at begæringen om aktindsigt kan imødekommes, skal anden aktør hurtigst muligt træffe afgørelse i sagen.
Afgørelsen skal ledsages af en klagevejledning, hvoraf fremgår, at den ledige kan klage over afgørelsen til jobcenteret.
 Retten til aktindsigt kan i øvrigt begrænses, i det omfang personens eller virksomhedens interesse i at kunne benytte kendskab til sagens dokumenter til varetagelse af sit tarv findes at burde vige for afgørende hensyn til den pågældende selv eller til andre private eller offentlige interesser, herunder forebyggelse, opklaring og forfølgning af lovovertrædelser, straffuldbyrdelse og lignende samt beskyttelse af sigtede, vidner eller andre sager om strafferetlig eller disciplinær forfølgning.
Hvis personens eller virksomhedens begæring om aktindsigt fremsættes under sagens behandling, og begæringen skal imødekommes, skal anden aktør udsætte sagens afgørelse, indtil der er givet den ledige eller virksomheden adgang til at gøre sig bekendt med dokumenterne.
Der skal dog ikke ske udsættelse af afgørelsen, hvis personens eller virksomhedens interesse i, at sagens afgørelse udsættes, findes at måtte vige for væsentlige hensyn til offentlige eller private interesser, der taler imod en sådan udsættelse.
 Partshøring:
Kan en person eller virksomhed i en sag ikke antages at være bekendt med, at anden aktør er i besiddelse af bestemte oplysninger vedrørende sagens faktiske omstændigheder, må anden aktør ikke træffe afgørelse, før anden aktør har gjort personen eller virksomheden bekendt med oplysningerne, og givet denne lejlighed til at fremkomme med en udtalelse.
Det gælder dog kun, hvis oplysningerne er til ugunst for den pågældende person eller virksomheden og er af væsentlig betydning for sagens afgørelse.
Anden aktør kan fastsætte en frist for afgivelsen af den nævnte udtalelse.
 Dette gælder dog ikke, hvis:
1) Det efter oplysningernes karakter og sagens beskaffenhed må anses for ubetænkeligt at træffe afgørelse i sagen på det foreliggende grundlag, 2) Personens eller virksomhedens interesse i, at sagens afgørelse udsættes, findes at burde vige for væsentlige hensyn til offentlige eller private interesser, der taler imod en sådan udsættelse, 3) Personens eller virksomheden ikke har ret til aktindsigt med hensyn til de pågældende oplysninger, 4) Den påtænkte afgørelse vil berøre en videre, ubestemt kreds af personer, virksomheder mv., eller hvis forelæggelsen af oplysningerne for den ledige eller virksomheden i øvrigt vil være forbundet med væsentlige vanskeligheder.
Personen eller virksomheden, kan på ethvert tidspunkt af sagens behandling forlange, at sagens afgørelse udsættes, indtil den ledige eller virksomheden har afgivet en udtalelse i sagen.
Anden aktør kan fastsætte en frist for afgivelse af den nævnte udtalelse.
Dette gælder dog ikke, hvis personen eller virksomheden har interesse i, at sagens afgørelse udsættes, findes at burde vige for væsentlige hensyn til offentlige eller private interesser, der taler imod en sådan udtalelse.
 Afgørelse og begrundelse:
 Anden aktørs afgørelse skal meddeles skriftligt og være ledsaget af en begrundelse.
En begrundelse for en afgørelse skal indeholde en henvisning til de retsregler, i henhold til hvilke afgørelsen er truffet.
I det omfang, afgørelsen efter disse regler beror på et administrativt skøn, skal begrundelsen tillige angive de hovedhensyn, der har været bestemmende for skønsudøvelsen.
 Begrundelsen skal endvidere om fornødent indeholde en kort redegørelse for de oplysninger vedrørende sagens faktiske oplysninger, som er tillagt betydning for afgørelsen.
Når en anden aktør skal træffe afgørelse efter lov om en aktiv beskæftigelsesindsats, skal anden aktør træffe afgørelse inden rimelig tid.
Som eksempel kan nævnes en person, der selv har fundet et tilbud og anmoder en anden aktør om at afgive dette tilbud.
Her skal anden aktør træffe afgørelse inden rimelig tid og kan ikke vente eksempelvis 2 måneder med at træffe en afgørelse, medmindre helt særlige forhold gør sig gældende.
Når andre aktører træffer afgørelse, skal anden aktør skrive en klagevejledning til afgørelsen.
Der henvises til vejledningens § 17.
 Tavshedspligt:
 Anden aktør er omfattet af forvaltningslovens bestemmelse om tavshedspligt og § 152a i borgerlig straffelov.
 Herudover gælder de almindelige forvaltningsretlige principper, som bl.a. er følgende:
Saglighed: Det forvaltningsretlige princip om saglighed i forvaltningen - magtfordrejningslæren - indebærer, at andre aktører ikke må forfølge usaglige eller uvedkommende hensyn.
Når andre aktører skal træffe afgørelse f.eks. i en sag efter lov om en aktiv beskæftigelsesindsats, må der ikke tages hensyn til private eller andre interesser, der ikke kommer sagen ved.
Lighed: Efter det forvaltningsretlige lighedsprincip er andre aktører forpligtet til at behandle ensartede tilfælde ens.
Der skal derfor være saglige grunde for at gøre forskel.
Lighedsprincippet har således tæt sammenhæng med princippet om saglig forvaltning som udgangspunkt for en vurdering af, om en forskelsbehandling er sagligt begrundet.
 Proportionalitet: Proportionalitetsprincippet betyder, at andre aktører er forpligtet til at vælge den mindst indgribende reaktion eller foranstaltning i de tilfælde, hvor andre aktører har et valg mellem flere reaktioner eller foranstaltninger til at opnå det ønskede resultat.
 Persondataloven:
 Anden aktør er direkte omfattet af persondataloven, også når opgaven udføres for kommunen.
 Overladelse af personoplysninger til anden aktør:
 Kommunerne kan overlade en række personoplysninger til anden aktør:
 personens beskæftigelsesprofil og forløb  den hidtidige indsats samt  øvrige forhold, som er nødvendige for den anden aktørs gennemførelse af den aftalte beskæftigelsesindsats efter lov om en aktiv beskæftigelsesindsats, lov om aktiv socialpolitik og lov om sygedagpenge, lov om ret til orlov og dagpenge ved barsel.
 Kommunen må alene overlade de personoplysninger, som er nødvendige for anden aktørs løsning af den aftalte beskæftigelsesindsats.
 Den anden aktør må ikke benytte eller udveksle de modtagne oplysninger til formål ud over det aftalte eller tilføje nye oplysninger, der er begrundet i andre formål.
 Der henvises til § 32 i lov om ansvaret for og styringen af den aktive beskæftigelsesindsats.
Indgåelse af databehandleraftale Det er en forudsætning for overladelse af personoplysninger, at kommunen har indgået en databehandleraftale med anden aktør, jf. persondatalovens § 42.
Databehandleraftalens form Der er ikke krav om, at databehandleraftalen skal udarbejdes som en selvstændig aftale eller som et bilag til den købsaftale, som kommunen og anden aktør indgår.
Databehandleraftalen kan således indgå som et afsnit i den købsaftale, der indgås mellem kommunen og anden aktør.
Den dataansvarliges tilsyn med databehandleren Kommunerne er hver især dataansvarlige over for andre aktører som databehandlere, jf. § 58, stk. 7, i lov om ansvaret for og styringen af den aktive beskæftigelsesindsats.
En dataansvarlig, som overlader behandling af personoplysninger til en databehandler, skal sikre sig, at databehandleren kan træffe de i persondatalovens § 41, stk. 3  5, nævnte tekniske og organisatorisk sikkerhedsforanstaltninger.
Den dataansvarlige skal påse, at dette sker.
Der henvises til persondatalovens § 42.
 Endvidere henvises til persondatalovens § 41, stk. 5, samt til Datatilsynets bekendtgørelse nr. 528 af 15. juni 2000 om sikkerhedsforanstaltninger til beskyttelse af personoplysninger, som behandles for den offentlige forvaltning med tilhørende vejledning (vejledning nr. 37 af 2. april 2001).
Til § 10 Til stk. 1.
 Bestemmelsen vedrører ledige dagpengemodtagere.
 Anden aktør skal ved henvisning til arbejde, ved indkaldelse af personen til samtale eller aktiviteter, samt ved afgivelse af tilbud efter kapitel 10-12 i lov om en aktiv beskæftigelsesindsats, over for ledige dagpengemodtagere oplyse personen skriftligt om, at der ved udeblivelse, manglende medvirken eller afslag vil ske en underretning til den lediges a-kasse, og at det vil kunne få konsekvenser for personens ret til dagpenge.
Den ledige skal oplyses om, at der vil ske underretning til arbejdsløshedskassen, og at det vil kunne få konsekvenser for den lediges ydelser, hvis den ledige udebliver.
Oplysning skal ske hver gang den ledige indkaldes til samtale eller aktiviteter og ved afgivelse af tilbud efter kapitel 10- 12 i lov om en aktiv beskæftigelsesindsats.
Det er en forudsætning for, at der kan gives sanktion til medlemmer, der udebliver fra møder, at anden aktør i indkaldelsesbrevet har givet medlemmet tilstrækkelig vejledning om pligten til at møde, og at udeblivelse kan få dagpengemæssige konsekvenser.
Med hensyn til konsekvenser vil det være tilstrækkeligt, at anden aktør skriver en generel bemærkning om, at udeblivelse »kan få betydning for din ret til dagpenge«.
Det er således vigtigt, at det af vejledningen fremgår,  at den ledige har pligt til at deltage i mødet eller tilbuddet eller at overtage det henviste arbejde,  at den lediges a-kasse vil blive underrettet om eventuel udeblivelse eller afslag, og  at udeblivelse eller afslag kan få dagpengemæssige konsekvenser.
 Det er en forudsætning for, at a-kassen kan give sanktion, at anden aktør kan fremskaffe kopi af indkaldelsesbrevet som dokumentation for korrekt indkaldelse.
 Med hensyn til breve kan følgende standardtekst indarbejdes:
 Breve, hvor den ledige indkaldes til samtale hos anden aktør:
OBS: Du har mødepligt til samtalen. {Navnet på anden aktør indsættes}skal orientere din a-kasse, hvis du ikke møder til samtalen, da det kan få betydning for din ret til dagpenge.
Hvis du udebliver, skal du hurtigst muligt kontakte {navnet på anden aktør indsættes}herom, da du som udgangspunkt ikke har ret til dagpenge fra udeblivelsen, og indtil du kontakter {navnet på anden aktør indsættes}.
 Hvis du har fået arbejde, skal begynde på en uddannelse, på barselsorlov eller lignende, der starter efter mødetidspunktet, har du stadig pligt til at møde til jobsamtalen, medmindre du udtrykkeligt aftaler noget andet med {navnet på anden aktør indsættes} inden samtalen.
 Hvis du er syg og derfor ikke kan deltage i samtalen, skal du meddele det inden mødetidspunktet til {navnet på anden aktør indsættes}, som har indkaldt dig.
 Breve, hvor den ledige anmodes om at ringe til anden aktør:
OBS: Du har pligt til at ringe. {Navnet på anden aktør indsættes} skal orientere din a-kasse, hvis du ikke ringer til {navnet på anden aktør indsættes}, da det kan få betydning for din ret til dagpenge.
Hvis du undlader at ringe til {navnet på anden aktør indsættes}, skal du hurtigst muligt kontakte {navnet på anden aktør indsættes}herom, da du som udgangspunkt ikke har ret til dagpenge fra undladelse, og indtil du kontakter {navnet på anden aktør indsættes}.
 Hvis du har fået arbejde, skal du begynde på en uddannelse, på barselsorlov eller lignende, der starter efter ringetidspunktet, har du stadig pligt til at ringe, medmindre du udtrykkeligt aftaler noget andet med {navnet på anden aktør indsættes} inden samtalen.
 Hvis du er syg og derfor ikke kan ringe til {navnet på anden aktør indsættes} på det anførte tidspunkt, skal du meddele det hurtigst muligt og inden ringetidspunktet til {navnet på anden aktør indsættes}, som har bedt dig om at ringe.
 Breve, hvor den ledige anmodes om at møde hos/ringe til en arbejdsgiver:
 OBS: Du har pligt til at kontakte arbejdsgiveren på det anførte tidspunkt. {Navnet på anden aktør indsættes}skal orientere din a-kasse, hvis du ikke kontakter arbejdsgiveren, da det kan få betydning for din ret til dagpenge.
 Hvis du har fået arbejde, skal begynde på en uddannelse, på barselsorlov eller lignende, der starter efter det anførte tidspunkt, har du stadig pligt til at kontakte arbejdsgiveren, medmindre du udtrykkeligt aftaler noget andet med {navnet på anden aktør indsættes} inden samtalen.
 Hvis du er syg og derfor ikke kan deltage i samtalen, skal du meddele det inden mødetidspunktet til {navnet på anden aktør indsættes}, som har indkaldt dig.
Til stk. 2 Bestemmelsen vedrører kontant- og starthjælpsmodtagere.
 Når anden aktør henviser til arbejde, indkalder til samtale, afgiver tilbud mv. til kontant- og starthjælpsmodtagere skal aktøren skriftligt informere personen, dels om konsekvensen for hjælpen, hvis personen uden rimelig grund afslår arbejdet, udebliver fra tilbuddet mv., dels hvilke skridt personen skal tage for igen at blive berettiget til hjælp.
Det pointeres, at denne information skal være både skriftlig og samtidig, dvs. at det skal ske samtidigt med, at personen henvises til arbejde, indkaldes til samtale mv.
Der skal også være vejledning om, hvordan kontant- og starthjælpsmodtagere  efter en evt. udeblivelse  kan blive berettiget til hjælp igen.
Det skal klart fremgå af informationen, at personen vil få en sanktion, hvis pågældende uden rimelig grund udebliver fra en jobsamtale mv.
Det er dermed over for denne gruppe ikke tilstrækkeligt at skrive en generel bemærkning om, at udeblivelse »kan få betydning for din ret til ydelser«.
 Den skriftlige vejledning er endvidere en gyldighedsbetingelse for, at der kan foretages sanktioner.
Det skal dokumenteres på personens sag, at vejledning er givet.
Dette følger af lov om aktiv socialpolitik, § 35, stk. 1. Det er altid kommunen selv, der i givet fald skal træffe afgørelse om en eventuel sanktion, idet der ikke er hjemmel til at lægge afgørelseskompetence vedrørende ydelser efter lov om aktiv socialpolitik ud til anden aktør.
Sanktionsreglerne ved manglende udnyttelse af arbejdsmuligheder mv. fremgår af §§ 36  41 i lov om aktiv socialpolitik.
Der henvises til bekendtgørelse om rådighed for personer der ansøger om eller modtager kontanthjælp eller starthjælp alene på grund af ledighed og til vejledning om rådighed og sanktioner for personer der ansøger om eller modtager kontanthjælp eller starthjælp.
Til stk. 3 Bestemmelsen vedrører sygedagpengemodtagere.
 Når anden aktør varetager beskæftigelsesindsatsen for sygemeldte, skal anden aktør samtidig med afgivelsen af tilbud, indkaldelsen til samtale mv. skriftligt informere personen dels om konsekvensen for ydelsen, hvis personen uden rimelig grund afviser eller udebliver fra tilbuddet, ikke møder til samtalen mv., dels hvilke skridt en person, der udebliver mv. skal tage for igen at blive berettiget til ydelsen.
 Der henvises til vejledningen ovenfor vedrørende kravet om skriftlighed, samtidighed og gyldighed.
 Reglerne om bortfald af ret til sygedagpenge hvis sygemeldte uden rimelig grund undlader at medvirke ved kommunens opfølgning, herunder indsatsen efter lov om en aktiv beskæftigelsesindsats, fremgår af § 21 i sygedagpengeloven.
Til Kapitel 5 Rammeaftaler og kontrakter Til § 11 Til stk. 2.
 Med bestemmelsen præciseres, hvad der forstås ved en rammeaftale.
Bestemmelsen finder alene anvendelse, når kommunen eller beskæftigelsesregionen indgår rammeaftaler på baggrund af et udbud/annoncering.
Hvis inddragelsen af andre aktører ikke sker på baggrund af udbud/annoncering, finder § 11 ikke anvendelse, og der henvises til § 13.
 Bestemmelsen finder anvendelse for alle rammeaftaler som andre aktører og jobcenteret indgår om beskæftigelsesindsatsen efter:
 lov om en aktiv beskæftigelsesindsats  lov om aktiv socialpolitik  lov om sygedagpenge Til stk. 3.
Bestemmelsens stk. 3 fastsætter, at der i alle rammeaftaler skal indsættes fælles betingelser.
Formålet er, at der sker en ensretning af de rammeaftaler, der indgås, samt at den almindelige praksis ved udbud følges.
Herudover skaber fælles rammer større gennemsigtighed for andre aktører.
Ved rammeaftalen fastsættes de vigtigste betingelser, der skal gælde i løbet af perioden, f.eks. med hensyn til parternes forpligtelser, kvalitet, pris, misligholdelse og tvistløsning.
Inden for rammeaftalerne kan der indgås delaftaler, der vedrører den konkrete opgave, som leverandøren skal løse.
Delaftalen kan bl.a. indeholde bestemmelser om antallet af ledige, tidsforløb mv.
 Med rammeaftaler har jobcenteret således mulighed for at sikre et fleksibelt og bredt udbud af forløb, der hurtigt kan tilpasses behovene i beskæftigelsesindsatsen.
 Til stk. 3, nr. 2:
Rammeaftaler kan opsiges med 6 måneders varsel til udgangen af en måned af begge parter.
Der gælder således et forholdsvis kort opsigelsesvarsel for rammeaftalerne, hvilket er begrundet i ønsket om fleksibilitet i indsatsen og muligheden for at kunne fastsætte nye rammer, hvis behovet skulle opstå.
Ved opsigelse af rammeaftalerne, vil de visiterede ledige ved udgangen af 6 måneders opsigelsesperioden skulle tages ud af forløbene hos andre aktører (ikke tilbuddene). Det skal understreges, at hvis der er tale om misligholdelse af rammeaftaler, er det ikke 6 måneders opsigelsen, der skal anvendes.
Til nr. 3 En rammeaftale mellem et jobcenter og en eller flere andre aktører giver jobcenteret en ret, men ikke en pligt, til at få udført en opgave af denne eller disse andre aktører, uden at skulle sende den i fornyet udbud.
For at sikre den nødvendige fleksibilitet og kapacitet kan det være nødvendigt, at jobcenteret indgår rammeaftaler med flere andre aktører om samme ydelse (»forsyningssikkerhed«).
Til nr. 4 Jobcenteret er ikke bundet af rammeaftalen til at aftage et bestemt antal forløb, men kan løbende efter behov indgå konkrete delaftaler med de andre aktører, som er omfattet af en rammeaftale.
Til nr. 5 Jobcenteret kan samtidig med, at der er indgået en rammeaftale, købe ydelser hos andre aktører, der ikke er omfattet af rammeaftalen.
Hvis der købes ydelser af en leverandør, der ikke er omfattet af rammeaftalen, skal der som hovedregel laves et nyt udbud.
Til nr. 6 og 7 Der er i §§ 11 og 12 a i lov om ansvaret for og styringen af den aktive beskæftigelsesindsats fastsat to situationer, hvor kommunen kan blive pålagt at anvende andre aktører.
Da anvendelsen af andre aktører i disse situationer kan være i konflikt med eksisterende rammeaftaler, skal der indsættes forbehold i alle rammeaftaler for disse to situationer.
Det fremgår af § 11 i lov om ansvaret for og styringen af den aktive beskæftigelsesindsats, at beskæftigelsesministeren efter indstilling fra regionsdirektøren kan pålægge kommunen at benytte andre aktører i beskæftigelsesindsatsen.
Dette kan ske, hvis regionsdirektøren konstaterer, at beskæftigelsesindsatsen i et jobcenter afviger væsentligt fra resultater i sammenlignelige jobcentre, og der ikke kan opnås enighed om en aftale, eller beskæftigelsesindsatsen ikke kan forbedres som aftalt.
 Det fremgår af § 12 a i lov om ansvaret for og styringen af den aktive beskæftigelsesindsats, at Beskæftigelsesministeren kan beslutte, at regionsdirektøren efter høring af det regionale beskæftigelsesråd gennemfører statslige rammeudbud på områder, hvor jobcentre har betydelige udfordringer.
 Beskæftigelsesministeren kan endvidere efter aftale med integrationsministeren beslutte, at der gennemføres rammeudbud, der vedrører integrationsindsatsen.
 Kommunen har pligt til at anvende de andre aktører, der er omfattet af statslige rammeudbud, som beskæftigelsesministeren har besluttet skal gennemføres.
 Regionsdirektøren kan efter ansøgning fritage jobcenteret for pligten til at anvende de aktører, der er omfattet af et statsligt rammeudbud.
 Til stk. 3.
 Alle de betingelserne, der er nævnt i stk. 1, skal indsættes i rammeaftalerne.
 Til stk. 4.
 Betingelserne i stk. 4 er en følge af reglerne i Undervisningsministeriets betalingslov, jf. lovbekendtgørelse nr. 606 af 14/06/2007 om betaling for visse uddannelsesaktiviteter i forbindelse med lov om en aktiv beskæftigelsesindsats m.m. med senere ændringer.
Ifølge disse regler kan andre aktører, der udfører opgaver vedrørende beskæftigelsesindsatsen for kommunen, tilmelde og betale direkte til uddannelsesinstitutionerne.
Et af vilkårene for andre aktørers adgang til tilmelding er, at der i rammeaftaler, der indgås mellem andre aktører og kommunen, indsættes, at andre aktører forpligtes til at overholde lov om betaling for visse uddannelsesaktiviteter i forbindelse med lov om en aktiv beskæftigelsesindsats m.m.
 Det fremgår endvidere af betalingsloven, at kommunen betaler efter regler fastsat af undervisningsministeren efter forhandling med beskæftigelsesministeren vedrørende uddannelsesforløb, der igangsættes af andre aktører, hvis den anden aktør ikke opfylder sin forpligtelse hertil efter loven eller regler fastsat i medfør heraf.
 Kommunen er kun forpligtet til at indsætte betingelserne i stk. 4 i sine rammeaftaler, hvis andre aktører skal omfattes af undervisningsministeriets betalingslov som et led i deres beskæftigelsesindsats.
Arbejdsmarkedsstyrelsen har oprettet et anden aktør-katalog på www.ams.dk/andenaktor-katalog, som de andre aktører, der har rammeaftaler med Arbejdsmarkedsstyrelsen eller Beskæftigelsesregionerne vedrørende beskæftigelsesindsatsen, fra 1. juli 2007 er blevet optaget i.
Det betyder, at disse aktører skal tilmelde og betale direkte til uddannelsesinstitutionerne, når aktørerne udfører opgaver for kommunerne i henhold til disse rammeaftaler.
Det betyder endvidere, at hvis aktøren ikke overholder sin betalingsforpligtelse, vil kommunen skulle betale til uddannelsesinstitutionerne, foretage modregning mv.
Når betingelserne i stk. 4 er indsat i kommunens rammeaftaler, vil aktørerne fra disse rammeaftaler kunne optages i anden aktør-kataloget, der oprettes og drives af Arbejdsmarkedsstyrelsen, ved kommunens anmodning herom til Arbejdsmarkedsstyrelsen.
Anden aktør-kataloget giver adgang for de pågældende aktører til at foretage tilmelding og betaling direkte til uddannelsesinstitutionerne.
 For de konkrete rammeaftaler, hvor kommunerne vælger, at betingelserne i stk. 4 ikke skal indsættes i rammeaftalerne, vil tilmelding og betaling til uddannelsesinstitutionerne skulle foretages af kommunen på vegne af andre aktører.
Aktørerne fra Arbejdsmarkedsstyrelsens serviceudbud og beskæftigelsesregionernes landsdækkende rammeudbud for ledige med længerevarende uddannelser (LVU) er optaget i anden aktør-kataloget.
Dette betyder, at disse aktører skal tilmelde og betale direkte til uddannelsesinstitutionerne, også når aktørerne udfører opgaver for kommunerne i henhold til disse rammeaftaler.
Det betyder endvidere, at hvis aktøren ikke overholder sin betalingsforpligtelse, vil kommunen skulle betale til uddannelsesinstitutionerne, foretage modregning mv.
Til § 12 Inden for rammeaftalerne kan der indgås delaftaler, der vedrører den konkrete opgave, som andre aktører skal løse.
Delaftalen kan bl.a. indeholde bestemmelser om antallet af ledige, tidsforløb mv.
 § 12 finder således alene anvendelse, når der er indgået en rammeaftale efter en udbudsforretning/annoncering.
Det skal indsættes i alle delaftaler, at disse kan opsiges med 8 ugers varsel.
Opsigelse af delaftalen indebærer ikke, at rammeaftalen opsiges.
Opsigelse af en delaftale indebærer, at de visiterede ledige ved udgangen af 8 ugers opsigelsesperioden vil skulle tages ud af forløbene hos andre aktører (ikke tilbuddene).
 I de landsdækkende rammeudbud er der i rammeaftalerne foruden et opsigelsesvarsel på 8 uger tillige indsat en bestemmelse om flytning og afbrydelse af forløb.
Ifølge denne bestemmelse kan jobcenteret indtil 2 uger før starten af et aftalt forløb omkostningsfrit aflyse eller flytte forløbet.
Bestemmelsen kan anvendes, hvis jobcenteret får behov for at aflyse eller flytte et konkret forløb, f.eks. fordi en ledig, der skulle have deltaget i forløbet, kommer i arbejde.
Det kortere aflysnings-/flyttevarsel på 2 uger er indsat i de landsdækkende rammeaftaler som en naturlig konsekvens af, at delaftalerne i de landsdækkende rammeudbud forudsættes benyttet for flere ledige.
Det er naturligvis også muligt for kommunerne at indsætte en tilsvarende bestemmelse i rammeaftaler vedrørende deres egne udbud.
Til stk. 2 For at imødekomme kommunernes behov for et kortere opsigelsesvarsel end 8 uger i de tilfælde, hvor der indgås delaftaler om enkeltpladskøb er det nu  med virkning fra 1. februar 2010  blevet muligt at aftale et kortere varsel på f.eks. 2 uger.
Til § 13 Ved andre kontrakter forstås her alle andre aftaler, som ikke er omfattet af §§ 11 og 12, mellem kommunen og anden aktør.
Det skal i disse kontrakter indsættes, at de kan opsiges med 8 ugers varsel.
Opsigelse af en kontrakt indebærer, at de visiterede ledige ved udgangen af 8 ugers opsigelsesperioden vil skulle tages ud af forløbene hos andre aktører (ikke tilbuddene).
Til § 14 Hvis der gennemføres et nyt statsligt rammeudbud efter § 12 a i lov om ansvaret for og styringen af den aktive beskæftigelsesindsats, skal delaftaler og andre kontrakter vedrørende samme målgruppe opsiges senest fra det tidspunkt, hvor det statslige rammeudbud træder i kraft.
Forløb, der er begyndt før det statslige rammeudbud er trådt i kraft, kan fortsætte.
§ 14 tager højde for den situation, at der kan være konflikt imellem eksisterende delaftaler og kontrakter på den ene side og et nyt statsligt rammeudbud på den anden side.
Kommunen vil være forpligtet til anvende et eventuelt nyt statsligt rammeudbud, men samtidig kan kommunen have ledige fra samme målgruppe som allerede er ude i forløb hos andre aktører.
Løsningen på konflikten er, at de ledige, som er begyndt i forløb hos eksisterende andre aktører, kan fortsætte forløbet hos disse aktører, men at delaftaler eller kontrakter opsiges, således at der ikke sker nye henvisninger til disse aktører.
 Ledige, der ikke er begyndt i forløbet hos andre aktører endnu, men hvor dette er planlagt, bliver omfattet af opsigelsen, og disse ledige skal derfor ikke påbegynde forløbet hos andre aktører men skal i stedet henvises til det nye statslige rammeudbud.
 Opsigelse vil skulle ske med 8 ugers varsel, jf. § 12, stk. 1, og § 13.
 Til stk. 2.
Der skal ikke ske opsigelse af delaftaler eller kontrakter, hvis kommunen er blevet fritaget for pligten til at anvende de andre aktører omfattet af det statslige rammeudbud.
Det er dog en betingelse, at fritagelsen er givet senest på det tidspunkt, hvor det statslige rammeudbud træder i kraft.
 Fritagelsen fra det statslige rammeudbud fremgår af § 12 a i lov om ansvaret for og styringen af den aktive beskæftigelsesindsats, som kort er beskrevet i vejledningens § 11.
Til § 15 § 15 tager højde for, at der kan være konflikt mellem eksisterende delaftaler og kontrakter og med et pålæg om at benytte andre aktører.
Kommunen vil være forpligtet til at anvende andre aktører, men samtidig kan kommunen have ledige fra samme målgruppe ude i forløb hos (andre) andre aktører.
Løsningen er, at de ledige, som er begyndt i forløb hos eksisterende andre aktører kan fortsætte forløbet hos disse aktører, men at delaftaler eller kontrakter opsiges, således at der ikke sker nye henvisninger til disse aktører.
Ledige der ikke er begyndt i forløbet hos andre aktører endnu, men hvor dette er planlagt, bliver omfattet af opsigelsen, og de ledige skal derfor ikke påbegynde forløbet hos andre aktører men henvises til de nye andre aktører.
 Til stk. 2.
Hvis kommunen pålægges at benytte andre aktører i beskæftigelsesindsatsen, skal delaftaler og andre kontrakter opsiges senest fra tidspunktet for pålægget.
Forløb, der er begyndt før pålægget, kan fortsætte.
Der henvises til § 11 i lov om ansvaret for og styringen af den aktive beskæftigelsesindsats, som kort er beskrevet i vejledningens § 11.
 Opsigelse vil skulle ske med de varsler, der følger af §§ 12 og 13.
Til kapitel 6 Samarbejdet om andre aktører og udbud Dette kapitel vedrører både samarbejdet om andre aktører og samarbejdet om køb af tilbud om vejledning og opkvalificering efter kapitel 10 i lov om en aktiv beskæftigelsesindsats.
Til § 16 Et jobcenter kan samarbejde med andre jobcentre om inddragelsen af andre aktører i beskæftigelsesindsatsen.
Der er ikke her en pligt til at samarbejde mellem jobcentrene, men det anbefales, hvor dette vurderes hensigtsmæssigt.
 Jobcenteret kan gennemføre udbud og indgå delaftaler sammen med andre jobcentre.
Når kommunen gennemfører udbud, skal de rammeaftaler, der indgås med andre aktører, kunne anvendes af de andre jobcentre i beskæftigelsesregionen.
Hvis jobcentre i andre beskæftigelsesregioner skal omfattes af rammeaftalen, skal det fremgå af rammeaftalen, hvilke konkrete jobcentre, der er omfattet.
 Der er mulighed for at indsætte et forbehold i rammeaftalerne om, at rammeaftalerne stilles til rådighed under forudsætning af, at anden aktør har den fornødne kapacitet til at varetage indsatsen over for andre jobcentre.
Jobcentre kan ikke byde ind på udbud fra jobcentre.
Der er imidlertid ikke noget til hinder for, at kommunale institutioner mv., der organisatorisk er placeret uden for jobcenteret, kan byde på andre jobcentres udbud.
Til Kapitel 8 Klageadgang Til § 17 Til stk. 1 (Klageadgang generelt) Når anden aktør træffer afgørelse efter lov om en aktiv beskæftigelsesindsats, lov om sygedagpenge og lov om aktiv socialpolitik kan den, afgørelsen vedrører, klage over afgørelsen til jobcentret.
 En afgørelse vil typisk vedrøre den ledige, som aktøren varetager beskæftigelsesindsatsen for, men en afgørelse kan også vedrøre eksempelvis en virksomhed, hvis aktøren har truffet en afgørelse om, at virksomheden ikke opfylder betingelserne for at få en person ansat med løntilskud.
 Af praktiske årsager betegnes »den afgørelsen vedrører« herefter som »personen«.
 Personen skal inden 4 uger sende klagen til aktøren, der skal genvurdere sagen.
 Hvis aktøren fastholder afgørelsen helt eller delvist, skal aktøren sende klagen videre til kommunen med sine eventuelle bemærkninger til klagen.
 Hvis aktøren ikke fastholder sin afgørelse, skal aktøren ændre afgørelsen og sende den til den ledige.
Til stk. 2 (Frist for anden aktør til at genvurdere sagen) Hvis den ledige klager over en afgørelse om, at aktøren eksempelvis har afslået at give den ledige et bestemt tilbud om vejledning og opkvalificering, skal aktøren sørge for, at jobcentret har modtaget klagen og aktørens genvurdering af sagen senest 5 arbejdsdage efter, at aktøren har modtaget den lediges klage.
 Dette gælder alle afgørelser efter følgende kapitler i lov om en aktiv beskæftigelsesindsats:
 Kapitel 9: Jobplan  Kapitel 10: Vejledning og opkvalificering  Kapitel 11: Virksomhedspraktik  Kapitel 12: Ansættelse med løntilskud Det samme gælder ved klager over afgørelser efter lov om sygedagpenge og lov om aktiv socialpolitik om, at personen skal have et tilbud efter kapitel 10  12 i lov om en aktiv beskæftigelsesindsats.
Til stk. 3 Bestemmelsen er en henvisning til, at når jobcentret har behandlet personens klage og truffet afgørelse, kan personen klage over jobcentrets afgørelse til beskæftigelsesankenævnet i det omfang, det er muligt efter reglerne i § 128 i lov om en aktiv beskæftigelsesindsats, § 77 i lov om sygedagpenge og § 98 i lov om aktiv socialpolitik.
 En sag skal således kun behandles af beskæftigelsesankenævnet, hvis personen (også) klager over jobcentrets afgørelse.
Til Kapitel 9 Ikrafttræden Til § 18 Til stk. 1 Bekendtgørelsen træder i kraft den 1. februar 2010.
Til stk. 3 Overgangsbestemmelsen fastsætter, at bekendtgørelsens rammeaftalebetingelser, jf. § 11, stk. 1 og 3, samt reglerne om opsigelse af delaftaler og andre kontrakter, jf. §§ 12  15, ikke gælder for rammeaftaler, der er blevet indgået før 1. januar 2007.
Til stk. 4 Denne overgangsbestemmelse fastsætter, at bekendtgørelsens rammeaftalebetingelser vedrørende undervisningsministeriets betalingslov, jf. § 11, stk. 4, gælder for rammeaftaler, der indgås fra og med 1. juli 2007.
 Der henvises til vejledningen til § 11.
 Denne vejledning erstatter vejledning nr. 9173 af 14. maj 2008.
Arbejdsmarkedsstyrelsen, den 15. januar 2010 Stig Martin Nørgaard 1) Matchkategori 4 og 5 ændres til matchkategori 2 og 3, når den nye matchmodel implementeres ultimo 1. kvartal 2010. De nuværende 5 matchkategorier erstattes således af 3 nye matchkategorier.
Der vil blive udsendt ny bekendtgørelse om matchvurdering.
