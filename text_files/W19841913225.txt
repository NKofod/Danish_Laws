En 29-årig kvinde, der var alene med en søn på 4 år, fandtes ikke  

 berettiget til hjælp efter bistandslovens § 42, stk. 1, til færdiggørelse af  

 læreruddannelsen.
Der var ikke lægelig begrundelse for § 42-støtte.
Der var 3  

 gange tidligere givet afslag.
Ansøgeren fandtes ikke at have fået sin sociale  

 situation forringet ved ophævelse af samliv med barnefaderen.
 REDEGØRELSE FOR SAGEN:
En nu 29-årig ansøger, der havde gennemført 10. klasse, fik i 1977 afslag  

 på hjælp efter bistandslovens § 42, stk. 1, til HF-studiet.
Afslaget var  

 begrundet i, at hendes helbredsmæssige gener var således lægeligt behandlet,  

 at hun ikke kunne anses for erhvervshæmmet, ligesom hun ikke kunne anses for  

 at være socialt truet.
Hun gennemførte HF, finansieret gennem Statens  

 Uddannelsesstøtte, banklån og erhvervsarbejde som fastansat  

 pædagogmedhjælper.
I august 1980 fik hun en søn, og blev opsagt fra sit arbejde, da hun ikke  

 kunne få sønnen passet.
I september 1981 fik hun vuggestueplads, og modtog  

 herefter arbejdsløshedsdagpenge, indtil hun i april 1982 fik tidsbegrænset  

 arbejde som støttepædagog.
Hun har siden august 1981 været enlig forsørger.
 I juli 1982 anmodede ansøgeren påny om hjælp efter § 42, stk. 1, nu til en  

 uddannelse som børnehavepædagog.
 Social- og sundhedsforvaltningen gav i oktober 1982 afslag ud fra en  

 samlet vurdering af ansøgerens situation.
Ansøgeren henvendte sig igen om § 42-hjælp i sommeren 1983, hvor hun  

 oplyste at have gennemført 1. år af læreruddannelsen.
Da hendes situation  

 ikke var ændret siden efteråret 1982 blev der givet afslag på hjælp.
I januar 1984 anmodede ansøgeren atter om hjælp efter § 42, stk. 1, på  

 grund af sin vanskelige økonomiske situation.
Hun havde da gennemført 1 1/2  

 år af læreruddannelsen.
Det blev oplyst, at ansøgeren ved erhvervsarbejde 28  

 timer pr. måned havde en månedlig nettoløn på ca. 1.300 kr.
Med Statens  

 Uddannelsesstøtte og statsgaranteret banklån var hendes indtægter på ialt  

 4.377 kr. pr. måned.
Ansøgeren begrundede ansøgningen dels med sin status som  

 enlig forsørger, dels med at hun havde dårlig ryg.
 Kommunens speciallæge vurderede, at ansøgeren i alt væsentligt måtte anses  

 for rask, idet der kun var beskedne ændringer fra ryggen, og en  

 underlivslidelse ingen betydning havde for erhvervsevnen.
 AFGØRELSEN, DER KLAGES OVER:
Social og sundhedsforvaltningen afslog § 42-ansøgningen, da ansøgeren  

 efter en lægelig vurdering alt i alt måtte anses for rask, omend hun helst  

 burde undgå erhvervsfunktioner inden for sværeste former for rygbelastende  

 arbejde.
Ansøgeren fandtes på lige fod med andre studerende at ville kunne  

 påtage sig arbejde til supplement af støtte fra Statens Uddannelsesstøtte.
 KLAGEN TIL ANKESTYRELSEN:
Ansøgeren havde i anken opgjort sine indtægter til 4.800 kr., heraf 1.000  

 kr. netto ved erhvervsarbejde som aftenvagt og faste udgifter til 3.700 kr.  

 pr. måned.
Herudover var der udgifter til mad, tøj, vask, bøger, reparation  

 og andet.
Med et skoleskema på 39 timer pr. uge anførte hun ikke at kunne  

 påtage sig mere erhvervsarbejde, da hun havde sin søn at passe.
Skoleskemaet  

 forhindrede, at hun kunne tage supplerende arbejde i en børnehave, bortset  

 fra vikariater i ferier.
 LOVGRUNDLAG:
 Ifølge bistandslovens § 42, stk. 1, kan der, når det anses for påkrævet af  

 hensyn til en persons mulighed for fremtidig at klare sig selv og sørge for  

 sin familie, ydes den pågældende hjælp til uddannelse og erhvervsmæssig  

 optræning eller omskoling i det omfang, der ikke kan ydes tilskud af Statens  

 Uddannelsesstøtte eller efter andre regler uden for den sociale lovgivning.
Socialministeriets cirkulære af 30. marts 1976 om hjælp efter  

 bistandslovens § 42 angiver i pkt. 5, at behovet for bistand må ses på  

 grundlag af en samlet vurdering, hvori indgår lægelige (fysiske og psykiske),  

 erhvervsmæssige og sociale momenter.
Ved bedømmelsen må der lægges vægt på  

 dels at afværge sociale trusler mod pågældende eller hans familie, dels at  

 hjælpen skal være en forudsætning for at tilvejebringe, bevare eller  

 genetablere en helbredsmæssigt og erhvervsmæssigt acceptabel situation for  

 pågældende og familien.
Socialministeriet har udtalt i vejledning af 30. september 1983 vedrørende  

 hjælp efter bistandslovens § 42 til enlige forsørgere, at en persons status  

 som enlig forsørger ikke i sig selv indebærer en berettigelse til  

 uddannelseshjælp efter § 42, men at enlige forsørgere ofte vil være i en  

 fastlåst social situation, som de kun kan hjælpes ud af i kraft af  

 ekstraordinære foranstaltninger.
Der er i vejledningen anført en række  

 momenter som retningsgivende for i hvilke situationer, der bør ydes støtte  

 efter § 42 på social indikation til enlige forsørgere.
 ANKESTYRELSENS AFGØRELSE:
 Ud fra en samlet vurdering af ansøgerens helbredsmæssige og sociale  

 situation, herunder tidligere erhvervsforhold, fandt ankestyrelsen ikke, at  

 ansøgeren var berettiget til hjælp efter bistandslovens § 42, stk. 1, til  

 færdiggørelse af læreruddannelsen, som var påbegyndt efter at hun var blevet  

 eneforsørger.
 Ankestyrelsen tiltrådte således social- og sundhedsforvaltningens  

 afgørelse.
