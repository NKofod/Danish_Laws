Registertilsynet er blevet bekendt med, at der til kommunale uddannelsesinstitutioner anskaffes mikrodatamatudstyr til undervisningsformål, men at sådant udstyr efter anskaffelsen i de kommunale institutioner også findes velegnet til administrative opgaver, som f.eks. oprettelse af elev- og lærerregistre, der bl.a. kan danne grundlag for arbejdet med skemaplanlægning.
Det er registertilsynets opfattelse, at udviklingen i primær- og amtskommuner går i retning af flere anskaffelser af mikrodatamatudstyr til de kommunale institutioner.
Registertilsynet finder derfor at burde henlede primær- og amtskommunernes opmærksomhed på, at også ved registrering af personhenførbare oplysninger på mikrodatamatudstyr i de kommunale institutioner skal reglerne i lov om offentlige myndigheders registre som udgangspunkt iagttages.
Man skal henstille, at der fra kommunernes centrale forvaltninger i de tilfælde, hvor der er anskaffet eller skal anskaffes mikrodatamatudstyr i en kommunal institution, bliver gjort opmærksom på over for vedkommende institution, at såfremt det nævnte udstyr skal anvendes til personregistrering, skal reglerne i lov om offentlige myndigheders registre som udgangspunktet iagttages.
Registertilsynet har imidlertid i en række sager vedrørende offentlige myndigheders benyttelse af mikrodatamater til personregistrering - overvejende inden for uddannelsesområdet - fundet, at personregistre på det nævnte udstyr kan oprettes og ibrugtages, uden at der fastsættes forskrifter for registerets opbygning og drift i henhold til lov om offentlige myndigheders registre, når følgende forudsætninger er opfyldt:
1. Registeret må kun indeholde et begrænset antal  

 oplysningstyper, det vil hovedsageligt sige identifikationsoplysinger som navn, adresse, eventuelt personnummer, eventuelt telefonnummer.
Herudover kan registeret indeholde visse andre ikke-sensitive oplysninger, som uddannelsesretning, grenvalg, holdnummer/betegnelse, navn, adresse og telefonnummer for elevernes forældre og, for så vidt angår lærerpersonale, oplysninger om fag og timefordeling.
 2. Registeret må ikke kunne samkøres med andre  

 registre.
Det fremgår således af de ovenfor under pkt. 1. nævnte forudsætninger, at registre, der indeholder visse ikke-sensitive oplysninger udover de rene identifikationsoplysninger, kan oprettes uden, at der bliver fastsat forskrifter.
Det er imidlertid ikke muligt udtømmende at opregne sådanne typer af oplysninger, hvorfor man skal henstille, at oprettelse af personregistre på mikrodatamater med andre oplysningstyper forinden bliver forelagt for registertilsynet med henblik på en udtalelse om, hvorvidt der skal udarbejdes forskrifter for det pågældende register.
P.
R.
V.
Jørgen Paulsen Til samtlige primærkommuner og amtskommuner.
