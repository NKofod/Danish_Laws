Nr LSF 163 Forslag til Lov om ændring af lov om forsikringsaftaler og lov om tilsyn  

 med firmapensionskasser(Forbud mod anvendelse af visse helbredsmæssige  

 oplysninger ved tegning m.v. af forsikringer og pensioner) Fremsat af justitsministeren (Frank Jensen) den 5. februar 1997 Vedtaget ved tredjebehandling den 28. maj 1997 Lov nr. 413 af 10/06/1997 § 1 I lov om forsikringsaftaler, jf. lovbekendtgørelse nr. 726 af 24. oktober  

 1986, som ændret senest ved § 2 i lov nr. 262 af 6. maj 1993, foretages  

 følgende ændringer:
 1. Efter § 3 indsættes:
»§ 3 a.
Selskabet må ikke i forbindelse med eller efter  

 indgåelse af aftaler efter denne lov anmode om, indhente eller modtage og  

 bruge oplysninger, der kan belyse en persons arveanlæg og risiko for at  

 udvikle eller pådrage sig sygdomme, herunder kræve undersøgelser, som er  

 nødvendige for at tilvejebringe sådanne oplysninger.
Det gælder dog ikke  

 oplysninger om den pågældendes eller andre personers nuværende eller  

 tidligere helbredstilstand.« 2. Overskriften til kapitel V affattes således:
»V.
Gennemførelses-, overgangs- og straffebestemmelser«.
 3. Efter § 133 indsættes:
 »§ 134. Overtrædelse af § 3 a straffes med bøde.
Stk. 2. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.« § 2 I lov om tilsyn med firmapensionskasser, jf. lovbekendtgørelse nr. 670 af  

 19. august 1993, som ændret senest ved § 5 i lov nr. 376 af 22. maj 1996,  

 foretages følgende ændringer:
 1. Efter § 9 indsættes i kapitel 1:
»§ 9 a.
Pensionskassen må ikke i forbindelse med eller efter  

 optagelse af medlemmer anmode om, indhente eller modtage og bruge  

 oplysninger, der kan belyse en persons arveanlæg og risiko for at udvikle  

 eller pådrage sig sygdomme, herunder kræve undersøgelser, som er nødvendige  

 for at tilvejebringe sådanne oplysninger.
Det gælder dog ikke oplysninger om  

 den pågældendes eller andre personers nuværende eller tidligere  

 helbredstilstand.« 2. I § 71, stk. 1, ændres »§ 4, § 10, stk. 1,»  

 til: »§ 4, § 9 a, § 10, stk. 1,».
 3. § 71, stk. 4, affattes således:
»Stk. 4. Ved overtrædelse begået af selskaber m.v. (juridiske  

 personer) kan der pålægges selskabet m.v. strafansvar efter reglerne i  

 straffelovens 5. kapitel.« § 3 Loven træder i kraft dagen efter bekendtgørelsen i Lovtidende.
§ 4 Stk. 1. Loven gælder ikke for Færøerne og Grønland, jf. dog stk. 2  

 og 3.
 Stk. 2. § 1 kan ved kongelig anordning sættes i kraft for Grønland  

 og Færøerne med de afvigelser, som de særlige grønlandske og færøske forhold  

 tilsiger.
 Stk. 3. § 2 kan ved kongelig anordning sættes i kraft for Grønland  

 med de afvigelser, som de særlige grønlandske forhold tilsiger.
Oprindeligt fremsat forslag § 1 I lov om forsikringsaftaler, jf. lovbekendtgørelse nr. 726 af 24. oktober 1986, som ændret senest ved § 2 i lov nr. 262 af 6. maj 1993, foretages følgende ændringer:
 1. Efter § 3 indsættes:
»§ 3 a.
Selskabet må ikke i forbindelse med eller efter  

 indgåelse af aftaler efter denne lov anmode om, indhente eller modtage og  

 bruge oplysninger, der kan belyse en persons arveanlæg og risiko for at  

 udvikle eller pådrage sig sygdomme, herunder kræve undersøgelser, som er  

 nødvendige for at tilvejebringe sådanne oplysninger.
Det gælder dog ikke  

 oplysninger om den pågældendes eller andre personers nuværende eller  

 tidligere helbredstilstand.« 2. Overskriften til kapitel V affattes således:
 »Gennemførelses-, overgangs- og straffebestemmelser«
3. Efter § 133 indsættes:
 »§ 134. Overtrædelse af § 3 a straffes med bøde.
Stk. 2. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.« § 2 I lov om tilsyn med firmapensionskasser, jf. lovbekendtgørelse  

 nr. 670 af 19. august 1993, som ændret senest ved § 5 i lov nr. 376 af 22.  

 maj 1996, foretages følgende ændringer:
 1. Efter § 9 indsættes i kapitel 1:
»§ 9 a.
Pensionskassen må ikke i forbindelse med eller efter  

 optagelse af medlemmer anmode om, indhente eller modtage og bruge  

 oplysninger, der kan belyse en persons arveanlæg og risiko for at udvikle  

 eller pådrage sig sygdomme, herunder kræve undersøgelser, som er nødvendige  

 for at tilvejebringe sådanne oplysninger.
Det gælder dog ikke oplysninger om  

 den pågældendes eller andre personers nuværende eller tidligere  

 helbredstilstand.« 2. I § 71, stk. 1, ændres »§ 4, § 10, stk. 1,»  

 til: »§ 4, § 9 a, § 10, stk. 1,».
 3. § 71, stk. 4, affattes således:
»Stk. 4. Ved overtrædelse begået af selskaber m.v. (juridiske  

 personer) kan der pålægges selskabet m.v. strafansvar efter reglerne i  

 straffelovens 5. kapitel.« § 3 Loven træder i kraft dagen efter bekendtgørelsen i Lovtidende.
 § 4 Stk. 1. Loven gælder ikke for Færøerne og Grønland,  

 jf. dog stk. 2-3.
 Stk. 2. § 1 kan ved kongelig anordning sættes i kraft for Grønland  

 og Færøerne med de afvigelser, som de særlige grønlandske og færøske forhold  

 tilsiger.
 Stk. 3. § 2 kan ved kongelig anordning sættes i kraft for Grønland  

 med de afvigelser, som de særlige grønlandske forhold tilsiger.
Bemærkninger til lovforslaget Almindelige bemærkninger 1. Indledning Formålet med lovforslaget er at imødegå en fremtidig udvikling, hvor  

 personer i forbindelse med tegning af forsikring eller pension  

 forskelsbehandles på grundlag af de pågældendes eller deres slægtninges  

 arveanlæg på en måde, der indebærer en trussel mod den personlige integritet.
2. Baggrunden for lovforslaget 2.1. Ved folketingsbeslutning nr.
B 8 af 25. april 1991 blev den daværende  

 regering pålagt at fremsætte lovforslag om forbud mod anvendelse af såkaldte  

 DNA-analyser i forbindelse med ansættelser og i forbindelse med tegning af  

 pensioner og forsikringer.
I bemærkningerne til beslutningsforslaget, der var  

 fremsat af medlemmer af Socialistisk Folkeparti, blev forslaget bl.a.  

 begrundet med, at mens forsikringsselskaber og pensionskasser i dag stiller  

 krav om lægeundersøgelser for at udskille dem, der allerede har udviklet en  

 helbredstilstand betegnet som »dårlige liv«, vil det være et  

 alvorligt skridt i retning af yderligere opdeling af befolkningen, hvis også  

 genetisk betingede anlæg for sygdom giver anledning til særbehandling.
Man  

 ønskede med forslaget at gribe ind over for en sådan udvikling, før den  

 bliver et problem.
På baggrund af folketingsbeslutningen fremsatte den daværende  

 arbejdsminister i april 1992 et lovforslag om forbud mod anvendelse af  

 DNA-analyser ved ansættelser og ved tegning af pensioner og forsikringer.
I  

 lovforslaget, der blev genfremsat uændret i oktober 1992, jf.  

 Folketingstidende 1992-93, tillæg A, spalte 1277ff, blev DNA-analyser  

 defineret som undersøgelser af den arvebærende kemiske substans (genomet),  

 som har til formål eller giver mulighed for at fastslå en persons  

 sandsynlighed for fremtidig sygdom, modtagelighed over for ydre påvirkninger  

 eller besidden af bestemte egenskaber som følge af, at personen er bærer af  

 bestemte arveanlæg.
Medlemmer af Socialistisk Folkeparti fremsatte i februar 1993 et andet  

 lovforslag om forbud mod anvendelse af genetiske test ved ansættelser og ved  

 tegning af pensioner og forsikringer, jf.
Folketingstidende 1992-93, tillæg  

 A, spalte 6949ff.
Genetiske test blev i dette lovforslag defineret som enhver  

 undersøgelse, der har til formål eller giver mulighed for at fastslå en  

 persons sandsynlighed for fremtidig sygdom, modtagelighed for ydre  

 påvirkninger eller besidden af bestemte egenskaber som følge af, at personen  

 er bærer af bestemte arveanlæg.
Folketingets Arbejdsmarkedsudvalg afgav den 9. september 1993 en beretning  

 over de nævnte to lovforslag.
Udvalget anførte i beretningen bl.a., at der  

 ikke var megen mening i at forbyde en enkelt undersøgelsesmetode (f.eks.  

 DNA-analyser), idet oplysninger om en persons arveanlæg m.v. kan fremskaffes  

 ved mange forskellige undersøgelsesmetoder.
Endvidere anførte udvalget, at  

 man ikke længere fandt, at de ansættelsesmæssige og de  

 forsikrings-/pensionsmæssige problemer burde søges løst på samme måde.  

 Udvalget bemærkede, at der på det sidstnævnte område gør sig særlige hensyn  

 gældende, som nødvendigvis må tilgodeses.
 I foråret 1996 vedtog Folketinget en lov om brug af helbredsoplysninger  

 m.v. på arbejdsmarkedet (lov nr. 286 af 24. april 1996). Denne lov, der  

 trådte i kraft den 1. juli 1996, begrænser arbejdsgiveres brug af  

 helbredsoplysninger i forbindelse med lønmodtageres ansættelse, uanset om de  

 pågældende oplysninger hidrører fra genetiske eller andre undersøgelser.
 2.2. Grundtanken bag det private forsikringssystem er, at en  

 forsikring skal dække risikoen for visse fremtidige begivenheder - f.eks.  

 sygdom - således at forsikringspræmien udgør prisen for denne beskyttelse.
Hvis der ikke foreligger en risiko, men en vished for, at den pågældende  

 begivenhed vil indtræffe - eventuelt for, at begivenheden vil indtræffe på et  

 bestemt tidspunkt - er der efter sædvanlig opfattelse i princippet ikke noget  

 forsikringsspørgsmål.
For så vidt angår f.eks. sygdomsforsikring, bygger  

 forsikringssystemet således i en vis forstand på en manglende viden om,  

 hvilke sygdomme det enkelte menneske vil få, eller hvornår det vil få dem.
 En forskel mellem private og offentlige forsikringsordninger er  

 imidlertid, at de private forsikringsselskaber har mulighed for at behandle  

 forsikringstagere forskelligt på baggrund af en vurdering af risikoen for, at  

 forsikringsbegivenheden vil indtræde i det konkrete tilfælde.  

 Forsikringstagerne inddeles normalt i forskellige risikogrupper, idet hver  

 risikogruppe (men ikke den enkelte forsikringstager) i princippet skal bære  

 sine egne omkostninger.
 De nævnte hensyn m.v. gør sig tilsvarende gældende ved pensionsaftaler  

 m.v.
 Arbejdsmarkedspensionsrådet og Assurandør-Societetet har over for  

 Justitsministeriet oplyst, at helbredsoplysninger i forbindelse med  

 forsikrings- og pensionstegning indhentes med henblik på, at selskabet på  

 grundlag af oplysninger om bestående sygdomme og symptomer m.v. f.eks. kan  

 vurdere den pågældendes risiko for at blive syg eller for at dø inden en  

 bestemt alder.
 Den nævnte risikovurdering sker på et omfattende aktuarisk og  

 forsikringsmedicinsk grundlag, der løbende ajourføres på baggrund af den  

 nyeste medicinske viden om diagnosticering og behandlingsmetoder.  

 Assurandør-Societetet har oplyst, at det i kraft heraf i de senere år er  

 blevet muligt at tilbyde forsikringer på særlige vilkår til visse personer  

 med forøget helbredsmæssig risiko, som selskaberne tidligere måtte afvise at  

 forsikre.
2.3. Det er i dag i et vist omfang muligt gennem undersøgelser,  

 der giver oplysning om en rask persons arvemasse, at få belyst, om den  

 pågældende har anlæg eller (særlig) risiko for at udvikle eller pådrage sig  

 en bestemt sygdom.
Resultaterne af sådanne genetiske undersøgelser kan have  

 betydning for den pågældende person selv såvel som for dennes raske  

 slægtninge, der gennem undersøgelsen vil kunne få oplysninger om deres anlæg  

 og risiko for at få den pågældende sygdom.
Inden for sundhedssektoren kan  

 sådanne genetiske undersøgelser have betydning med henblik på forebyggende  

 behandling og medicinsk forskning.
Der er i de senere år blevet udviklet nogle nye metoder, som på grundlag  

 af en fysisk eller kemisk undersøgelse af arvemassen (generne) i fremtiden  

 vil gøre det muligt at kortlægge arveanlæggene hos en person i et hidtil  

 ukendt omfang.
Det drejer sig om de såkaldte DNA- og RNA-analyser.
DNA er  

 betegnelsen for selve den kemiske arvebærende substans, mens RNA indeholder  

 information om arvemassen gennem gengivelse af karakteristiske mønstre af  

 DNA.
 Også visse andre oplysninger, f.eks. om en persons vævstype eller blodtype  

 eller om tidligere sygdomme i slægten, kan imidlertid belyse raske personers  

 risiko for at udvikle eller pådrage sig visse sygdomme.
Uden for sundhedssektoren vil navnlig arbejdsgivere samt  

 forsikringsselskaber, der tegner livs- eller sygeforsikringer, og  

 pensionskasser m.v., som indgår pensionsaftaler, kunne være interesserede i  

 oplysninger om, at en person f.eks. er arveligt disponeret for en bestemt  

 sygdom.
På forsikrings- og pensionsområdet er der en risiko for, at personer,  

 der ønsker at tegne en sædvanlig forsikring eller pension, vil kunne føle sig  

 presset til at få foretaget undersøgelser - navnlig »prædiktive«  

 genetiske test, jf. nedenfor - som ikke vedrører den pågældendes aktuelle  

 helbredstilstand, men som alene har til formål at belyse vedkommendes  

 arveligt betingede risiko for senere at blive syg.
 Muligheden for et sådant pres for at få foretaget undersøgelser af  

 arvemassen udgør efter regeringens opfattelse en trussel mod den personlige  

 integritet.
Det kan også nævnes, at resultaterne af genetiske test nok vil kunne sige  

 noget om risikoen for at udvikle en bestemt sygdom, men i de fleste tilfælde  

 ikke noget sikkert om, hvorvidt sygdommen overhovedet vil bryde ud, eller  

 hvornår det i givet fald vil ske.
Der vil således være risiko for, at man  

 fæster for stor tillid til sådanne undersøgelser, hvis resultaterne heraf  

 tillægges afgørende betydning ved forsikringsselskabers eller pensionskassers  

 risikovurdering.
Den enkelte har ret til ikke at vide noget om, hvilke sygdomme m.v. der  

 eventuelt vil ramme den pågældende i fremtiden.
I lyset heraf er der efter  

 regeringens opfattelse et særligt behov for at sikre, at personer, som ikke  

 ønsker at få foretaget en genetisk test m.v., der giver oplysning om den  

 pågældendes risiko for fremtidige sygdomme, ikke stilles ringere med hensyn  

 til muligheden for at kunne tegne sædvanlige forsikringer og pensioner m.v.  

 end personer, der får foretaget en sådan test m.v.
 Assurandør-Societetet og Arbejdsmarkedspensionsrådet har oplyst over for  

 Justitsministeriet, at ingen af disse organisationers medlemsvirksomheder på  

 nuværende tidspunkt anvender genetiske test eller har aktuelle planer herom.
 Det foreslås imidlertid på den ovenfor anførte baggrund allerede nu på  

 forsikrings- og pensionsområdet at forbyde anvendelsen af oplysninger, som  

 belyser en persons arveanlæg, bortset fra oplysninger om den nuværende eller  

 tidligere helbredstilstand hos den pågældende eller dennes slægtninge.
Et sådant forbud mod at anvende oplysninger, der ikke vedrører aktuelle  

 eller tidligere sygdomme eller tegn på sygdomme m.v., vil især omfatte  

 »prædiktive« genetiske test, dvs. undersøgelser af en persons  

 arvemasse, som belyser en sygdomsrisiko og gør det muligt at drage slutninger  

 med hensyn til den pågældendes fremtidige helbredstilstand, som ikke direkte  

 og på kortere sigt afspejler en udvikling i en allerede opstået sygdom.  

 Eksempler på sådanne test er DNA-analyser, RNA-analyser, vævstype- og  

 blodtypeundersøgelser.
Et generelt forbud vil ramme alle forsikringsselskaber  

 og pensionskasser ens, og resultatet vil på langt sigt være, at alle  

 forsikringstagere og pensionskunder som hidtil deler udgifterne mellem sig.  

 Et sådant forbud vil også ligge på linje med de internationale tendenser på  

 området, jf. nedenfor under pkt. 3.2.
 3. Gældende ret m.v.
3.1. Der gælder i dag ingen begrænsninger med hensyn til  

 forsikringsselskabers og pensionskassers mulighed for at gøre brug af  

 helbredsoplysninger, hverken i forbindelse med indgåelsen af en forsikrings-  

 eller pensionsaftale eller i forbindelse med eventuel opsigelse eller ændring  

 af vilkårene for en forsikring eller en pensionsordning.
Som nævnt ovenfor  

 under pkt. 2.3. benytter selskaberne m.v. dog indtil videre ikke genetiske  

 test.
 3.2. Nordisk Råd har i rekommandation nr. 9/1991 anbefalet, at de  

 nordiske landes regeringer indleder samarbejde eller styrker det eksisterende  

 samarbejde med henblik på at opnå så ensartet lovgivning som muligt, både på  

 nordisk og et bredere internationalt plan, med hensyn til bl.a. beskyttelse  

 af den personlige integritet i forbindelse med genetiske undersøgelser.
I Norge er der i 1994 gennemført en lov om medicinsk brug af bioteknologi.  

 Efter loven gælder der med visse undtagelser et generelt forbud for bl.a.  

 forsikringsselskaber og pensionskasser mod at anmode om, modtage, besidde  

 eller bruge oplysninger om en anden person, når oplysningerne er fremkommet  

 ved genetiske undersøgelser.
Det er også forbudt at spørge om, hvorvidt  

 genetiske undersøgelser har været udført.
I Sverige har regeringen udarbejdet et udkast til lovforslag om genetisk  

 information.
Udkastet er for tiden til høring med henblik på fremsættelse  

 senere i 1997. Udkastet til lovforslag går bl.a. ud på at forbyde, at  

 tredjemand, herunder forsikringsselskaber og pensionskasser, anvender eller  

 spørger om visse oplysninger, som er fremkommet ved en genetisk test.
Europarådet har i 1992 vedtaget en rekommandation (R(92)3) om genetiske  

 test og screening inden for sundhedssektoren.
Det anføres heri bl.a., at det  

 bør forbydes forsikringsselskaber at kræve genetiske test udført eller at  

 bruge resultatet af tidligere udførte genetiske test i forbindelse med  

 indgåelse eller ændring af forsikringsaftaler.
Endvidere har en komite under Europarådet i 1996 udarbejdet et udkast til  

 konvention om bl.a. sikring af individets rettigheder i forbindelse med  

 biologiske og medicinske indgreb.
Det anføres i konventionsudkastet bl.a., at  

 »prædiktive« genetiske test kun må udføres med sundhedsmæssige  

 formål eller til brug for medicinsk forskning.
 En komite under Europarådet arbejder for tiden med et udkast til en  

 rekommandation vedrørende helbredsundersøgelser m.v. i forbindelse med bl.a.  

 tegning af private forsikringer.
4. Lovforslagets udformning Lovforslaget går ud på at begrænse forsikringsselskabers og  

 pensionskassers adgang til at anvende oplysninger om personers arveanlæg i  

 forbindelse med tegning m.v. af henholdsvis forsikringer og pensioner.
Lovforslaget er ikke udformet som en såkaldt metoderegulering, hvorefter  

 det forbydes at anvende oplysninger, der er indhentet ved bestemte  

 undersøgelsesmetoder.
Viden om en persons arveligt betingede anlæg for visse  

 sygdomme kan i praksis erhverves på en række forskellige måder og ikke kun  

 gennem, hvad der almindeligvis opfattes som egentlige genetiske test, dvs.  

 DNA- og RNA-analyser.
Sådan viden kan således i et vist omfang også erhverves  

 gennem undersøgelser af f.eks. proteinstoffer, blodtype- og  

 vævstypeundersøgelser samt gennem oplysninger om nuværende og tidligere  

 sygdomme, herunder sygdomme i familien, fremtoningspræg m.v.
 Efter regeringens opfattelse bør det centrale formål med en lovgivning på  

 dette område være at imødegå en udvikling, hvor personer i forbindelse med  

 sædvanlige forsikrings- eller pensionsaftaler presses til at fremskaffe  

 oplysninger, som uden relation til aktuelle eller tidligere sygdomme m.v. har  

 til formål at belyse de pågældendes arveligt betingede risici for at udvikle  

 eller pådrage sig sygdomme i fremtiden.
 I overensstemmelse hermed er lovforslaget udformet således, at der ikke  

 til brug for risikovurderingen ved indgåelse af aftaler om tegning af  

 forsikringer/pensioner eller senere må anmodes om, indhentes eller modtages  

 og bruges andre oplysninger om den pågældende person og dennes slægtninge,  

 som kan belyse arveanlæggene, end oplysninger om de pågældendes aktuelle og  

 tidligere helbredstilstand.
Det er uden betydning, på hvilken måde de pågældende oplysninger er  

 tilvejebragt.
Forsikringsselskaberne m.v. afskæres således ikke fra f.eks. at  

 få oplysning om, at forsikringstageren lider af kræft, selv om denne diagnose  

 er stillet på grundlag af en genetisk test.
Det bemærkes, at DNA- og  

 RNA-analyse allerede i dag anvendes som led i diagnosticering, behandling og  

 efterkontrol af bl.a. leukæmi (blodkræft) og visse andre kræftformer.
Det vil  

 formentlig blive almindeligt i sundhedsvæsenet at anvende disse metoder med  

 henblik på at vurdere helbredstilstanden hos allerede syge personer,  

 mulighederne for helbredelse samt med henblik på efterfølgende kontrol af, om  

 patienten er helbredt.
Lovforslaget indebærer bl.a., at forsikringsselskaber og pensionskasser  

 m.v. ikke vil kunne betinge indgåelsen af en aftale af, at der fremlægges  

 »prædiktive« undersøgelser, og heller ikke senere vil kunne anmode  

 om at få foretaget sådanne undersøgelser med henblik på eventuel ændring af  

 aftalevilkårene eller opsigelse af aftalen.
Selskaberne m.v. må heller ikke  

 spørge om, hvorvidt den pågældende tidligere har fået foretaget en  

 »prædiktiv« undersøgelse m.v.
Det kan ikke udelukkes, at forsikringstagere, der ved en  

 »prædiktiv« genetisk test eventuelt har fået oplysning om en  

 forhøjet risiko for at udvikle en bestemt sygdom, vil kunne  

 »spekulere« i at tegne en forsikring.
Efter regeringens opfattelse  

 er der dog i lyset af bl.a. den usikkerhed, som ofte vil knytte sig til  

 resultaterne af en genetisk test, næppe risiko for, at dette generelt vil ske  

 på en måde eller i øvrigt i et omfang, som kan forvride  

 forsikringsordningerne.
Med det foreslåede generelle forbud vil den  

 begrænsede risiko for »spekulation« desuden blive spredt ud på alle  

 forsikringstagere.
Lovforslaget tilsigter ikke at begrænse forsikringsselskabers og  

 pensionskassers hidtidige brug af oplysninger om tidligere og aktuelle  

 sygdomsforløb m.v., herunder familieoplysninger (familieanamnese), i  

 forbindelse med risikovurderingen.
Brugen af disse almindelige  

 helbredsoplysninger har som nævnt ovenfor under pkt. 2.2. bl.a. været  

 medvirkende til, at visse personer, der tidligere fik afslag, nu kan tegne  

 forsikringer på skærpede vilkår.
5. Lovforslagets økonomiske og administrative konsekvenser Lovforslaget har ikke økonomiske eller administrative konsekvenser af  

 betydning for det offentlige.
 Lovforslaget skønnes ikke at have umiddelbare erhvervsøkonomiske  

 konsekvenser, navnlig fordi forsikringsselskaber og pensionskasser m.v. ikke  

 i dag anvender genetiske test m.v. i forbindelse med risikovurderingen, jf.  

 ovenfor under pkt. 2.3.
 Lovforslaget skønnes heller ikke på længere sigt at ville have væsentlige  

 erhvervsøkonomiske konsekvenser, idet der næppe i nævneværdigt omfang vil  

 blive »spekuleret« mod forsikrings- og pensionsordningerne, jf.  

 ovenfor under pkt. 4.
Assurandør-Societetet har i forbindelse med høringen over et udkast til  

 lovforslaget oplyst, at det foreslåede forbud i fremtiden måske vil kunne  

 medføre problemer for danske forsikringsselskaber med hensyn til  

 genforsikring i udlandet af visse forsikringer med meget store  

 forsikringssummer.
Det drejer sig navnlig om forsikring af personer, hvis  

 arbejdsindsats er af afgørende betydning for en erhvervsvirksomhed, og hvor  

 der normalt indhentes meget detaljerede helbredsoplysninger.
Societetet har  

 anført, at såfremt udenlandske genforsikringsselskaber begynder at stille  

 krav om genetiske test som betingelse for genforsikring i disse tilfælde, vil  

 den foreslåede lovgivning kunne medføre, at de danske selskaber ikke kan  

 tegne forsikringer af denne art.
I dag stilles der dog ikke krav om genetiske  

 test.
 Lovforslaget har ingen miljømæssige konsekvenser og indeholder ikke  

 EU-retlige aspekter.
6. Høring Et udkast til dette lovforslag har været til høring hos følgende  

 organisationer m.v.:
 Præsidenterne for Østre og Vestre Landsret, præsidenten for Sø- og  

 Handelsretten, præsidenterne for retterne i København, Århus, Odense, Ålborg  

 og Roskilde, Den Danske Dommerforening, Foreningen af dommerfuldmægtige i  

 Danmark, Advokatrådet, Assurandør-Societetet, Arbejdsmarkedspensionsrådet,  

 Finansrådet, Arbejderbevægelsens Erhvervsråd, Den Danske Lægeforening, Det  

 Etiske Råd, Retslægerådet, Forbrugerrådet.
Bemærkninger til lovforslagets enkelte bestemmelser Til § 1 Til nr. 1 Ved den foreslåede bestemmelse fastlægges, hvilke helbredsoplysninger, som  

 kan belyse en persons arveanlæg, der må anvendes med henblik på  

 forsikringsselskabernes vurdering af risikoen for fremtidige sygdomme i  

 forbindelse med forsikringstegning m.v.
Det foreslås, at der alene må anvendes oplysninger vedrørende den  

 pågældendes eller dennes slægtninges aktuelle eller tidligere  

 helbredstilstand.
Det er uden betydning, på hvilken måde disse oplysninger er  

 fremskaffet.
 Forbudet omfatter alle generelle eller specielle oplysninger, der ikke  

 vedrører den undersøgtes aktuelle eller tidligere helbredstilstand, men som  

 siger noget om den pågældendes arveligt betingede risiko for i fremtiden at  

 udvikle eller pådrage sig sygdomme.
 Forbudet omfatter både oplysninger, der belyser, om en person er særligt  

 udsat for at udvikle eller pådrage sig sygdomme, og oplysninger, der belyser,  

 om en person er særligt modstandsdygtig over for ydre påvirkninger.
Forbudet omfatter i praksis bl.a. gentest som f.eks.
DNA- eller  

 RNA-analyse og andre undersøgelser som f.eks. test af visse proteinstoffer  

 samt vævstype- og blodtypeundersøgelser, der udføres med henblik på at  

 bedømme en i den pågældende henseende rask persons arveligt betingede risiko  

 for senere at blive syg.
Forbudet omfatter også genetiske test m.v., der udføres med henblik på at  

 forudsige, om en person får en bestemt sygdom senere i livet.
Huntingtons  

 syge, som er en dødelig, meget sjælden demenssygdom, er i dag et af meget få  

 eksempler på, at det på grundlag af en genetisk test med sikkerhed kan  

 forudsiges, at sygdommen vil bryde ud.
Genetiske test kan dog ikke sige noget  

 sikkert om, hvornår denne sygdom vil bryde ud, eller hvor hurtigt den vil  

 forløbe i det enkelte tilfælde.
 Er der f.eks. stillet en sygdomsdiagnose på grundlag af en DNA-test, må  

 forsikringsselskabet gøre sig bekendt med diagnosen m.v., men må ikke i  

 øvrigt anvende DNA-testen.
 Forbudet omfatter også undersøgelser, som kan påvise eller udelukke  

 bærertilstand for arvelige sygdomme, og som dermed f.eks. giver oplysning om  

 risikoen for, at den undersøgtes børn vil udvikle en bestemt arveligt  

 betinget sygdom.
Forbudet omfatter ikke oplysninger om aktuelle eller tidligere sygdomme  

 m.v. eller symptomer på sygdomme, selv om sådanne oplysninger i visse  

 tilfælde også kan belyse en persons risiko for senere (påny) at udvikle eller  

 pådrage sig sygdomme.
Forbudet omfatter således bl.a. ikke oplysninger om,  

 hvordan sygdommen vil udvikle sig hos en person, som allerede er syg.
 Grænsen for, hvornår en person skal betragtes som syg, er ikke altid klar.  

 Der kan i praksis i visse tilfælde påvises forandringer i organismen, før en  

 person i klinisk forstand lider af den sygdom, som forandringerne er tegn på.  

 Andre forandringer m.v. er ikke i sig selv udtryk for, at en sygdom er under  

 udvikling, men øger f.eks. risikoen for senere at udvikle bestemte sygdomme.  

 Forbudet omfatter heller ikke oplysninger om sådanne aktuelle eller tidligere  

 helbredsforhold, f.eks. oplysning om, at forsikringstageren har et stærkt  

 forhøjet kolesteroltal eller har forhøjet blodtryk.
 Forbudet omfatter ikke f.eks. oplysning om, at en person er HIV-positiv,  

 idet en oplysning herom ikke belyser den pågældendes arveanlæg.
 Det foreslås, at forsikringsselskaber ved eller efter indgåelse af  

 forsikringsaftaler ikke må »anmode om, indhente eller modtage og  

 bruge« visse oplysninger om forsikringstagerens eller dennes  

 familiemedlemmers helbred.
Forbudet mod at »anmode om« helbredsoplysninger betyder bl.a.,  

 at selskabet ikke kan betinge præmiestørrelsen eller tegning af forsikringen  

 af, at der foretages en »prædiktiv« undersøgelse.
Det ligger også i  

 formuleringen, at der heller ikke må spørges om, hvorvidt en sådan  

 undersøgelse har været foretaget.
Det forudsættes, at forbudet ikke kan omgås  

 ved at stille spørgsmål til forsikringstageren, som det kun er muligt at  

 besvare på grundlag af en »prædiktiv« undersøgelse.
 Forbudet mod at »modtage og bruge« oplysninger vedrørende den  

 fremtidige helbredsrisiko indebærer, at selskabet skal nægte at modtage og  

 anvende oplysninger, som forsikringstageren søger at fremlægge.
 Det følger af bestemmelsen, at et forsikringsselskab ikke vil kunne kræve  

 eller benytte en fuldmagt fra forsikringstageren til at indhente eller  

 modtage oplysninger, som er omfattet af forbudet, fra den pågældendes læge  

 eller andre.
 Det er præciseret i bestemmelsen, at forbudet mod at anmode om og indhente  

 visse helbredsoplysninger også omfatter situationer, hvor oplysningerne ikke  

 allerede foreligger, men først må fremskaffes gennem undersøgelser af den  

 pågældendes arveanlæg.
Det er en følge af det foreslåede forbud mod at anvende visse oplysninger,  

 som ikke vedrører aktuelle eller tidligere sygdomme m.v., at  

 forsikringsaftalelovens regler om urigtige oplysninger m.v. (§§ 4-10) ikke  

 gælder i tilfælde, hvor en forsikringstager undlader at give sådanne  

 oplysninger.
Det er ikke fundet nødvendigt at anføre dette udtrykkeligt i  

 lovteksten.
Lovforslaget indeholder ikke særlige regler om tredjemands videregivelse  

 af helbredsoplysninger til forsikringsselskaber, der overtræder det  

 foreslåede forbud.
Herom gælder de almindelige regler om tavshedspligt m.v. i  

 anden lovgivning.
 Det bemærkes, at forsikringsaftaleloven bl.a. finder anvendelse på  

 aftaler, som indgås af tværgående pensionskasser.
 Der henvises i øvrigt til de almindelige bemærkninger pkt. 4.
Til nr. 2 og 3 Det foreslås, at overtrædelse af forbudet mod anvendelse m.v. af visse  

 helbredsoplysninger skal kunne straffes med bøde.
Der kan pålægges selskaber  

 m.v. (juridiske personer) strafansvar efter reglerne i straffelovens 5.  

 kapitel.
Forsikringstageren ifalder derimod ikke strafansvar, hvis de  

 pågældende helbredsoplysninger anvendes.
 Overskriften til forsikringsaftalelovens kapitel V foreslås ændret,  

 således at det fremgår, at kapitlet tillige indeholder en bestemmelse om  

 straf.
Til § 2 Til nr. 1 Det foreslås, at firmapensionskasser forbydes ved optagelse af medlemmer  

 eller senere at anvende oplysninger, der belyser arveanlæg og en fremtidig  

 sygdomsrisiko, bortset fra oplysninger om en persons aktuelle eller tidligere  

 helbredstilstand.
 Der henvises i øvrigt til bemærkningerne til § 1, nr. 1.
Til nr. 2 Det foreslås, at overtrædelse af forbudet mod anvendelse af visse  

 oplysninger skal kunne straffes med bøde.
 Der henvises i øvrigt til bemærkningerne til § 1, nr. 2 og 3.
Til nr. 3 Der er tale om en redaktionel ændring af bestemmelsen i overensstemmelse  

 med lov nr. 474 af 12. juni 1996 om ændring af straffeloven (Strafansvar for  

 juridiske personer).
 Til § 3 Det foreslås, at loven træder i kraft dagen efter  

 bekendtgørelsen i Lovtidende.
 Loven finder anvendelse i forbindelse med såvel bestående aftaler som  

 aftaler, der indgås efter ikrafttrædelsen.
 Til § 4 Bestemmelsen vedrører lovens territoriale gyldighed.
Skriftlig fremsættelse Justitsministeren (Frank Jensen):
 Hermed tillader jeg mig for det høje Ting at fremsætte:
 Forslag til lov om ændring af lov om forsikringsaftaler og lov om  

 tilsyn med firmapensionskasser. (Forbud mod anvendelse af visse  

 helbredsmæssige oplysninger ved tegning m.v. af forsikringer og  

 pensioner).
(Lovforslag nr.
L 163).
 Det er i dag muligt gennem undersøgelser af en rask persons arvemasse at  

 få belyst, om den pågældende har anlæg eller særlig risiko for at udvikle  

 eller pådrage sig en bestemt sygdom.
 Formålet med dette lovforslag er at imødegå en fremtidig udvikling, hvor  

 personer i forbindelse med tegning af forsikring eller pension  

 forskelsbehandles på grundlag af de pågældendes eller deres slægtninges  

 arveanlæg på en måde, der indebærer en trussel mod den personlige integritet.
 Uden for sundhedssektoren vil navnlig arbejdsgivere samt  

 forsikringsselskaber og pensionskasser kunne være interesseret i oplysninger  

 om, at en rask person er arveligt disponeret for en bestemt sygdom.  

 Forholdene på arbejdsmarkedet er nu reguleret ved lov nr. 286 af 24. april  

 1996 om brug af helbredsoplysninger m.v. på arbejdsmarkedet.
 På forsikrings- og pensionsområdet er der en risiko for, at personer, der  

 ønsker at tegne en sædvanlig forsikring eller pension, vil kunne føle sig  

 presset til at få foretaget genetiske undersø gelser m.v., som alene har til  

 formål at belyse vedkommendes arveligt betingede risiko for senere at blive  

 syg.
 Muligheden for et sådant pres for at få foretaget undersøgelser af  

 arvemassen med henblik på en fremtidig sygdomsrisiko udgør efter regeringens  

 opfattelse en trussel mod den personlige integritet.
Den enkelte har ret til ikke at vide noget om, hvilke sygdomme der  

 eventuelt vil ramme den pågældende i fremtiden.
Efter regeringens opfattelse  

 er der derfor et særligt behov for at sikre, at personer, som ikke ønsker at  

 få foretaget en genetisk test m.v., der alene giver oplysning om den  

 pågældendes risiko for fremtidige sygdomme, ikke stilles ringere med hensyn  

 til muligheden for at kunne tegne sædvanlige forsikringer eller pensioner end  

 personer, der får foretaget en sådan test.
Lovforslaget indeholder et forbud mod, at forsikringsselskaber eller  

 pensionskasser i forbindelse med eller efter indgåelse af aftaler om  

 forsikring eller pension anmoder om, indhenter eller modtager og bruger  

 oplysninger, der kan belyse en persons arveanlæg og risiko for at udvikle  

 eller pådrage sig sygdomme, herunder kræver undersøgelser, som er nødvendige  

 for at tilvejebringe så danne oplysninger.
Forbudet gælder dog ikke  

 oplysninger om den pågældendes eller andre personers nuværende eller  

 tidligere helbredstilstand.
Lovforslagets centrale virkning vil være, at forsikringsselskaber og  

 pensionskasser afskæres fra at gøre tegning m.v. af forsikringer eller  

 pensioner betinget af, at der foretages en DNA-test eller tilsvarende, som  

 alene har til formål at belyse den pågældendes fremtidige sygdomsrisiko.
Der  

 stilles ikke i dag krav om sådanne test m.v. i forbindelse med forsikrings-  

 eller pensionsaftaler.
 Lovforslaget griber ikke ind i forsikringsselskabers og pensionskassers  

 hidtidige praksis, hvorefter der indhentes oplysninger om aktuelle og  

 tidligere sygdomme m.v., og lovforslaget regulerer ikke måden, hvorpå  

 oplysninger om kundens nuværende og tidligere helbredstilstand fremskaffes.
Genetisk diagnostik som led i diagnostik af aktuelle sygdomme er en ny  

 teknologi, som herhjemme allerede anvendes ved visse former forkræft.
Ved  

 genetisk diagnostik af de pågældende kræftformer undersøger man, om patienten  

 har celler med de genmutationer, som er karakteristiske for den pågældende  

 kræftform.
Lovforslaget vil ikke afskære forsikringsselskaber og pensionskasser fra  

 som hidtil at få oplysning om aktuelle sygdomme m.v., selv om diagnosen af  

 den pågældende sygdom mest hensigtsmæssigt kan stilles ved brug af genetisk  

 diagnostik.
Selskabet eller pensionskassen må i givet fald kun gøre sig  

 bekendt med diagnosen m.v., men må ikke i øvrigt modtage og bruge den  

 genetiske undersøgelse.
 Idet jeg tillader mig i øvrigt at henvise til lovforslaget og  

 bemærkningerne hertil, skal jeg anbefale lovforslaget til det høje Tings  

 velvillige behandling.
Bilag I dette bilag er (med mindre skrift) indsat den gældende formulering af de bestemmelser, der berøres af lovforslaget § 2 2. I § 71, stk. 1, ændres »§ 4, § 10, stk.  

 1,» til: »§ 4, § 9 a, § 10, stk. 1,».
 3. § 71, stk. 4, affattes således:
»Stk. 4. Ved overtrædelse begået af selskaber m.v. (juridiske  

 personer) kan der pålægges selskabet m.v. strafansvar efter reglerne i  

 straffelovens 5. kapitel.« § 71. Medmindre højere straf er forskyldt efter anden lovgivning,  

 straffes den, der overtræder § 1, stk. 1, § 4, § 10, stk. 1, § 15, § 16, stk.  

 1, § 20, stk. 3 og 4, § 24, § 26, § 29, § 32, stk. 1, 2. pkt., § 37, stk. 1,  

 §§ 38-39, § 41, stk. 1 og 3, § 43, § 49, § 54, stk. 1-3, § 55, 3. pkt., § 62,  

 stk. 1, 2. pkt., § 62, stk. 4, § 63 og § 64, stk. 1, 2. pkt., med bøde.
På  

 samme måde straffes grov eller gentagen overtrædelse af § 20, stk. 1, 1. pkt.  

 Endvidere straffes overtrædelse af de i § 53, stk. 1, nævnte bestemmelser, i  

 det omfang en sådan overtrædelse kan straffes efter § 260 i lov om  

 forsikringsvirksomhed.
Stk. 2. - - - Stk. 3. - - - Stk. 4. Er en overtrædelse begået af en pensionskasse, et  

 aktieselskab, et anpartsselskab eller lignende, kan der pålægges selskabet  

 eller pensionskassen som sådan straf af bøde.
Er en overtrædelse begået af en  

 kommune eller et kommunalt fællesskab, jf. § 60 i lov om kommunernes  

 styrelse, kan der pålægges kommunen eller det kommunale fællesskab  

 bødeansvar.
