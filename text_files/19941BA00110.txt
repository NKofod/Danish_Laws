Nr BSF 110 Forslag til folketingsbeslutning om brug af spildevandsslam på  

 landbrugsjord Fremsat af Hanne Severinsen (V) Jens Vibjerg (V) Niels J.
Langkilde (KF)  

 Brian Mikkelsen (KF) den 21. april 1995 Folketinget pålægger regeringen 1) at fastsætte regler, der sikrer, at anvendelse af spildevandsslam som  

 gødskning på landbrugsjord, foregår miljømæssigt korrekt og uden risiko for  

 grundvandet og det omgivende miljø, 2) at fremsætte lovforslag, der sikrer, at aftagere af spildevandsslam  

 ikke på et senere tidspunkt vil blive påført et økonomisk tab som følge af,  

 at den jord, hvorpå slammet er blevet udbragt, vil blive betragtet som  

 forurenet, såfremt grænseværdierne for slammets indhold måtte blive strammet,  

 og 3) at fastsætte regler, der sikrer, at slam kan anvendes på landbrug, der  

 drives økologisk.
Bemærkninger til forslaget Beslutningsforslaget er et led i udmøntningen af Venstres og Det  

 Konservative Folkepartis plan til sikring af det danske grundvand.
Reglerne for slamanvendelse skal forbedres, så slammet kan bruges  

 miljømæsigt korrekt og uden risiko for f.eks. grundvandet.
Skal økologi have  

 nogen mening, bør slam også anvendes i økologisk produktion.
Når alle  

 rensningsanlæg er udbygget til vandmiljøhandlingsplanens krav, vil den  

 samlede mængde tørstof stige til 220.000 t pr. år.
Den helt dominerende udvikling siden 1987 er en øget anvendelse af slam i  

 landbruget.
Mere end halvdelen af alt slam anvendes nu i landbruget.
Den  

 mængde slam, som spredes ud på dyrkningsjorden, må forventes at stige  

 kraftigt i de kommende år som følge af stigende affaldsmængder med stigende  

 bortskaffelsesproblemer til følge.
 Såfremt slam fortsat skal spredes på landbrugsjord, skal det undgås, at  

 der kan rejses tvivl om spredning af smittekim m.m.
 Miljø- og energiministeren har iværksat et arbejde med en revision af  

 slambekendtgørelsen med særlig henblik på reglerne om tilsyn og anvendelse,  

 herunder spørgsmålet om tilstrækkelig opbevaringskapacitet for  

 spildevandsslam.
 I den forbindelse skal der efter forslagsstillernes opfattelse udarbejdes  

 retningslinjer for:
1) opbevaring af slammet på befæstede arealer, 2) opbevaringskapacitet og udbringning og nedarbejdning, 3) gødningsvirkning m.v., 4) hygiejnisering, og 5) præcis deklarering og kontrol af indholdet.
Endvidere skal det efter forslagsstillernes opfattelse præciseres, at  

 ansvaret for slammet ligger hos kommunerne.
Spildevandsslam er et  

 affaldsprodukt, der indeholder næringsstoffer, som bør kunne anvendes i de  

 økologiske kredsløb.
Endelig skal det efter forslagsstillernes opfattelse sikres, at aftagere  

 af slam ikke på et senere tidspunkt vil blive påført økonomisk tab som følge  

 af, at deres jord vil blive betragtet som forurenet, såfremt grænseværdierne  

 for slammets indhold måtte blive strammet.
Staten må påtage sig den  

 økonomiske risiko herfor.
