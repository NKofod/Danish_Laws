1. Ved Højesterets dom af 16. april 1986 er det  

 statueret, at skattemæssige underskud kan fremføres efter ligningslovens § 15  

 til indkomstår efter akkordåret, og at skattemæssige underskud fra tiden før  

 akkorden indgår i grundlaget for negativ indkomstskat.
Højesteret stadfæstede  

 herved Vestre Landsrets dom af 22. maj 1985.
 2. Den hidtidige praksis, hvorefter en skattefri  

 gældseftergivelse, der er opnået ved akkord, begrænser underskudsfremførsel  

 efter ligningslovens § 15, som anført i ligningsvejledningen 1985, afsnit L  

 3.6.6, kan således ikke opretholdes.
3. De skattelignende myndigheder anmodes om at  

 foranledige indkomstansættelser, hvor der i forbindelse med akkord ikke er  

 godkendt underskudsfremførsel, nedsat i overensstemmelse med foranstående,  

 når den skattepligtige fremsætter begæring herom, eller forholdet i øvrigt er  

 skattemyndighederne bekendt.
Genoptagelse tillades for indkomstår, der ligger  

 indtil 5 år forud for den første underkendende dom, d.v.s. for indkomståret  

 1980 og følgende indkomstår.
Genoptagelse kan ske som følge af akkord i  

 indkomstårene 1976 - 1978, hvis underskud for disse år ikke kan modregnes i  

 skatteyderens eller ægtefællens positive skattepligtige indkomster i  

 indkomstårene 1977 - 1979. Der kan derimod ikke ske nedsættelse af  

 indkomsterne i indkomstårene 1977 - 1979, selvom indkomsterne i disse år  

 reducerer det underskud, som kan overføres til indkomståret 1980 og senere  

 år.
 4. Ansøgning om udbetaling af negativ indkomstskat i  

 henhold til lov nr. 63 af 10. marts 1982, som følge af nedsættelse af  

 indkomstansættelsen i overensstemmelse med ovenstående, skal indgives til den  

 kommunale ligningsmyndighed inden udløbet af kalenderåret 1986.
