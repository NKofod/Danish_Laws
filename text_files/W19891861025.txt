En lønmodtagers bådudlejningsvirksomhed blev anset for erhvervsmæssig  

 virksomhed, bl.a. under hensyn til, at han havde fraskrevet sig retten til  

 privat benyttelse og at udlejningen - bortset fra afskrivning og forrentning  

 - havde givet overskud.
Endvidere havde de stedlige skattemyndigheder for det  

 følgende år godkendt fradrag for underskud.
 Regnskabschef A klagede for indkomståret 1986 over, at de stedlige  

 skattemyndigheder ikke havde godkendt hans fradrag på 104.776 kr. for  

 underskud ved bådudlejning og på 14.403 kr. for kurstab ved optagelse af lån  

 i fremmed valuta.
Det var oplyst, at klageren, der var lønmodtager, i 1986 havde købt en  

 sejlbåd for 426.230 kr.
Købet var finansieret ved optagelse af et udlandslån  

 i DM, hvorved han havde lidt det nævnte kurstab på 14.403 kr.
I forbindelse  

 med købet havde klageren indgået en udlejningskontrakt med et udlejningsfirma  

 om udlejning af båden.
Ifølge denne kontrakt havde klageren givet firmaet  

 fuldstændig rådighedsret over båden, således at han selv i intet tilfælde  

 måtte benytte den privat.
Båden havde i 1986 været udlejet i 6-7 uger, og  

 udlejningsfirmaet havde i henhold til kontrakten fået 25% af lejeindtægten.  

 For 1986 havde bådens drift givet det ved ansættelsen tillagte underskud.
De stedlige skattemyndigheder havde begrundet forhøjelserne med, at  

 bådudlejningen ikke kunne anses for at være en erhvervsmæssigt drevet  

 virksomhed, idet klageren ikke ved udlejningen havde haft nogen udsigt til at  

 opnå indtægter, der stod i et rimeligt forhold til størrelsen af den  

 investerede kapital.
Endvidere havde de stedlige skattemyndigheder lagt vægt  

 på, at anskaffelsen af båden var finansieret gennem låneoptagelse, og i  

 øvrigt fundet, at klageren med sine øvrige erhvervsmæssige aktiviteter ikke  

 havde haft nogen naturlig tilskyndelse til at begynde erhvervsmæssig  

 virksomhed som bådudlejer.
Endelig var der henvist til, at der kun var tale  

 om en enkelt båd.
Klageren påstod ansættelsen nedsat med de nævnte forhøjelser under  

 henvisning til, at den omhandlede virksomhed var erhvervsmæssigt drevet.
Til  

 støtte herfor henviste hans advokat til, at båden var anskaffet med  

 erhvervsmæssigt forsvarlig drift for øje, idet klageren før investeringens  

 foretagelse havde udsigt til at opnå indtægter, der ville stå i rimeligt  

 forhold til størrelsen af den investerede kapital.
I denne forbindelse  

 oplyste advokaten, at klageren, inden han havde købt båden, havde foretaget  

 forskellige undersøgelser af bådudlejningsmarkedet, og at han havde entreret  

 med det pågældende selskab, fordi han havde anset dette for at være det mest  

 seriøse.
I øvrigt var investeringen sket i samråd med klagerens  

 pengeinstitut.
Endelig henviste advokaten til, at de stedlige  

 skattemyndigheder for det efterfølgende indkomstår havde godkendt klagerens  

 bådudlejning som erhvervsmæssig og anerkendt fradrag for underskud.
Under hensyn hertil og til, at klageren havde fraskrevet sig  

 rådighedsretten over båden, og at der havde været lejeindtægter af et ikke  

 uvæsentligt omfang, således at udlejningen havde givet overskud, når der blev  

 bortset fra afskrivning og forrentning, fandt Landsskatteretten, at den  

 omhandlede virksomhed havde været drevet erhvervsmæssigt.
Da klageren således  

 var berettiget til fradrag for underskud af virksomheden og for kurstabet ved  

 optagelse af finansieringslånet, blev den påklagede ansættelse nedsat med  

 104.776 kr. + 14.402 kr. i alt 119.179 kr.
 LV 1988, C 1.1.
