Skriftlig fremsættelse (6. oktober 2021) Social- og ældreministeren (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om retssikkerhed og administration på det sociale område, lov om social service og lov om bekæmpelse af ungdomskriminalitet (Forenkling og præcisering af regler om finansiering, mellemkommunal refusion og satsregulering m.v.) (Lovforslag nr.
L 27) Lovforslaget indeholder en række ændringer af retssikkerhedsloven, serviceloven og lov om bekæmpelse af ungdomskriminalitet.
Lovforslaget har for det første til formål at give social- og ældreministeren bemyndigelse til at fastsætte regler om, at tilbud efter serviceloven indregner udgifter til visse former for sundhedsfaglige indsatser, der ydes som led i opholdet på tilbuddet, i beregningen af taksten for tilbuddet.
Dette er ikke muligt efter gældende ret, hvilket kan udgøre en barriere for, at en kommune opretter specialiserede tilbud, hvis kommunen ikke kan anvende alle pladserne til egne borgere.
 Lovforslaget har for det andet til formål at gennemføre en række tekniske ændringer af reglerne om mellemkommunal refusion i retssikkerhedsloven med henblik på at sikre regler, der lettere kan læses, og som er i overensstemmelse med de regler, der er indført om sammenhæng mellem visitationskompetence og finansieringsansvar på socialområdet.
 Lovforslaget har endvidere til formål at rette fejl og uhensigtsmæssigheder i samspillet mellem lov om bekæmpelse af ungdomskriminalitet og den socialretlige lovgivning med hensyn til bl.a. finansiering af udgifter til foranstaltninger og frister for Ankestyrelsens behandling af visse af Ungdomskriminalitetsnævnets afgørelser.
 Endelig har lovforslaget til formål at præcisere beskrivelsen af opgaverne for Det Rådgivende Praksisudvalg i Ankestyrelsen, tydeliggøre reglerne om udpegning af medlemmer til handicaprådene i kommunerne, tydeliggøre bemyndigelsen til at fastsætte regler om honoreringen af medlemmerne af henholdsvis handicaprådene og Det Centrale Handicapråd samt foretage tekniske ændringer af satsreguleringsbestemmelserne i serviceloven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
