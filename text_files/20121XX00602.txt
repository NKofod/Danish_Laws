Skriftlig fremsættelse (1. marts 2013) Erhvervs- og vækstministeren (Annette Vilhelmsen):
 Herved tillader jeg mig for Folketinget at fremsætte:
 Forslag til lov om forvaltere af alternative investeringsfonde m.v.
(Lovforslag nr.
L 175) Med lovforslaget indføres nye regler, hvorefter forvaltere af alternative investeringsfonde underlægges regulering og tilsyn.
Dette medfører, at alternative investeringsfonde herunder bl.a. kapital- og hedgefonde fremover vil være underlagt skærpede regler samt tilsyn fra Finanstilsynet.
Lovforslaget er udtryk for en implementering af EU-direktivet om forvaltere af alternative investeringsfonde i dansk ret.
Formålet med lovforslaget er at skabe et mere effektivt indre marked for forvaltning af alternative investeringsfonde gennem indførelsen af mere ensartede regler på området og ved at åbne mulighed for grænseoverskridende forvaltning af alternative investeringsfonde.
Samtidig sikres der gennemsigtighed og åbenhed over for investorerne og dermed en ensartet beskyttelse for samtlige investorer.
Lovforslaget indeholder bl.a. krav om, at en forvalter af en alternativ investeringsfond fremover enten skal have en tilladelse eller skal lade sig registrere hos Finanstilsynet.
Endvidere skal forvaltere leve op til et ensartet minimumsniveau for så vidt angår forvalterens indretning, herunder aflønning, forvalterens ledelse, investeringsbegrænsning, årsrapporter, ophør mv. samt krav til forvalteren om, hvordan de alternative fonde skal indrettes og drives.
Hensigten hermed er at sikre investorerne større tryghed omkring deres investering i alternative investeringsfonde.
 Med disse bemærkninger, og idet jeg i øvrigt henviser til lovforslaget og de ledsagende bemærkninger, anbefaler jeg forslaget til Tingets velvillige behandling.
