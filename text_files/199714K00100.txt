Nr BTL 100 Betænkning over Forslag til lov om ændring af færdselsloven  

 (Promillekørsel m.v.)   

 Nr L 100 1997-98. 1. samling Afgivet af Trafikudvalget Afgivet: 19980115 Udvalget har behandlet lovforslaget i et møde og har herunder stillet  

 spørgsmål til trafikministeren, som denne har besvaret skriftligt.
Et af udvalgets spørgsmål til trafikministeren og dennes svar herpå er  

 optrykt som bilag til betænkningen.
Endvidere er optrykt nogle af  

 trafikministerens svar på Retsudvalgets spørgsmål i forbindelse med  

 behandling af et tidligere lovforslag samt et høringssvar over samme  

 lovforslag.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til  vedtagelse uændret.
 Et mindretal (Venstres, Det Konservative Folkepartis og Dansk  

 Folkepartis medlemmer af udvalget) indstiller lovforslaget til   

 forkastelse ved 3. behandling.
Helge Mortensen (S) nfmd.
Poul Andersen (S) Børge Bakholt (S)  

 Søren Hansen (S) Tove Lindbo Larsen (S) Tommy Dinesen (SF) Vibeke Peschardt  

 (RV) Jette Gottlieb (EL) Arne Melchior (CD)  fmd.
Svend Heiselberg (V)  

 Jens Løgstrup Madsen (V) Helge Sander (V) Erik Jacobsen (V) Kaj Ikast (KF)  

 Brian Mikkelsen (KF) Niels Jørgen Langkilde (KF) Ole Donner (DF) Fremskridtspartiet havde ikke medlemmer i udvalget.
Bilag Trafikministerens besvarelse af udvalgets spørgsmål 3 (L 100 - bilag  

 10) Trafikministerens besvarelse af Retsudvalgets spørgsmål 1-4 vedrørende  

 L 176 (folketingsåret 1996-97, L 176 - bilag 8) Østre Landsrets høringssvar over L 176 (folketingsåret 1996-97, L 176  

 - bilag 11) Trafikministerens besvarelse af udvalgets spørgsmål 3 (L 100 - bilag  

 10) Spørgsmål 3:
 Ministeren bedes hos Justitsministeriets lovafdeling indhente en udtalelse  

 om, hvorvidt domstolene har ret i, at faste omregningsregler fra  

 blodalkoholkoncentration til udåndingsluft strider mod retsplejelovens regler  

 om fri bevisbedømmelse.
 Svar:
 Jeg kan henvise til vedlagte udtalelse af 14. januar 1998 fra  

 Justitsministeriets lovafdeling, som jeg henholder mig til.
Den 14. januar 1998 Justitsministeriet Lovafdelingen Slotsholmsgade 10 1216 København K.
33 92 33 40 Telefax 33 93 35 10 Trafikministeriet Frederiksholms Kanal 27 1220 København K Ved skrivelse af 10. december 1997 (j.nr. 1997-4401-21) har  

 Trafikministeriet anmodet Justitsministeriet om en udtalelse i anledning af  

 spørgsmål nr. 3 fra Folketingets Trafikudvalg vedrørende forslag til lov om  

 ændring af færdselsloven (L 100 - bilag 3).
 Spørgsmålet har følgende ordlyd:
Spørgsmål nr. 3 Ministeren bedes hos Justitsministeriets lovafdeling indhente en udtalelse  

 om, hvorvidt domstolene har ret i, at faste omregningsregler fra  

 blodalkoholkoncentration til udåndingsluft strider mod retsplejelovens regler  

 om fri bevisbedømmelse.
 I den anledning skal Justitsministeriet udtale følgende:
 1. Trafikministeren fremsatte den 26. februar 1997 forslag til lov  

 om ændring af færdselsloven (Spiritus- og promillekørsel, mobiltelefoner  

 m.v.) (L 176).
 Efter den gældende færdselslov § 53, stk. 1 og 3, straffedes for  

 spiritus-, henholdsvis promillekørsel den, som fører eller forsøger at føre  

 et motordrevet køretøj efter at have indtaget spiritus i et sådant omfang, at  

 alkoholkoncentrationen i blodet under eller efter kørslen overstiger 1,20,  

 henholdsvis 0,80 promille.
Efter forslaget blev grænsen for promillekørsel nedsat fra 0,80 til 0,50  

 promille.
Endvidere blev det efter forslaget ved indsættelsen af ordene  

 »eller tilsvarende alkoholkoncentration i udåndingsluften« gjort  

 muligt at fastslå en overtrædelse af færdselslovens regler om spiritus- og  

 promillekørsel ved såvel en blodprøve som en udåndingsprøve.
 Efter lovforslaget blev i færdselslovens § 53, stk. 4, indsat en  

 bestemmelse, hvorefter trafikministeren efter forhandling med  

 justitsministeren fastsatte bestemmelser om, hvilke alkoholkoncentrationer i  

 udåndingsluften der svarer til alkoholkoncentrationen i blodet.
I forbindelse med høringen over lovforslaget udtalte præsidenten for Østre  

 Landsret sig imod en gennemførelse af de foreslåede ændringer af  

 færdselslovens § 53, stk. 1 og 3, vedrørende alkoholkoncentrationen i  

 udåndingsluften i den foreliggende form, da det efter landsrettens opfattelse  

 var i strid med princippet om bevisbedømmelsens frihed, at domstolene skal  

 være bundet af trafikministerens bestemmelse om, hvad der skal til, for at  

 gerningsindholdet er realiseret.
Landsretspræsidenten henviste i den  

 forbindelse til pkt. 5 i et notat, der var vedlagt udtalelsen.
I dette notat  

 anførtes bl.a. følgende:
 ». . .
 Endvidere skal trafikministeren efter forslaget efter forhandling med  

 justitsministeren fastsætte bestemmelser om, hvilke alkoholkoncentrationer i  

 udåndingsluften der svarer til alkoholkoncentrationen i blodet.
 Denne del af lovforslaget må give anledning til principielle juridiske  

 betænkeligheder.
 Dette havde ikke været tilfældet, hvis ændringen havde ført til en   

 udvidelse af gerningsindholdet af spritkørsel, således at der foreligger  

 spritkørsel, enten hvis alkoholkoncentrationen i blodet overstiger en  

 bestemt værdi, eller hvis alkoholkoncentrationen i udåndingsluften  

 overstiger en bestemt værdi.
 Når det imidlertid foreslås, at alkoholkoncentrationen i udåndingsluften  

 skal overstige en værdi, der svarer til den gældende grænse for  

 alkoholkoncentrationen i blodet, og at trafikministeren fastsætter  

 bestemmelser herom, som domstolene er bundet til at følge, er der i  

 realiteten tale om, at det foreslås, at domstolene skal være bundet af  

 trafikministerens bestemmelse om, hvad der skal til, for at det kan anses for  

 bevist, at gerningsindholdet er realiseret.
 Dette er i strid med det fundamentale princip om bevisbedømmelsens frihed,  

 hvorefter bedømmelsen af bevisernes vægt ikke er bundet ved lovregler, jf.  

 retsplejelovens § 896.
 De vanskeligheder, som forslaget giver anledning til, kan illustreres ved  

 følgende eksempel:
A bliver standset i sin bil og foretager en udåndingsprøve, der efter  

 Trafikministeriets ækvivalensbestemmelser svarer til en alkoholpromille i  

 blodet på 1,22. Han insisterer på at få foretaget en blodprøve, og politiet  

 overtales hertil.
Blodprøven viser en promille på 1,19.« Præsidenten for Vestre Landsret tilsluttede sig i en skrivelse af 21.  

 april 1997 præsidenten for Østre Landsrets udtalelse.
Lovforslaget blev for så vidt angår ændringerne i færdselslovens § 53  

 vedtaget i den fremsatte form, jf. lov nr. 468 af 10. juni 1997 om ændring af  

 færdselsloven.
Tidspunktet for ikrafttræden af ændringen af færdselslovens §  

 53, stk. 1 og 3, fastsættes af trafikministeren, jf. ændringslovens § 2, stk.  

 3. Bestemmelserne er ikke sat i kraft.
 2. Ved skrivelse af 14. oktober 1997 sendte Trafikministeriet et  

 udkast til forslag til lov om ændring af færdselsloven og godskørselsloven  

 til bl.a. præsidenten for Østre Landsret og præsidenten for Vestre Landsret.  

 Udkastet indeholdt bl.a. følgende bestemmelser vedrørende færdselsloven:
»1. I § 53, stk. 1, ændres »eller tilsvarende  

 alkoholkoncentrationer i udåndingsluften« til: », eller  

 alkoholkoncentrationen i udåndingsluften under eller efter kørslen overstiger  

 0,60 mg pr. liter luft.« 2. I § 53, stk. 3, ændres »eller tilsvarende  

 alkoholkoncentration i udåndingsluften« til: », eller  

 alkoholkoncentrationen i udåndingsluften under eller efter kørslen overstiger  

 0,25 mg pr. liter luft.« 3. § 54, stk. 4, udgår.
15. I § 126, stk. 1, nr. 3, der bliver nr. 5, ændres »eller  

 tilsvarende alkoholkoncentration i udåndingsluften« til: », eller  

 en alkoholkoncentration i udåndingsluften under eller efter kørslen over 0,4  

 mg pr. liter luft.« 17. I § 127 indsættes efter »2,00 promille«: »,  

 eller alkoholkoncentrationen i udåndingsluften under eller efter kørslen har  

 oversteget 1,00 mg pr. liter luft.« I høringssvaret af 13. november 1997 udtalte præsidenten for Østre  

 Landsret følgende vedrørende lovudkastets nr. 1-3, 5, 15 og 17:
 Med forslaget til ny formulering af færdselslovens § 53, § 117, stk. 1, 2.  

 pkt., § 126, stk. 1, nr. 3 (der bliver stk. 5) og § 127 med hensyn til  

 fastlæggelsen af grænser for alkoholkoncentrationen i udåndingsluften har man  

 imødekommet de indvendinger mod de tilsvarende bestemmelser i lov nr. 468 af  

 10. juni 1997, som landsretten fremsatte i sit svar på høringen over  

 forslaget til denne lov i sin udtalelse af 10. april 1997. På dette punkt  

 giver udkastet herefter ikke landsretten anledning til yderligere  

 bemærkninger.
I høringssvaret af 17. november 1997 fra præsidenten for Vestre Landsret  

 tilsluttede Vestre Landsret sig Østre Landsrets udtalelse.
Vestre Landsret  

 tilføjede dog, at der under drøftelsen i landsretten blev peget på, at det  

 efter forslaget tilsyneladende er således, at en person gennemsnitligt vil  

 blive bedømt hårdere ved afgørelse af sagen på grundlag af  

 alkoholkoncentrationen i blodet end ved afgørelse af sagen på grundlag af  

 alkoholkoncentrationen i udåndingsluften, og at dette - når sager i øvrigt i  

 almindelighed forudsættes afgjort på grundlag af en udåndingsprøve - vil  

 kunne virke mindre rimeligt især i forhold til de personer, der ikke er i  

 stand til at afgive en udåndingsprøve.
 3. Trafikministeren fremsatte den 20. november 1997 forslag til  

 lov om ændring af færdselsloven (L 100). Lovforslaget indeholder bl.a.  

 følgende bestemmelser:
 »1. § 53, stk. 3, affattes således:
»Stk. 3. For promillekørsel straffes den, som uden at være  

 skyldig i spirituskørsel fører eller forsøger at føre et motordrevet køretøj  

 efter at have indtaget spiritus i et sådant omfang, at alkoholkoncentrationen  

 i blodet under eller efter kørslen overstiger 0,50 promille.« 3. § 126, stk. 1, nr. 3, affattes således:
 »3) har gjort sig skyldig i promillekørsel med en  

 alkoholkoncentration i blodet under eller efter kørslen over 0,80 promille,  

 eller«.
 Det fremsatte lovforslag indeholder således ikke bestemmelser om  

 alkoholkoncentration i udåndingsluften, og lovforslaget indebærer, at  

 bestemmelserne i færdselslovens § 53, stk. 3, og § 126, stk. 1, nr. 3, om  

 alkoholkoncentration i udåndingsluften, der blev gennemført ved lov nr. 468  

 af 10. juni 1997 om ændring af færdselsloven, udgår.
Det fremgår af bemærkningerne til lovforslag nr.
L 100, at baggrunden  

 herfor er, at der vil gå nogen tid, før der foreligger et tilstrækkeligt  

 grundlag for et forslag om ækvivalensregler, og at Trafikministeriet har  

 fundet det bedst stemmende med intentionerne bag lov nr. 468 af 10. juni  

 1997, at nedsættelsen af promillegrænsen til 0,50 gennemføres i begyndelsen  

 af 1998. I bemærkningerne til lovforslaget anføres det endvidere, at det vil  

 blive nødvendigt at ændre § 53, stk. 3, og § 126, stk. 1, nr. 3, på ny, når  

 der foreligger en afklaring om ækvivalensreglerne.
4. Lovforslag nr.
L 100 om ændring af færdselsloven indeholder som  

 nævnt ovenfor under pkt. 3 ikke bestemmelser om alkoholkoncentration i  

 udåndingsluften, men indebærer, at bestemmelserne herom i færdselslovens §  

 53, stk. 3, og § 126, stk. 1, nr. 3, der blev indsat ved lov nr. 468 af 10.  

 juni 1997 om ændring af færdselsloven, udgår.
Trafikministeriet har oplyst, at det er hensigten, at det forslag til  

 regler om alkoholkoncentration i udåndingsluften, der senere vil blive  

 fremsat, udformes som i det lovudkast, der den 14. oktober 1997 blev sendt  

 til høring hos bl.a. domstolene.
Som anført ovenfor under pkt. 2 har  

 præsidenterne for Østre og Vestre Landsret ikke bemærkninger til  

 fremgangsmåden for fastsættelsen af kravene til alkoholkoncentration i  

 udåndingsluften i dette lovudkast.
 Justitsministeriet finder - ligesom Trafikministeriet og de 2 landsretter  

 - at reglerne om alkoholkoncentration i udåndingsluften bør fastsættes som i  

 Trafikministeriets lovudkast, dvs. således, at gerningsindholdet  

 (alkoholkoncentrationen) fremgår af lovteksten.
FRANK JENSEN / Torsten Hesselbjerg Trafikministerens besvarelse af Retsudvalgets spørgsmål 1-4 vedrørende  

 L 176 (folketingsåret 1996-97, L 176 - bilag 8) Spørgsmål 1:
Hvor mange ulykker er der sket, hvor en bilist med en promille på mellem  

 0,5 og 0,8 har været indblandet? Svar:
 I 1995 indberettede politiet i alt 81 førere af person- og varebil, der  

 havde været involveret i et personskadeuheld, og hvor en blodprøve viste  

 promiller mellem 0,5 og 0,8.
 Da det kan forekomme, at der i et uheld er to førere, der begge er  

 påvirkede med en promille mellem 0,5 og 0,8, kan antal uheld eventuelt være  

 lavere end 81.
 Der henvises i øvrigt til besvarelse af 5. februar 1997 af spørgsmål S  

 1174.
 Spørgsmål 2:
Er der i lovgivningen regler for, hvor langt der skal være mellem  

 fartskilte? Ved Folehaven i København er der f.eks. meget kort afstand  

 imellem de skilte der viser, at den tilladte hastighed ændres fra 110 km til  

 50 km? Svar:
 I den anledning kan jeg bl.a. pa indhentede oplysninger fra  

 Vejdirektoratet oplyse følgende:
 I Justitsministeriets cirkulære nr. 96 af 24. juni 1992 om vejafmærkning,  

 pkt. 81, findes der bindende regler om placering af  

 hastighedsbegrænsningstavlen C 55 i forbindelse med vejtilslutninger og om  

 gentagelse af skiltningen.
På baggrund af henvisningen til skiltningen ved Folehaven i København,  

 hvor den tilladte hastighed »ændres fra 110 km/t til 50 km/t«, kan  

 spørgsmålet forstås således, 1. at der ønskes oplyst, om der findes regler i lovgivningen for, hvor  

 langt der skal være mellem skilte, der angiver den tilladte hastighed, i  

 forbindelse med ændringer fra en højere til en lavere hastighed, eller 2. at det ønskes oplyst, om der findes regler for afmærkning af en  

 »nedtrapning« af hastigheden fra 110 til 50 km/t.
Ad 1 Herom findes der ingen bindende, specielle regler for C 55-tavlen.
Af  

 ovennævnte cirkulæres generelle bestemmelser om færdselstavler fremgår bl.a.,  

 at færdselstavler skal anbringes på en sådan måde, at de under hensyn til  

 vejforholdene og trafikkens hastighed umiddelbart opfattes i tilstrækkelig  

 afstand.
 De skal placeres, så de både i lys og mørke umiddelbart opfattes inden for  

 en sådan afstand, at trafikanterne får tilstrækkelig tid til at reagere over  

 for de forhold, som tavlerne vedrører.
 Færdselstavler, der vedrører forskellige forhold, skal opsættes med  

 en sådan indbyrdes afstand, at trafikanterne kan nå at opfatte hver enkelt  

 tavles betydning.
 Ifølge vejreglerne om færdselstavler (generelt), udstedt i medfør af lov  

 om offentlige veje § 6, gælder der en række vejledende regler om  

 »færdselstavlers synlighed«.
 Det følger heraf, at »færdselstavler skal placeres, så de er  

 iøjnefaldende og deres symbol og eventuelle undertavle kan opfattes over en  

 passende strækning.
 Ved bedømmelse af den tilstrækkelige strækningslængde og dermed den tid,  

 hvor trafikanterne har mulighed for at opfatte tavlen, skal der tages hensyn  

 til, at trafikanternes opmærksomhed kan være rettet mod andre vej- eller  

 trafikforhold, og at tavlerne kan være dækket af andre trafikanter.
Den acceptable tid afhænger derfor bl.a. af hastigheden og trafiktætheden.  

 Den ligger erfaringsmæssigt mellem 2 og 5 sekunder.« Dette svarer ved en hastighed på 110 km/t til en strækningslængde på 61 m  

 for en information, der vil kunne opfattes på 2 sekunder, og til en længde på  

 153 m for en information, der vil kunne opfattes på 5 sekunder.
 Vejdirektoratet har i forbindelse med nærværende sag telefonisk anbefalet  

 en strækningslængde på ca. 150 meter i forbindelse med en C 55-tavle på  

 motorvej.
Ad 2 Der findes ingen skrevne specielle regler om afmærkningen af en sådan  

 »nedtrapning«, hverken bindende eller vejledende.
 Vejdirektoratet har dog oplyst, at det findes uhensigtsmæssigt at lade  

 hastigheden gå direkte fra 110 km/t til 50 km/t.
Det anbefales generelt at nedtrappe hastigheden med 20 km ad gangen, altså  

 fra 110 til 90 til 70 km/t.
Med hensyn til placering af tavlerne i  

 forbindelse med en sådan nedtrapning henvises til det ovenfor under 1 anførte  

 om strækningslængder, jf. vejreglerne herom.
 Afslutningsvis skal det nævnes, at beslutninger om etablering af lokale  

 hastighedsbegrænsninger og den konkrete placering af afmærkningen heraf  

 træffes ifølge færdselslovens § 92, stk. 4, af politiet i samarbejde med  

 vedkommende vejbestyrelse.
 Spørgsmål 3:
Er de forhøjede gebyrer både til syn og til udstedelse af nye kørekort  

 omkostningsdækkende eller overskudsgivende? Svar:
Lovforslaget indeholder ikke forslag om en højere betaling for kørekort.  

 Ved lovforslagets pkt. 34 er foreslået en ændring af lovens § 124 c, stk. 1,  

 nr. 2, om duplikatkørekort.
I bemærkningerne til det nævnte ændringsforslag  

 er der nærmere redegjort for baggrunden for forslaget.
Som det fremgår heraf,  

 er der ikke foreslået en ændring af betalingen for udstedelse af  

 duplikatkørekort.
 Rigspolitichefen har på den nævnte baggrund oplyst, at der ikke er  

 foretaget en omkostningsberegning vedrørende udstedelse af duplikatkørekort.
For så vidt angår synspriser, kan det oplyses, at disse i kroner og øre  

 har ligget fast i de sidste 6 år.
Reelt - det vil sige regnet i faste priser  

 - er synspriserne således blevet væsentligt reduceret i perioden, idet en  

 almindelig prisregulering af synspriserne ville indebære, at synsprisen for  

 en personbil pr. 1. januar 1998 vil være godt 405 kr. eller 16 procent mere  

 end de foreslåede 350 kr.
Det fremsatte lovforslag indeholder således ikke et forslag om en reel  

 forhøjelse af prisen for syn eller omstillingssyn.
Det er imidlertid  

 foreslået fremover at foretage en satsregulering af synspriserne i lighed med  

 det, der gælder for andre betalingsbestemmelser i færdselsloven, for derved  

 at sikre en rimelig indtægtsudvikling også for Statens Bilinspektion.
 Spørgsmål 4:
Hvad er forskellen mellem måling af alkoholkoncentrationen i blodet og i  

 udåndingsluften? Svar:
 Til brug for besvarelse af spørgsmålet har jeg indhentet en udtalelse fra  

 Retskemisk afdeling, Retsmedicinsk Institut, hvortil jeg kan henholde mig.
 Retskemisk afdeling har i den anledning udtalt følgende:
»Alkoholkoncentrationen i udåndingsluften er et indirekte mål for  

 blodalkoholkoncentrationen.
Dette skyldes, at der i de dybe dele af lungerne  

 (alveolerne) sker en udveksling af alkohol mellem blodet og lungeluften.
I  

 disse dybe afsnit er det alene en tynd membran, som i al væsentlighed består  

 af et enkelt lag celler, der adskiller lungeluften fra blodet.
Der vil derfor  

 relativt hurtigt indstille sig ligevægt over denne membran med hensyn til  

 alkohol, idet alkohol diffunderer gennem membranen fra blodet og ud i den  

 dybe lungeluft i alveolerne.
 Alkoholkoncentrationen i alveoleluften vil således afspejle  

 koncentrationen i blodet, men vil på grund af fordelingsforholdet mellem blod  

 og luft være ca. 2000 gange lavere end blodalkoholkoncentrationen.
 Når den dybe lungeluft passerer forbi de øvre dele af luftvejene, sker der  

 en afkøling af lungeluften, en udveksling af alkohol mellem lungeluften og de  

 øvre slimhinder samt en delvis opblanding med den øvre lungeluft, som gør, at  

 forholdet ændrer sig undervejs.
 Forholdet mellem alkoholkoncentrationen i blodet og den alveole luft, som  

 har passeret de øvre luftveje, kaldet udåndingsluften, varierer fra individ  

 til individ mellem 1:1800 til 1:3000. Blodalkoholkoncentrationen kan derfor  

 beregnes ud fra udåndingsluftalkoholkoncentrationen ved følgende ligning:
 Blodalkoholkoncentrationen = F x udåndingsluftalkoholkoncentrationen, hvor  

 F, afhængig af det enkelte individ, ligger mellem 1800 og 3000, svarende til  

 en variationsbredde på 40 pct.
 Forholdet mellem alkoholkoncentrationen i udåndingsluften og i blodet  

 varierer også inden for det enkelte individ, idet en række fysiologiske  

 faktorer har betydning for forholdets størrelse.
 Nogle af disse fysiologiske faktorer er følgende:
 Omgivelsernes temperatur og fugtighed.
 Udåndingslufttemperaturen.
 Åndedrætsrytmen (forceret/undertrykt).
 Sygdomme i åndedrætssystemet.
 Tilstedeværelse af alkohol i munden.
 Opstød fra maven.
 Lungeluftens sammensætning.
 Lungekapaciteten (forceret vital kapacitet).
 Legemstemperaturen.
Der er således en række faktorer og forhold, man må tage hensyn til,  

 såfremt man vil anvende alkoholkoncentrationen i udåndingsluften som et mål  

 for påvirkningsgraden på samme måde, som man i dag anvender  

 blodalkoholkoncentrationen.« Østre Landsrets høringssvar over L 176 (folketingsåret 1996-97, L 176  

 - bilag 11) Trafikministeriet Nytorv 11-13 1450 København K.
Telefax 33 93 27 80 Ved skrivelse af 12. marts 1997 (4. ktr. j.nr. 1996-4401-16) har  

 Trafikministeriet anmodet Østre Landsret om en udtalelse i anledning af  

 forslag til lov om ændring af færdselsloven (Spiritus- og promillekørsel  

 m.v.) fremsat for Folketinget den 26. februar 1997 (nr.
L 176).
 Lovforslaget har været drøftet på et plenarmøde for landsrettens dommere  

 den 4. april 1997. På baggrund af drøftelsen skal jeg udtale følgende:
 1) Landsretten kan ikke have bemærkninger til forslagets politiske sigte,  

 at gennemføre en nedsættelse af promillegrænser til 0,50.
 2) Derimod giver lovforslaget anledning til følgende bemærkninger af både  

 principiel og mere teknisk art.
Det fremsendte lovforslag indeholder i sine bemærkninger særdeles  

 detaillerede reguleringer af sanktionerne i anledning af overtrædelser af de  

 pågældende bestemmelser i færdselsloven.
Det er - når det sammenholdes med  

 bl.a. de seneste lovforslag om ændring af straffeloven m.v. - udtryk for en  

 tendens til øget anvendelse af detaillerede tilkendegivelser, der for nærmere  

 angivne tilfælde ganske nøje angiver det forudsatte niveau for den konkrete  

 strafudmåling m.v. inden for lovens rammer.
Landsretten finder, at denne  

 tendens giver anledning til principielle betænkeligheder.
Efter grundlovens § 3 er den dømmende magt hos domstolene.
Til udøvelsen  

 af dømmende magt hører som en meget central opgave afgørelsen af  

 straffesager, herunder udmåling af straf m.v. inden for de generelle rammer,  

 der er fastsat af lovgivningsmagten, dels i den enkelte straffebestemmelse,  

 dels i mere generelle lovbestemmelser om straffens fastsættelse.
 Landsretten finder det derfor principielt betænkeligt, at lovforslaget  

 vedtaget med de nuværende bemærkninger.
I denne forbindelse bemærkes, at det også af domstolene erkendes, at det  

 store antal straffesager om overtrædelse af færdselsloven taler for, at der  

 opstilles retningslinjer for behandlingen af disse sager.
Dette er også sket  

 i forbindelse med tidligere ændringer af færdselslovens bestemmelser om  

 spiritus- og promillekørsel, jf. landsretspræsidenternes cirkulæreskrivelse  

 af 22. juni 1981 til samtlige byretter om de retningslinjer, der vil blive  

 fulgt af landsretterne ved behandlingen af de pågældende sager.
Der er god  

 grund til at fremhæve, at udarbejdelsen af disse retningslinjer principielt  

 bør henhøre under domstolene selv.
 Det blev under drøftelsen af flere landsdommere fremhævet, at indpasningen  

 af nye sanktioner i den bestående praksis på flere punkter giver anledning  

 til problemer, der nødvendiggør en nøje gennemgang i en arbejdsgruppe mellem  

 de to landsretter på samme måde, som dette skete i 1981.
 Det tilføjes, at domstolene selvsagt må antages at ville tage generelle  

 tilkendegivelser fra lovgivningsmagten om sanktionsniveauet i betragtning ved  

 udarbejdelsen af kommende retningslinjer, men at man ikke kan antages at  

 ville føle sig afskåret fra at fravige dem, hvis deres anvendelse i konkrete  

 situationer ikke skønnes velbegrundede.
 3) Jeg skal i øvrigt henvise til vedlagte notat, som er en revideret  

 udgave af et notat, der dannede grundlag for drøftelsen på plenarmødet.
 a) Landsretten må udtale sig imod en gennemførelse af forslaget til  

 ændring af færdselslovens § 53, stk. 1, og stk. 3 (vedrørende   

 Alkoholkoncentrationen i udåndingsluften, lovforslagets § 1, pkt. 4. og  

 6.) i den foreliggende form, da det er i strid med det fundamentale princip  

 om bevisbedømmelsens frihed, at domstolene skal være bundet af  

 trafikministerens bestemmelse om, hvad der skal til, for at gerningsindholdet  

 er realiseret, jf. notatets pkt. 5.
 b) Jeg gør opmærksom på uoverensstemmelsen mellem den foreslåede lovtekst  

 og bemærkningerne vedrørende den skærpede strafferamme for spiritus- og  

 promillekørsel, hvorunder der er anvendt et brugsstjålet køretøj, jf.  

 notatets pkt. 6.
 4) Som nævnt ovenfor giver lovforslaget anledning til en revision af  

 cirkulæreskrivelsen af 22. juni 1981 fra landsretspræsidenterne, jf. notatets  

 pkt. 8. Under henvisning hertil skal jeg anmode om, at den skærpede  

 strafferamme for spriritus- og promillekørsel, hvorunder der er anvendt et  

 brugsstjålet køretøj, der efter lovforslaget skal træde i kraft 1. juli 1997,  

 får samme ikrafttrædelsestidspunktet som de øvrige ændringsbestemmelser, der  

 er omhandlet i notatet, og at dette ikrafttrædelsestidspunkt fastsættes  

 således, at landsretterne får den fornødne tid til at udarbejde en revideret  

 cirkulæreskrivelse.
ZIEGLER NOTAT om forslag til lov om ændring af færdselsloven (Spiritus- og promillekørsel m.v.) Foranlediget af en henvendelse fra præsidenten for Østre landsret har  

 Trafikministeriet ved skrivelse af 12. marts 1997 hørt Østre Landsret over et  

 forslag til lov om ændring af færdselsloven (Spiritus- og promillekørsel  

 m.v.) fremsat den 26. februar 1997 (nr.
L 176).
Dette notat indeholder nogle bemærkninger af juridisk og teknisk karakter,  

 som lovforslaget giver anledning til.
Lovforslagets politiske sigte - navnlig  

 den foreslåede nedsættelse af promillegrænsen fra 0,80 til 0,50 - kommenteres  

 derimod ikke.
1) Straffen for promillekørsel i intervallet 0,51-0,80 1. gangstilfælde:
Ifølge bemærkningerne til lovforslaget må en fast bødestørrelse for  

 promillekørsel i intervallet 0,51-0,80 på 4.000 kr. anses som passende.
De  

 almindelige regler for bødenedsættelse for mindrebemidlede vil dog også finde  

 anvendelse.
 Gentagelsestilfælde:
Ifølge bemærkningerne til lovforslaget foreslås de gældende regler for  

 gentagelsesvirkning for straffen, jf. færdselslovens § 117, at skulle finde  

 anvendelse for promillekørsel i intervallet 0,51-0,80. Der henvises endvidere  

 til den almindelige regel om 5 års gentagelsesvirkning af bødestraf.
I  

 bemærkningerne til lovforslaget opstilles s. 13 en oversigt over de  

 sanktioner, der ifølge lovforslaget forudsættes idømt ved promillekørsel i  

 intervallet mellem 0,51 og 0,80 promille.
 Denne oversigt omhandler direkte kun tilfælde, hvor både de  

 aktuelle kørsler og forstraffene er for promillekørsel i intervallet  

 0,51-0,80. Oversigten stopper ved 4. gangstilfælde, og der nævnes intet om,  

 hvorvidt sanktionen i 4. gangstilfælde skal anses som maksimum, altså  

 gældende også i 5. gangstilfælde og opefter, eller om det forudsættes, at der  

 skal ske en yderligere skærpelse for hver følgende kørsel.
Til sammenligning kan nævnes, at straffen for kørsel i frakendelsestiden  

 allerede i 2. gangstilfælde er hæfte i 14 dage, stigende til 60 dages fængsel  

 i 8. gangstilfælde.
Denne sanktion er efter Højesterets praksis  

 maksimumstraf, idet der ikke udmåles højere straf i 9. gangs- og senere  

 tilfælde.
Det må være forudsat, at også domme for promillekørsel over 0,81 og for  

 spirituskørsel skal have gentagelsesvirkning på promillekørsel i intervallet  

 0,51-0,80. Bemærkningerne må formentlig forstås således, at straffen for  

 gentagen spritkørsel i form af promillekørsel i intervallet 0,51-0,80 er den  

 samme, hvad enten forstraf(fe) med gentagelsesvirkning har været for  

 promillekørsel i intervallet 0,51-0,80 eller for spritkørsler med højere  

 promiller.
Det må således antages, at den, der kører promillekørsel i  

 intervallet 0,51-0,80 efter 3 domme for kørsel med en promille over 2 skal  

 have den samme straf (hæfte i 14 dage) som den, hvis forstraffe alene har  

 drejet sig om kørsler i intervallet 0,51-0,80.
 Det siges ikke i bemærkningerne til lovforslaget, men følger af  

 straffelovens § 5, at også spritdomme, der er afsagt, inden  

  lovændringen træder i kraft, har gentagelsesvirkning på en promillekørsel i  

 intervallet 0,51-0,80.
2) Gentagelsesvirkningen af promillekørsel i intervallet 0,51-0,80 på  

 promillekørsel over 0,81 og på spirituskørsel Efter færdselslovens § 117 er straffen for spirituskørsel under 2,01  

 promille og for promillekørsel bøde.
Er den pågældende tidligere dømt for  

 spiritus- eller promillekørsel, kan straffen stige til hæfte eller fængsel i  

 1 år.
Som nævnt under pkt. 1) siges det i bemærkningerne til lovforslaget, at  

 reglerne for gentagelsesvirkning for straffen i færdselslovens § 117 foreslås  

 at finde anvendelse på promillekørsel i intervallet 0,51-0,80. Dette må  

 formentlig indebære, at en dom for promillekørsel i intervallet 0,51-0,80  

også har gentagelsesvirkning på straffen for en senere promillekørsel  

 over 0,80 og for spirituskørsel.
Da udtrykket »promillekørsel«  

 efter lovændringen også omfatter kørsel i intervallet 0,51-0,80, lægger  

 lovens ord også op hertil.
 Det kan imidlertid ikke udledes af bemærkningerne til lovforslaget,   

 med hvilken styrke gentagelsesvirkningen af en dom for promillekørsel i  

 intervallet 0,51-0,80 skal slå igennem på en senere dom for promillekørsel  

 eller spirituskørsel.
 Hvis man i denne henseende ikke sondrer mellem promillekørsel under 0,51  

 og over 0,80, vil det kunne føre til resultater, der ikke harmonerer særlig  

 godt med den markant mildere reaktion for promillekørsel i intervallet  

 0,51-0,80 set i forhold til andre tilfælde af spritkørsel.
 Et eksempel kan illustrere dette:
 Straffen for 5. gangs spritkørsel er efter praksis mindst 60 dages  

 fængsel, uanset om der evt. er tale om promillekørsel (i intervallet  

 0,81-1,20) hver gang, og der sker frakendelse for bestandig.
 En person, der er straffet 4 gange for promillekørsel i intervallet  

 0,51-0,80-kørsel skal efter bemærkningerne til lovforslaget straffes med 14  

 dages hæfte, og der sker ingen frakendelse, ej heller betinget.
 Hvis vedkommende herefter (som 5. gangs kørsel) kører med en promille på  

 0,85, vil der alene ske betinget frakendelse, da de foregående kørsler ikke  

 har ført til betinget frakendelse af førerretten, jf. nedenfor under 4). Men  

 straffen vil - hvis der tillægges de tidligere domme den gentagelsesvirkning,  

 som der tillægges promillekørsel over 0,8 - være fængsel i (mindst) 60 dage.  

 Havde promillen ligget på 0,79, ville straffen have ligget på 14 dage, hvis  

 man antager, at dette er maksimumstraffen, jf. under 1, og ellers formentlig  

 20 dages hæfte.
3) Forholdet til færdselslovens § 53, stk. 2 Det siges - korrekt - i bemærkningerne til lovforslaget, at efter  

 bestemmelsen straffes for spirituskørsel, når der foreligger grove  

 kørselsfejl ved kørsel i intervallet 0,81-1,20, og at det ikke er udelukket  

 at anvende bestemmelsen i § 53, stk. 2, selv om promillen har været lavere  

 end den nuværende grænse på 0,81. Herefter hedder det:
»Efter retspraksis stilles der imidlertid skærpede krav til  

 årsagsforbindelsen mellem spiritusindtagelse og kørselsfejl, jo lavere  

 promillen er, og domstolene dømmer kun i ganske særlige tilfælde efter § 53,  

 stk. 2, ved lavere promiller end 0,81.« Herefter siges det, at § 53, stk. 2, forudsættes opretholdt med dets  

 nuværende anvendelsesområde.
 Det er fastslået ved Højesterets dom i U 1982 825, at en  

kørselsfejl  kun kan bevirke, at et forhold bedømmes som  

 spirituskørsel (i stedet for promillekørsel), hvis føreren »under  

 tilsidesættelse af væsentlige hensyn til færdselssikkerheden har voldt skade  

 på person eller ting eller fremkaldt fare herfor«.
Udtalelsen i bemærkningerne om, at der i retspraksis stilles skærpede krav  

 til årsagsforbindelsen mellem spiritusindtagelse og kørselsfejl, jo lavere  

 promillen er, for at der kan dømmes for overtrædelse af færdselslovens § 53,  

 stk. 2, er næppe holdbar.
Tidligere antog man ganske vist, at det skulle være  

 godtgjort, at en kørselsfejl havde sammenhæng med tiltaltes  

 spiritusindtagelse, men i nyere landsretspraksis antages det, at det ikke er  

 en betingelse for domfældelse efter færdselslovens § 53, stk. 2, at der  

 godtgøres en sammenhæng mellem spiritusindtagelse og kørselsfejlen, jf.
U  

 1996. 3 (V):
T, der kl. ca. 20.50 havde en promille, som kl. 21.36 udgjorde 1,02, havde  

 med mindst 150 km/t påbegyndt overhaling af en personbil og en bus og, da der  

 kom to modkørende personbiler, foretaget en blokadeopbremsning på 125 meter,  

 mens de modkørende måtte vige ud i rabatten.
I byretten var T frifundet for  

 spirituskørsel og alene straffet for promillekørsel og overtrædelse af  

 færdselslovens § 3, stk. 1, § 21, stk. 2, nr. 1, og § 42, stk. 1, nr. 2, med  

 en bøde på 6.000 kr.
Der var endvidere alene sket betinget frakendelse af  

 førerretten efter § 126, stk. 1, nr. 1 og 2. Landsretten tiltrådte, at T  

 havde tilsidesat væsentlige hensyn til færdselssikkerhed som anført i § 126,  

 stk. 1, nr. 1. Herefter og under hensyn til den konstaterede promille fandtes  

 tiltalte imidlertid også skyldig i spirituskørsel efter § 53, stk. 2, idet  

 det ikke kan anses for en betingelse herfor, at der påvises en vis sammenhæng  

 mellem spiritusindtagelsen og kørselsfejlen.  Straffen fandtes passende,  

 men førerretten frakendtes ubetinget i 1 år. (1 af de 6 voterende - der var  

 tale om en domsmandssag - stemte for at stadfæste byrettens dom). I en note  

 til dommen henvises til en dom afsagt af Vestre Landsret 2. maj 1995  

 (S-2054-94), hvori det bl.a. udtaltes: »Efter forarbejderne til den  

 nugældende affattelse af færdselslovens § 117 kan der - som det nogle gange  

 er sket i praksis - stilles krav om, at der skal være påvist en vis  

 sammenhæng mellem spiritusindtagelsen og kørselsfejlen.
Et krav herom ville i  

 øvrigt normalt ikke være hensigtsmæssigt, da kørselsfejl af nærmest enhver  

 art . . . begås også af personer, der ikke har indtaget spiritus, og en  

 nærmere klarlæggelse af årsagen til, at der er begået kørselsfejl, derfor  

 normalt ikke vil kunne ske med blot nogen grad af sikkerhed.« I skemaet i bemærkningerne til lovforslaget s. 13 omtales promillekørsel i  

 intervallet 0,51-0,80 »med skærpende omstændigheder«, og skærpende  

 omstændigheder må antages at foreligge, når der foreligger  

 »tilsidesættelse af væsentlige hensyn til færdselssikkerheden«,  

 altså samme kriterium som det, der bringer en promillekørsel ind under  

 færdselslovens § 53, stk. 2.
 Det er svært at se, hvilken plads der herefter er for en domfældelse efter  

 færdselslovens § 53, stk. 2, når promillen er under 0,81.
Færdselslovens § 53, stk. 2, er i øvrigt en problematisk bestemmelse, og  

 forholdet mellem § 53, stk. 1 og 3 på den ene side og § 53, stk. 2 på den  

 anden side har ofte givet anledning til vanskelige afgrænsningsproblemer.
I  

 Færdselsloven med Kommentarer (Waaben m.fl. 1992) argumenteres med styrke  

 for, at bestemmelsen ophæves, og at der i stedet for gives mulighed for  

 ubetinget frakendelse af førerretten ved promillekørsel under skærpende  

 omstændigheder.
Hvis det nu foreliggende lovforslag gennemføres, vil det  

 yderligere styrke argumentationen for en ophævelse af § 53, stk. 2.
 Der er således behov for, at § 53 i det hele underkastes en gennemgang med  

 henblik på en eventuel lovteknisk revision.
4) Frakendelsesspørgsmålet Efter lovforslaget skal promillekørsel i intervallet 0,51-0,80 ikke udløse  

 førerretsfrakendelse.
En promillekørsel i intervallet 0,51-0,80 vil derfor  

 næppe have gentagelsesvirkning på senere spritkørsel i henseede til  

 frakendelsesspørgsmålet.
Dette er sikkert i forhold til senere promillekørsel  

 i intervallet 0,81-1,20, idet færdselslovens § 126, stk. 2, nr. 3 og 4, (der  

 er uændret) som betingelse for gentagelsesvirkning på ny promillekørsel  

 kræver, at førerretten tidligere har været frakendt betinget, henholdsvis  

 ubetinget.
Efter færdselslovens § 125, jf. § 127, skal førerretten frakendes  

 ubetinget eller for bestandig for spirituskørsel.
Den gentagelsesvirkning,  

 der i praksis er tillagt tidligere afgørelser, er ikke lovbestemt, men er  

 fastlagt i praksis inden for de rammer, der er angivet i bestemmelserne.
 Imidlertid vil introduktionen af promillekørsel i intervallet 0,51-0,80  

 som helhed indebære et endnu mere indviklet sanktionssystem inden for  

 spritkørsel, end der er tale om i dag.
 Tænker man sig f.eks., at en person i år 0 kører med en promille på 0,76,  

 i år 1 med 2,25, i år 2 med 0,79 og i år 3 med en promille på 0,99, vil der i  

 år 3 i henseende til straffen foreligge et 4. gangstilfælde, men kun et 2.  

 gangstilfælde i relation til frakendelsesspørgsmålet.
5) Alkoholkoncentrationen i udåndingsluften som bevis for  

 spritkørsel Det siges i bemærkningerne til lovforslaget, at der i en række europæiske  

 lande anvendes apparater, der kan måle alkoholkoncentrationen i  

 udåndingsluft.
Disse såkaldte elektroniske udåndingsprøver erstatter i vidt  

 omfang blodprøver i sager om spiritus- og promillekørsel.
Det anføres, at  

 indførelse af sådant udstyr vil kunne frigøre ressourcer hos politiet.
Ved  

 forslaget bemyndiges trafikministeren til efter forhandling med  

 justitsministeren at indføre regler om udstyr til måling af udåndingsluften  

 samt ækvivalensregler om alkoholkoncentrationen i udåndingsluften i forhold  

 til alkoholkoncentrationen i blodet.
Det udtales, at de af trafikministeren  

 fastsatte ækvivalensregler skal lægges til grund af domstolene.
 Der foreslås i anledning af fremkomsten af elektroniske målere af  

 alkoholkoncentrationen i udåndingsluften en ændret formulering af  

 færdselslovens § 53, stk. 1 og stk. 3. Ændringen går ud på, at der foreligger  

 spritkørsel, ikke blot, når alkoholkoncentrationen i blodet overstiger en  

 bestemt værdi, men også ved en tilsvarende  alkoholkoncentrationen i  

 udåndingsluften.
 Endvidere skal trafikministeren efter forslaget efter forhandling med  

 justitsministeren fastsætte bestemmelser om, hvilke alkoholkoncentrationer i  

 udåndingsluften der svarer til alkoholkoncentrationen i blodet.
Denne del af lovforslaget må give anledning til principielle juridiske  

 betænkeligheder Dette havde ikke været tilfældet, hvis ændringen havde ført til en   

 udvidelse af gerningsindholdet af spritkørsel, således at der foreligger  

 spritkørsel, enten hvis alkoholkoncentrationen i blodet overstiger en  

 bestemt værdi, eller hvis alkoholkoncentrationen i udåndingsluften  

 overstiger en bestemt værdi.
 Når det imidlertid foreslås, at alkoholkoncentration i udåndingsluften  

 skal overstige en værdi, der svarer til den gældende grænse for  

 alkoholkoncentrationen i blodet, og at trafikministeren fastsætter  

 bestemmelser herom, som domstolene er bundet til at følge, er der i  

 realiteten tale om, at det foreslås, at domstolene skal være bundet af  

 trafikministerens bestemmeler om, hvad der skal til for, at det kan anses for  

 bevist, at gerningsindholdet er realiseret.
 Dette er i strid med det fundamentale princip om bevisbedømmelsens frihed,  

 hvorefter bedømmelsen af bevisernes vægt ikke er bundet ved lovregler, jf.  

 retsplejelovens § 896.
 De vanskeligheder, som forslaget giver anledning til, kan illustreres ved  

 følgende eksempel:
A bliver standset i sin bil af politiet og foretager en udåndingsprøve,  

 der efter trafikministerens ækvivalensbestemmelser svarer til en  

 alkoholpromille i blodet på 1,22. Han insisterer på at få taget en blodprøve,  

 og politiet overtales hertil.
Blodprøven viser en promille på 1,19.
6) Skærpet strafferamme for spiritus- og promillekørsel, hvorunder der  

 er anvendt et brugsstjålet køretøj I bemærkningerne anføres det, at førstegangs brugstyveri af en bil normalt  

 straffes med en bøde på 3.000 kr., og at brugstyveri i kombination med  

 sprituskørsel, der medfører frihedsstraf, normalt ikke medfører forhøjelse af  

 straffen.
Det anføres, at det er politiets erfaring, at der er højere risiko  

 for uheld, når der foregår spirituskørsel i en brugsstjålet bil.
Der foreslås  

 derfor en skærpelse af straffen (men ikke af frakendelsen) i den slags sager.  

 Lovgrundlaget for denne skærpelse foreslås formuleret som et sålydende nyt  

 stk. i § 117 (nyt stk. 4):
 »Spiritus- og promillekørsel, der foregår ved uberettiget brug af et  

 motorkøretøj . . ., jf. straffelovens § 293, stk. 1, straffes med bøde eller  

 under skærpende omstændigheder med hæfte eller fængsel indtil 1 år.
I bemærkningerne til lovforslaget anføres det, at forslaget lægger op til,  

 at der i tilfælde af spirituskørsel kombineret med brugstyveri skal ske en  

 skærpelse af straffen (men ikke frakendelsestiden) for spiritus- eller  

 promillekørsel til næste strafposition.
I bemærkningrne er det  

 strafniveau, som efter forslaget i de typiske tilfælde vil kunne komme i  

 anvendelse ved spiritus- og promillekørsel med brugsstjålet køretøj, gengivet  

 i et skema s. 18.
Der er ikke overensstemmelse mellem den foreslåede straffebestemmelse og  

 skemaet.
I 1. gangstilfælde uden skærpende omstændigheder er f.eks. straffen  

 for kørsel i intervallet 1,21-1,50 angivet til 10 dages hæfte, men efter  

 lovteksten skal der foreligge skærpende omstændigheder for, at der kan gives  

 hæftestraf.
Den almindelige straffehjemmel for 1. gangstilfælde af  

 spirituskørsel (uden brugstyveri) i § 117, stk. 1, er også begrænset til bøde  

 for så vidt angår intervallet 1,21-2,00. Derimod er der mulighed for  

 hæftestraf efter straffelovens § 293, stk. 1, men da den tilsigtede skærpelse  

 af straffeniveauet er knyttet til den foreslåede nye § 117, stk. 4, må denne  

 bestemmelse i sig selv give hjemmel til hæftestraf i det tilsigtede omfang,  

 hvis bemærkningerne skal give nogen fornuftig mening.
 Skal der være overensstemmelse mellem lovtekst og lovmotiver, må ordene  

 »eller under skærpende omstændigheder« herefter udgå, således at  

 lovteksten kommer til at lyde således:
»Spiritus- og promillekørsel, der foregår ved uberettiget brug af et  

 motorkøretøj . . ., jf. straffelovens § 293, stk. 1, straffes med bøde, hæfte  

 eller fængsel indtil 1 år.« 7) Skærpede sanktioner for kørsel uden at have erhvervet eller  

 generhvervet kørekort Lovgrundlaget herfor er formuleret i et nyt pkt. i § 117, stk. 4 (der  

 bliver stk. 5), som herefter lyder således:
»§ 117, stk. 5: Overtrædelse af . . . § 56, stk. 1 (føre motordrevet  

 køretøj uden kørekort) . . . og § 63 a (kørsel på registreringspligtig  

 knallert uden kørekort) straffes med bøde eller under skærpende  

 omstændigheder med hæfte eller fængsel indtil 1 år.
Ved udmåling af bøde for  

 overtrædelse af § 56, stk. 1, og § 63 a tages særligt hensyn til størrelsen  

 af en opnået eller tilsigtet økonomisk fordel.« Det fremgår af bemærkningerne, at formålet med denne skærpelse er, at  

 bødens størrelse som udgangspunkt i højere grad end i dag kommer til at stå i  

 forhold til de udgifter, der er forbundet med at erhverve eller generhverve  

 kørekørt.
På denne baggrund anses en bøde med et udgangspunkt på 5.000 kr.  

 som passende i førstegangstilfælde.
I modsætning til, hvad der er anført med  

 hensyn til standardbøden for promillekørsel i intervallet 0,51-0,80, udtales  

 der intet om, hvorvidt de almindelige regler for bødenedsættelse for  

 mindrebemidlede skal finde anvendelse.
Der opstilles i bemærkningerne til  

 lovforslaget, s. 19, en oversigt over den gældende praksis og den, der  

 forudsættes fulgt i forslaget.
Der er tale om en meget betydelig forhøjelse af bøden, og det synes som  

 anført forudsat, at 5.000 kr. er minimumstraffen uanset den tiltaltes  

 økonomiske forhold.
Hvis man forestiller sig en promillekørsel i intervallet  

 0,51-0,80 i et brugsstjålet køretøj (hvilket i sig selv giver en skærpet  

 bøde) foretaget af en person uden kørekort, bliver skærpelsen af bødestraffen  

 særligt iøjnefaldende, ikke mindst i betragtning af, at personer, der ikke  

 har erhvervet kørekort, og som brugsstjæler biler, som regel er helt unge  

 mennesker uden indtægter af betydning.
Det vil derfor ofte være helt  

 urealistisk at forestille sig, at den domfældte i en sådan situation vil være  

 i stand til at betale bøden.
8) Gennemførelsen af sanktionsændringerne i praksis Som det fremgår af det foregående, lægger lovforslaget og bemærkningerne  

 hertil op til, at der på væsentlige områder med et meget stort sagsantal skal  

 udvikles ny og ændret sanktionspraksis.
Det er af afgørende betydning for  

 anklagemyndigheden og domstolene, at denne praksis fastlægges så hurtigt og  

 effektivt som muligt, ikke mindst fordi vi befinder os på områder, hvor  

 særdeles mange sager afgøres ved bødeforlæg.
Den mest hensigtsmæssige måde at  

 klare de foreliggende problemer på (for så vidt angår sager om spiritus- og  

 promillekørsel) er formentlig, at den gældende cirkulæreskrivelse af 22. juni  

 1981 fra landsretspræsidenterne til byretterne om sanktionsfastsættelsen  

 efter 1. juli 1981 i sager om spriritus- og promillekørselen revideres og  

 udbygges med en opstilling over den sanktionspraksis, der vil blive fulgt af  

 landsretterne i standardsagerne inden for området spiritus- og promillekørsel  

 efter gennemførelsen af den foreslåede ændring af færdselsloven.
