Ankestyrelsens principafgørelse 161-10 om uarbejdsdygtighed - refusion - bredere vurdering - opsigelsesperiode Resume:
 Arbejdsgiver havde ikke ret til refusion fra det tidspunkt i opsigelsesperioden, hvor sygemeldte var i stand til at passe et andet passende arbejde end det, han var sygemeldt fra.
 Love:
Lov om sygedagpenge - lov nr. 563 af 9. juni 2006 - § 7 Afgørelse:
Afgørelse i sag om sygedagpengerefusion til arbejdsgiver vedrørende NN Ankestyrelsens Beskæftigelsesudvalg har i møde truffet afgørelse i arbejdsgiver Ps sag om afklaring praksis for, hvornår der foreligger uarbejdsdygtighed i en situation, hvor medarbejderen er opsagt.
Sagen er antaget som supplement til principafgørelserne D-23-08 og D-9-08.
Resultatet er  Arbejdsgiver P har ikke ret til sygedagpengerefusion efter 27. februar 2009 Vi er således kommet til samme resultat som Beskæftigelsesankenævnet i Statsforvaltningen V.
Begrundelsen for afgørelsen Arbejdsgiver Ps krav på sygedagpengerefusion er en afledet ret, som er betinget af at NN var berettiget til sygedagpenge efter 27. februar 2009.
 NN var efter en bredere vurdering ikke fuldt uarbejdsdygtig efter 27. februar 2009. Han var således i stand til at påtage sig andet passende arbejde, end det arbejde han var sygemeldt fra.
 Vi har lagt vægt på, at NN ved telefonsamtale 5. januar 2009 over for kommunen oplyste, at han ved psykologen havde fundet frem til, at han arbejdsmæssigt ikke skulle have for store ansvarsområder, da han ikke fik sagt fra og derved blev stresset.
Vi har endvidere lagt vægt på, at NN var sygemeldt fra 16. oktober 2008 og ifølge kommunens journalnotat af 5. januar 2009 forventede raskmelding senest ved udgangen af februar 2009. Han ville tage kontakt med sit forbund og komme ud af ansættelsesforholdet uden karantæne.
Han fandt god effekt af samtaler med psykolog og fandt at han snart var klar til arbejdsmarkedet.
 Vi har endelig lagt vægt på, at NN ved telefonsamtale 16. februar 2009 overfor kommunen oplyste, at han oplevede positiv fremgang, at han var begyndt at søge nyt job, og at han mente sig klar til at kunne varetage et job uden det samme ansvarsområde som hos arbejdsgiver P.
Bemærkninger til klagen Arbejdsgiver Ps hjælper har oplyst, at arbejdsgiver P har tilbudt sygemeldte job på lavere niveau, at sygemeldingen ikke var begrundet i forholdet til arbejdsgiver, men kun i forhold til stillingen som butikschef.
En sygemeldt er ikke forhindret i at søge arbejde under sygdom, og det kan ikke få konsekvenser for sygedagpengerefusionen.
 Vi skal hertil bemærke, at det forhold, at det af lægeerklæringen af 23. februar 2009 fremgår, at NN var uarbejdsdygtig grundet sygdom, set i forhold til sagens øvrige oplysninger ikke ændrer ved vurderingen af, at NN efter 27. februar 2009 kunne påtage sig andet passende arbejde end det han arbejde han var sygemeldt fra.
Oplysninger i sagen Vi har afgjort sagen på grundlag af:
 De oplysninger, som forelå da Beskæftigelsesankenævnet traf afgørelse i sagen  Beskæftigelsesankenævn afgørelse af 20. august 2009  Klagen til Ankestyrelsens Beskæftigelsesudvalg af 21. september 2009  Beskæftigelsesankenævnets genvurdering Kommunens afgørelse af 24. februar 2009:
 Stop for refusion til arbejdsgiver fra 27. februar 2009. NN er fuldt uarbejdsdygtig i forhold til sit job som butikschef hos arbejdsgiver P, men ikke i forhold til andet sælgerjob.
 Beskæftigelsesankenævnets afgørelse af 20. august 2009:
 Stadfæster kommunens afgørelse.
 Beskæftigelsesankenævnet har begrundet afgørelsen med, at NN ikke kan anses for fuldt uarbejdsdygtig.
 Arbejdsgiver Ps hjælper har klaget over Beskæftigelsesankenævnets afgørelse.
I klagen til Ankestyrelsen er det anført, at arbejdsgiver P har tilbudt sygemeldte job på lavere niveau, at sygemeldingen ikke begrundet i forholdet til arbejdsgiver, men kun i forhold til stillingen som butikschef.
En sygemeldt er ikke forhindret i at søge arbejde under sygdom, og det kan ikke få konsekvenser for sygedagpengerefusionen.
 Underinstansen har ved genvurdering bemærket, at afgørelsen fastholdes.
