Skriftlig fremsættelse (19. november 2019) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til Lov om ændring af lov om arbejdsmiljø, lov om ændring af lov om arbejdsmiljø og lov om arbejdsskadesikring (Gennemførelse af aftale om en ny og forbedret arbejdsmiljøindsats og ordnede forhold på arbejdsmarkedet m.v.) (Lovforslag nr.
L 65) Regeringen finder, at det skal være trygt, sikkert og sundt at gå på arbejde i Danmark.
Det er det allerede på mange arbejdspladser i dag.
Men alligevel er der for mange, der oplever at blive slidt ned eller syge af deres arbejde.
Der blev i april 2019 indgået en bred politisk aftale om en ny og forbedret arbejdsmiljøindsats og ordnede forhold på arbejdsmarkedet.
Formålet med aftalen er at styrke arbejdsmiljøindsatsen.
Aftalen bygger på anbefalinger fra Ekspertudvalget om udredning af arbejdsmiljøindsatsen.
 Med henblik på at styrke arbejdsmiljøindsatsen foreslås det, at der gennemføres følgende ændringer af arbejdsmiljøloven:
 - Arbejdsmiljørådet fastsætter fremover konkrete måltal for arbejdsmiljøindsatsen på brancheniveau.
 - Bestemmelsen om, at Arbejdstilsynet gennemfører risikobaserede tilsyn på baggrund af indeksmodel og stikprøver, ophæves, idet Arbejdstilsynet fremover vil benytte nye og forbedrede risikomodeller.
 - Der indføres mulighed for aftaler om forbedring af arbejdsmiljøet.
 - Rådgivningspåbud ændres til kompetencepåbud, så der tages højde for virksomhedernes forskellige behov for kompetenceopbygning.
 - Reglerne gøres mere klare og tydelige.
 - Ministeren bemyndiges til at indføre gebyr for skærpet tilsyn.
 - Grundbøden for materielle overtrædelser af arbejdsmiljøloven forhøjes.
 - Bøder ved alvorlige overtrædelser af arbejdsmiljøloven skærpes.
 - Der åbnes mulighed for at gennemføre forsøg i forhold til afgørelser m.v.
 - Arbejdstilsynets adgang til data fra andre myndigheder udvides, når det er nødvendigt af hensyn til udførelse af tilsynets opgaver.
 - Arbejdstilsynet får adgang til at videregive oplysninger til andre offentlige myndigheder.
 - Videncenter for Arbejdsmiljø nedlægges som en del af at gøre formidlingsindsatsen vedrørende arbejdsmiljø mere enstrenget og sammenhængende.
 Det foreslås desuden at ophæve revisionsbestemmelse fra 2015 vedrørende arbejdsmiljølovgivningens regler om arbejdsrelateret vold, trusler og anden krænkende adfærd, som finder sted uden for arbejdstid.
 Endelig foreslås en forsøgsbestemmelse på arbejdsskadeområdet, som giver adgang til at afprøve, hvilke indsatser der i praksis har den bedste effekt i forhold til, at personer med en arbejdsskade kan bevare tilknytningen til det ordinære arbejdsmarked.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
