 Udtalt, at et kreditoplysningsbureaus videregivelse af oplysninger til  

 en kommune kunne antages at have fundet sted i statistisk øjemed, jf. lov om  

 private registre § 4, stk. 3. Registertilsynet fandt imidlertid, at  

 undersøgelsen burde være gennemført i et statistisk miljø hos en uafhængig  

 enhed, f.eks. i *Danmarks *Statistik.
 På baggrund af omtale i dagspressen anmodede Registertilsynet et  

 kreditoplysningsbureau og en kommune om en redegørelse for en undersøgelse,  

 som kommunen i samarbejde med bureauet havde foretaget af, hvor mange af  

 kommunens debitorer i særligt udvalgte gældsgrupper der tillige var  

 registreret i det pågældende kreditoplysningsbureau.
 Kommunen havde på baggrund af en aftale med kreditoplysningsbureauet i en  

 prøveperiode haft terminaladgang til bureauets register.
Undersøgelsen blev foretaget ved, at den enkelte debitor af kommunen blev  

 kontrolleret i bureauets register.
Der blev herefter udfærdiget en konklusion  

 indeholdende antallet af sammenfald, optalt i talmæssig værdi og omregnet til  

 procentvise andele.
Konklusionens enkelte resultater kunne ikke henføres til  

 de personer, som indgik i undersøgelsen.
 Det var oplyst, at kommunen i øvrigt ikke i forbindelse med udførelsen af  

 undersøgelsen havde foretaget selvstændige registreringer i personhenførbar  

 form vedrørende enkeltpersoner i den kontrollerede personkreds, ligesom der  

 ikke var foretaget nogen form for edb-samkøring af kommunens og  

 kreditoplysningsbureauets registre.
 Det var endvidere oplyst, at kreditoplysningsbureauet ikke fik kendskab  

 til, hvilke personer kommunen havde søgt på.
 Registertilsynet udtalte efter sagens behandling på et møde i  

 *Registerrådet, at man fandt at kunne lægge til grund, at undersøgelsen  

 udelukkende tjente statistiske formål.
 Tilsynet fandt herefter, at kreditoplysningsbureauet lovligt havde kunnet  

 videregive de pågældende oplysninger i medfør af lov om private registre § 4,  

 stk. 3.
 Registertilsynet fandt dog, at undersøgelsen burde være blevet gennemført  

 i et statistisk miljø, uafhængigt af kommunen, f.eks. i *Danmarks *Statistik.
 (*1) Registertilsynets Årsberetning 1994 side 97.
