Skriftlig fremsættelse (10. januar 2013) Beskæftigelsesministeren (Mette Frederiksen):
 Herved tillader jeg mig for Folketinget at fremsætte:
Forslag til lov om ændring af lov om arbejdsmiljø og om ophævelse af lov om arbejdsmiljøcertifikat til virksomheder (Præcisering af anvendelsesområdet i forhold til psykisk arbejdsmiljø og overførelse af reglerne om certifikat til lov om arbejdsmiljø m.v.) (Lovforslag nr.
L 112) Formålet med lovforslaget er at præcisere, at arbejdsmiljøloven omfatter både det fysiske og det psykiske arbejdsmiljø. Lovforslaget udmønter det ene af de tre initiativer, som jeg lancerede i august 2012 om en styrket indsats for et bedre psykisk arbejdsmiljø.
 Arbejdsmiljøloven indeholder i § 1 en formålsbestemmelse, hvorefter det med loven tilstræbes at skabe et sikkert og sundt arbejdsmiljø, der til enhver tid er i overensstemmelse med den tekniske og sociale udvikling i samfundet.
§ 1 blev indført med arbejdsmiljøloven i 1975 og er ikke blevet ændret siden.
Det fremgår af bemærkningerne fra 1975 til § 1, at loven omfatter både det fysiske og det psykiske arbejdsmiljø. Da ingen skal være i tvivl om, at det er sådan, foreslås det præciseret direkte i lovteksten.
Lovforslaget har endvidere til formål at samle certifikatreglerne i arbejdsmiljølovgivningen samt at gennemføre mindre justeringer af arbejdsmiljøcertifikatordningen.
Endelig foreslås mindre strafferetlige og ordensmæssige ændringer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
