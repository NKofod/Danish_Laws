Skriftlig fremsættelse (9. februar 2023) Udlændinge- og Integrationsministeren (Kaare Dybvad Bek):
 Herved tillader jeg mig for Folketinget at fremsætte:
Forslag til lov om ændring af udlændingeloven (Styrket international rekruttering) (Lovforslag nr.
L 46) Den 29. juni 2022 indgik den tidligere regering (Socialdemokratiet) aftale om Styrket international rekruttering med Venstre, Socialistisk Folkeparti, Radikale Venstre, Det Konservative Folkeparti, Nye Borgerlige, Liberal Alliance og Kristendemokraterne.
Det fremgår af aftalen, at partierne er enige om at fremsætte forslag om en række tiltag til styrkelse af den internationale rekruttering, og at tiltagene ikke mindst skal ses i sammenhæng med den aktuelle situation med mangel på arbejdskraft.
 Der blev udskrevet valg til Folketinget den 5. oktober 2022, og aftalen er herefter bortfaldet.
Det følger af regeringsgrundlaget Ansvar for Danmark fra december 2022, at regeringen (Socialdemokratiet, Venstre og Moderaterne) vil gøre den indgåede aftale om styrket international rekruttering permanent.
Lovforslaget udmønter denne del af regeringsgrundlaget.
Lovforslaget indeholder forslag om en ny supplerende beløbsordning til håndtering af manglen på arbejdskraft.
Det bemærkes, at der  som følge af regeringsgrundlaget  med lovforslaget lægges op til, at den supplerende beløbsordning skal være permanent, selvom det af aftalen af 29. juni 2022 fremgår, at ordningen skal være midlertidig.
 Lovforslaget indeholder endvidere forslag om udvidelse af fast track-ordningen, således at kravet til antallet af fuldtidsansatte, som en virksomhed skal have ansat for at kunne blive certificeret til at benytte fast track-ordningen, skal nedsættes fra mindst 20 til mindst 10 fuldtidsansatte medarbejdere i Danmark.
 Herudover indeholder lovforslaget forslag om, at etableringskortet erstattes af et automatisk jobsøgningsophold på 3 år for visse udenlandske studerende.
 Lovforslaget indeholder også forslag om, at de fagligt afgrænsede a-kasser skal have mulighed for at indføre supplerende stillingsbetegnelser til positivlisten for personer med en videregående uddannelse gældende for hele landet inden for den enkelte a-kasses faglige område, og at de regionale arbejdsmarkedsråd skal have mulighed for at indføre supplerende stillingsbetegnelser på listen for deres respektive regionale områder, samt at stillinger på positivlisten fremover tidligst skal kunne udgå af listen efter to år.
 Endelig indeholder lovforslaget et forslag om at udvide Startup Denmark-ordningen, så en udenlandsk virksomhedsejer, der ønsker at åbne en filial i Danmark af en eksisterende virksomhed, får adgang til at søge opholdstilladelse efter ordningen, samt forslag om at præcisere i udlændingeloven, at udlændinge, der allerede har stiftet en selvstændig succesfuld virksomhed i Danmark, kan søge om opholdstilladelse gennem Startup Denmark med henblik på at drive virksomheden.
 Det foreslås, at lovforslaget træder i kraft den 1. april 2023.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
