Skriftlig fremsættelse (14. april 2021) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om en aktiv beskæftigelsesindsats, lov om organisering og understøttelse af beskæftigelsesindsatsen m.v., lov om aktiv socialpolitik, lov om social pension og lov om kompensation til handicappede i erhverv m.v. (Bedre ressourceforløb m.v.) (Lovforslag nr.
L 209) Lovforslaget justerer ressourceforløbsordningen for at skabe bedre ressourceforløb til gavn for landets udsatte borgere, således at flere personer i ressourceforløb får den rette og tidlige indsats, som skal hjælpe dem videre mod job eller uddannelse.
Lovforslaget indeholder desuden hjemmel til at fastsætte nærmere regler om, dels hvornår en sag om manglende indsats inden for de første 6 måneder skal forelægges for rehabiliteringsteamet og opgørelsen af indsatser, dels om retten til samtale med en sundhedskoordinator, vejledningen herom m.v.
 Lovforslaget udmønter Aftale om bedre ressourceforløb, der blev indgået af forligskredsen (S, V, RV, SF, K og LA) den 11. december 2020.
 Lovforslaget indeholder også en justering af reglerne om social pension, hvorefter tidligere udsendte, der er diagnosticeret med PTSD, belastnings- og stressrelaterede lidelser udover PTSD, angst, depression, personlighedsforstyrrelser, misbrug, søvnforstyrrelser, andre psykiatriske lidelser og komorbide lidelser, undtages fra at kunne få frakendt førtidspension i tilfælde af varigt forbedret arbejdsevne.
 Denne del af lovforslaget udmønter således udspil om wildcard til veteraner.
 Lovforslaget indeholder desuden en konsekvensrettelse som følge af udvidelsen af målgrupperne for obligatorisk digital selvbooking af jobsamtaler i lov om en aktiv beskæftigelsesindsats pr. 1. januar 2021. Konsekvensrettelsen sker i sanktionsbestemmelsen i lov om en aktiv socialpolitik § 37, stk. 3, hvorefter uddannelsesparate og aktivitetsparate modtagere af uddannelses- eller kontanthjælp m.v. kan sanktioneres ved udeblivelse fra jobsamtale m.v., som personen selv har booket digitalt.
Endeligt indeholder lovforslaget en konsekvensændring i lov om kompensation til handicappede i erhverv m.v.
Det skyldes at loven ikke blev konsekvensændret i forbindelse med lovændringen fra 1. januar 2021, der samlede, styrkede og forenklede indgangen til korte erhvervsrettede kurser. Ændringen skal sikre, at muligheden for at yde støtte til personlig assistance til sygedagpengemodtagere, revalidender og førtidspensionister under opkvalificering i forbindelse med ansættelse uden løntilskud bliver den samme som før 1. januar 2021.
 Det foreslås, at den del af lovforslaget, der vedrører justeringer af ressourceforløb, træder i kraft den 1. januar 2022 af hensyn til kommunernes implementering og det forventede efterslæb fra nedlukningen af beskæftigelsesindsatsen som følge af covid-19. Det foreslås videre, at ikrafttrædelsesdatoen for wildcard til veteraner, konsekvensrettelsen i lov om aktiv socialpolitik § 37, stk. 3, samt konsekvensrettelsen i lov om kompensation til handicappede i erhverv m.v. træder i kraft den 1. juli 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
