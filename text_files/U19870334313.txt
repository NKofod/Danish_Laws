 En arbejdsgiverorganisation og et fagforbund var på et mæglingsmøde  

 enedes om, at en arbejdsgiver skulle betale 81.000 kr. til forbundet som  

 erstatning og bod for uberettiget afskedigelse af en sikkerhedsrepræsentant.  

 Den pågældende var valgt som sikkerhedsrepræsentant på en generalforsamling i  

 vedkommende klub, og arbejdsgiveren havde fået meddelelse om valget af  

 fagforeningen, som endvidere havde meddelt, at den havde godkendt valget.
Efter mæglingsmødet blev arbejdsgiveren bekendt med, at reglerne i  

 parternes hovedoverenskomst om valg af tillids- og sikkerhedsrepræsentanter  

 ikke var fulgt ved valget af den nu afskedigede sikkerhedsrepræsentant, og de  

 81.000 kr. krævedes herefter tilbagebetalt.
Arbejdsretten gav  

 arbejdsgiverforeningen medhold heri med bemærkning bl.a., at den tilsidesatte  

 regel i hovedoverenskomsten var klar og utvetydig, og at fagforeningen som  

 den, der efter hovedoverenskomsten skulle godkende valget, måtte være nærmest  

 til at undersøge, om de formelle betingelser for valget var opfyldt.
Derimod  

 fandtes fagforeningens undladelse af at foretage en sådan undersøgelse ikke  

 at have været bodspådragende.
Efter mæglingsmødet blev firmaet bekendt med, at reglerne for valg af  

 tillids- og sikkerhedsrepræsentanter i Hovedoverenskomstens § 17, herunder  

 reglen om, at valget kun er gyldigt, når flere end en trediedel af de i  

 firmaet beskæftigede arbejdere har stemt for vedkommende, ikke var fulgt ved  

 valget den 21. april 1984 af Jørgen Lund til sikkerhedsrepræsentant.
Med  

 henvisning hertil anmodede Danske Vognmænd i skrivelse af 23. november 1984  

 forbundet om at undersøge, om det forholdt sig således, at Chaufførernes  

 Fagforening i Kolding - der den 15. maj 1984 havde underrettet firmaets  

 Kolding afdeling om valget og fagforeningens godkendelse af dette -  

 »skulle have godkendt valg af en sikkerhedsrepræsentant, uagtet valget  

 ikke opfyldte Hovedoverenskomstens formelle betingelser.« Anmodningen gav anledning til en brevveksling mellem forbundet og Danske  

 Vognmænd, der begærede sagen genoptaget ved afholdelse af et nyt  

 mæglingsmøde.
Senest i skrivelse af 12. marts 1985 afviste forbundet  

 imidlertid at foretage sig yderligere i sagen.
Det hedder i skrivelsen:
»Vi har modtaget Danske Vognmænds skrivelse af 1. marts 1985  

 vedrørende valg af sikkerhedsrepræsentant hos I.A.T. .......I den anledning  

 skal vi anføre, at firmaet ikke har gjort indsigelse ved valget af  

 sikkerhedsrepræsentanten, som vor afdeling, Chaufførernes Fagforening i  

 Kolding, i henhold til Hovedoverenskomsten, § 17, stk. 3, den 15. maj 1984  

 skriftligt har meddelt firmaet.
I øvrigt er sagen blevet behandlet ved et  

 organisationsmøde den 31. oktober 1984, hvor der heller ikke fra  

 arbejdsgiverpartens side blev gjort indsigelse mod valget af  

 sikkerhedsrepræsentanten.
Det nævnte organisationsmødereferat, som i øvrigt  

 er underskrevet af såvel Danske Vognmænd som firmaet, forbundet og forbundets  

 afdeling, er til fuld og endelig afgørelse af sagen, hvorfor forbundet  

 betragter sagen som endeligt afsluttet, hvilket betyder, at forbundet ikke  

 ser noget formål med at afholde yderligere møder i den nævnte sag.« Med henvisning hertil begærede Danske Vognmænd i skrivelse af 1. maj 1985  

 til Landsorganisationen i Danmark fællesmøde afholdt med henblik på sagens  

 indbringelse for Arbejdsretten.
I en udateret skrivelse, modtaget hos Danske  

 Vognmænd den 6. maj 1985, meddelte Landsorganisationen i Danmark imidlertid,  

 at såvel organisationen som forbundet betragtede sagen som afsluttet, idet  

 »sagen endeligt er afgjort på mæglingsmødet den 31. oktober 1984, hvor  

 parterne med deres underskrifter har tilsluttet sig forliget.« Ved klageskrift af 30. maj 1985 indbragte Danske Vognmænd herefter sagen  

 for Arbejdsretten med påstand om, at Landsorganisationen i Danmark og Specialarbejderforbundet i Danmark  

 skulle tilpligtes at deltage i fornyet mægling i sagen på grundlag af de  

 efter mæglingsmødet den 31. oktober 1984 fremkomne yderligere oplysninger, og at Landsorganisationen i Danmark og Specialarbejderforbundet i Danmark  

 skulle idømmes en alvorlig bod for tilsidesættelse af § 1 i Norm for regler  

 for behandling af faglig strid, hvorefter mægling i alle tilfælde skal  

 foretages, såfremt en af parterne forlanger det.
 Ved et forberedende retsmøde i Arbejdsretten den 24. oktober 1985 blev  

 sagen udsat på afholdelse af mæglingsmøde.
 Mæglingsmødet blev afholdt den 19. december 1985. I referatet fra mødet  

 hedder det:
 »Parterne drøftede spørgsmålet om hvorvidt den tidligere  

 sikkerhedsrepræsentant i virksomheden var lovligt valgt iht.  

 Hovedoverenskomstens § 17. Fra DVs side blev påstået, at Jørn Lund ikke  

 lovligt var valgt til sikkerhedsrepræsentant på virksomheden, hvorfor man  

 krævede tilbagebetaling af tidligere pålagt erstatning for uberettiget  

 afskedigelse samt bod i alt kr. 81.000,00.
SID påstod at sagen var endeligt afsluttet da firmaet på intet tidspunkt  

 har gjort indsigelse mod valget af Jørn Lund, ligesom sagen jfr.  

 mødereferatet af 31. oktober 1985 er afsluttet til fuld og endelig afgørelse,  

 hvorfor sagen tilbagevises til Arbejdsretten.« Sagen blev herefter drøftet ved et fællesmøde den 24. januar l986, hvor  

 parterne fastholdt de under mæglingsmødet tilkendegivne standpunkter.
 Ved kontinuationsklageskrift af 31. januar 1986 har klagerne herefter  

 begæret sagen videreført for Arbejdsretten og har nedlagt følgende endelige  

 påstande:
 Landsorganisationen i Danmark/Specialarbejderforbundet i Danmark  

 tilpligtes at tilbagebetale 81.000 kr. til Danske Vognmænd, og  

 Landsorganisationen i Danmark/Specialarbejderforbundet i Danmark tilpligtes  

 at betale en efter rettens skøn fastsat bod for det begåede overenskomstbrud.
 De indklagede har påstået frifindelse.
 De i parternes Hovedoverenskomst § 17 fastsatte regler om valg af  

 tillidsmand - der finder tilsvarende anvendelse på valg af  

 sikkerhedsrepræsentant - indeholder under stk. 3 bl.a. følgende bestemmelser:
»Valget af tillidsmand skal finde sted på en sådan måde, at alle  

 arbejdere som er beskæftiget i virksomheden eller afdelingen på  

 valgtidspunktet, sikres mulighed for at kunne deltage i valget, der kun er  

 gyldigt, når flere end en trediedel af de der beskæftigede arbejdere har stemt for  

 vedkommende.
Valget er iøvrigt ikke gyldigt, før det er blevet godkendt af  

 Specialarbejderforbundet i Danmark's afdeling og af denne meddelt arbejdsgiveren, der dog er berettiget til at gøre  

 indsigelse mod valget overfor forbundet.« Valget af Jørgen Lund til sikkerhedsrepræsentant blev foretaget under den  

 ordinære generalforsamling den 21. april 1984 i I.A.T.
Klubben, Kolding  

 afdeling, der er stiftet i 1981. Af klubbens vedtægter fremgår blandt andet,  

 at et af klubbens formål er at være bindeled mellem fagforeningen og  

 medlemmerne, at alle chauffører, som kører ved I.A.T., Kolding afdeling, skal  

 være medlem af klubben, og at klubbens bestyrelse består af 3 mand, af hvilke  

 den til enhver tid værende tillidsmand samt sikkerhedsrepræsentanten altid er  

 medlemmer af klubbestyrelsen, tillidsmanden som formand.
Af referatet fra den ordinære generalforsamling i klubben den 21. april  

 1984 fremgår blandt andet, at kun 16 af de i alt 44 medlemmer deltog i  

 generalforsamlingen.
Ved valget af sikkerhedsrepræsentant opnåede Jørgen Lund  

 8 stemmer, i første valgomgang af i alt 16 afgivne stemmer, ved omvalget af i  

 alt 15 afgivne stemmer.
Jørgen Lund ansås herefter for nyvalgt som  

 sikkerhedsrepræsentant.
 Meddelelse om valget blev sendt til firmaets Kolding afdeling ved  

 skrivelse af 15. maj 1984 fra Chaufførernes Fagforening i Kolding, hvori det  

 hedder:
»Vedr. valg af sikkerhedsrepræsentant.
Ved et møde afholdt den 21.  

 april 1984, har de i Deres firma beskæftigede Chauffører til deres  

 sikkerhedsrepræsentant valgt Jørgen Lund, Engløkke 11 sdr.
Bjært, istedet for  

 Gunner Sørensen.
Valget er godkendt i Chaufførernes Fagforening og hermed  

 meddelt arbejdsgiveren.« Klagerne har til støtte for påstandene anført, at valget den 21. april  

 1984 af Jørgen Lund til sikkerhedsrepræsentant klart var ugyldigt, allerede  

 fordi det efter Hovedoverenskomstens § 17, stk. 3, er en egentlig  

 gyldighedsbetingelse for valget, at flere end en tredjedel af de beskæftigede  

 chauffører stemte for ham, og han ved valget kun opnåede 8 af 44 mulige  

 stemmer.
Formålet med den indsigelsesret mod valget, som ved  

 Hovedoverenskomsten er tillagt arbejdsgiveren, er ikke at vælte ansvaret for,  

 om de formelle betingelser for valget er overholdt, over på arbejdsgiveren.  

 Ansvaret herfor påhviler vedkommende forbundsafdeling, som efter  

 Hovedoverenskomsten skal godkende valget.
Arbejdsgiveren må derimod kunne  

 forlade sig på, at de formelle valgregler er overholdt.
Hovedoverenskomsten  

 pålægger således forbundets afdelinger en retlig forpligtelse til at  

 undersøge, om reglerne er iagttaget, inden meddelelsen om valget sendes til  

 arbejdsgiveren.
Tilsidesættes denne forpligtelse, er valget ugyldigt.
I den  

 foreliggende sag blev firmaet først efterfølgende bekendt med referatet fra  

 generalforsamlingen den 21. april 1984 og dermed klar over, at valget af  

 Jørgen Lund var ugyldigt.
Jørgen Lund havde derfor ikke krav på den udvidede  

 beskyttelse, som tilkommer en lovligt valgt sikkerhedsrepræsentant.
Med  

 henvisning hertil ønsker firmaet de 81.000 kr. tilbagebetalt, som man  

 forligsmæssigt indgik på at betale i erstatning og bod ved mæglingsmødet den  

 31. oktober 1984. Det er vel rigtigt, at man som udgangspunkt må være  

 forpligtet af et sådant forlig.
Særlige forhold kan imidlertid føre til en  

 anden løsning.
Dette er tilfældet her, hvor afdelingen har tilsidesat den  

 forpligtelse, man efter overenskomsten har til at undersøge, om de formelle  

 betingelser for valget var opfyldt.
Der må derfor ske tilbagebetaling af de  

 81.000 kr., der er betalt under urigtige forudsætninger, og der må pålægges  

 bod for den skete tilsidesættelse af forpligtelsen efter Hovedoverenskomstens  

 § 17, stk. 3.
De indklagede har anført, at den adgang til at gøre indsigelse mod valget  

 af en tillids- eller sikkerhedsrepræsentant, som ved Hovedoverenskomsten er  

 tillagt arbejdsgiveren, også giver denne ret til at blande sig i, om valget  

 formelt er i orden.
Retten må imidlertid udnyttes med det samme og ikke først  

 lang tid efter, at valget er afholdt og meddelelse herom sendt til  

 arbejdsgiveren.
Her fandt valget sted i april 1984, meddelelse herom blev  

 fremsendt i maj s.å., hvorefter den pågældende blev afskediget i september  

 s.å.
Først efter at der i oktober s.å. var indgået forlig om betaling af  

 81.000 kr. til fuld og endelig afgørelse af sagen, fremkom der i november  

 s.å. indsigelse mod valgets gyldighed fra arbejdsgiveren.
Under disse  

 omstændigheder var den pågældende sikkerhedsrepræsentant beskyttet af de  

 særlige regler om afskedigelse af tillids- og sikkerhedsrepræsentanter på det  

 tidspunkt, da afskedigelsen fandt sted, idet han i perioden indtil da af alle  

 i firmaet blev anset for at være valgt sikkerhedsrepræsentant, og indsigelse  

 mod valget først fremkom efter afskedigelsen.
Ved ikke at udnytte retten til  

 indsigelse tidligere har firmaet fortabt denne ret og må derfor fortsat være  

 forpligtet af det ved mæglingsmødet den 31. oktober 1984 aftalte.
 Arbejdsretten skal udtale:
Valget den 21. april 1984 af Jørgen Lund til sikkerhedsrepræsentant i  

 firmaets Kolding afdeling skete under tilsidesættelse af den klare og  

 utvetydige regel i Hovedoverenskomstens § 17, stk. 3, hvorefter valget kun er  

 gyldigt, når flere end en tredjedel af de i afdelingen beskæftigede har stemt  

 for ham.
Uanset at firmaets indsigelse mod valget på grund af ukendskab til  

 den skete tilsidesættelse af denne regel først fremkom i november 1984 ca. 6  

 måneder efter, at firmaet medio maj 1984 havde fået meddelelse om valget, har  

 den særlige tillidsmandsbeskyttelse, der også omfatter  

 sikkerhedsrepræsentanter, herefter ikke været gældende for Jørgen Lund, da  

 denne blev afskediget i september 1984.
Den ved mæglingsmødet den 31. oktober 1984 indgåede aftale, hvorved  

 firmaet forpligtede sig til at betale i alt 81.000 kr. til forbundet i  

 erstatning og bod for uberettiget afskedigelse af Jørgen Lund, havde efter  

 det foreliggende til forudsætning, at denne som lovligt valgt  

 sikkerhedsrepræsentant nød tillidsmandsbeskyttelse.
Da denne forudsætning  

 efter det anførte har vist sig at være urigtig, bliver det for  

 tilbagebetalingskravet afgørende, om forbundet eller firmaet må anses for  

 nærmest til at bære risikoen herfor.
Som bestemmelserne i Hovedoverenskomstens § 17, stk. 3, er udformet,  

 findes risikoen at måtte påhvile forbundet, hvis lokale afdeling skal  

 »godkende« valget og sende meddelelse herom til arbejdsgiveren, før  

 valget kan blive gyldigt.
Med denne formulering måtte firmaet ved modtagelsen  

 af meddelelsen om valget af Jørgen Lund til sikkerhedsrepræsentant naturligt  

 gå ud fra, at fagforeningen som den, der skulle godkende valget og derfor var  

 nærmest til at undersøge, om de formelle betingelser for dette var opfyldt,  

 havde foretaget en sådan undersøgelse og konstateret, at dette var tilfældet.  

 Hovedskylden for, at betalingen af de 81.000 kr. skete under forkerte  

 forudsætninger, falder således på forbundet og dets afdeling i Kolding.  

 Kravet om tilbagebetaling af det omhandlede beløb - et krav, der må afgøres i  

 overensstemmelse med den almindelige civilretlige praksis på dette område -  

 tages derfor til følge som nedenfor nærmere bestemt.
For så vidt angår påstanden om bod bemærkes, at den omstændighed, at  

 valgets gyldighed efter Hovedoverenskomstens § 17, stk. 3, er betinget af  

 afdelingens godkendelse, ikke findes at pålægge afdelingen en sådan klar og  

 ubetinget forpligtelse til at undersøge omstændighederne i forbindelse med  

 valgets afholdelse, at undladelsen af at foretage en sådan nærmere  

 undersøgelse kan anses for brud på overenskomsten.
De indklagedes påstand om  

 frifindelse tages derfor for så vidt til følge.
 T h i k e n d e s f o r r e t :
 Det indklagede forbund, Specialarbejderforbundet i Danmark, skal inden 14  

 dage tilbagebetale 81.000 kr. til det klagende firma I.A.T., Kongensgade 114,  

 Esbjerg.
 De indklagede, Landsorganisationen i Danmark for Specialarbejderforbundet  

 i Danmark, frifindes for den af klagerne, Danske Vognmænd,  

 Hovedorganisationen af 1985, for I.A.T., Kongensgade 114, Esbjerg, nedlagte  

 bodspåstand.
 I sagsomkostninger betaler de indklagede 2.000 kr. til Arbejdsretten.
