 Erstatningsansvarslovens § 4  à conto godtgørelse for varigt mén, nævnets j.nr. 11-520-19848 m.fl.
Skadevolder, som var ansøgernes far og ægtefælle blev idømt 1 år og 3 måneders fængsel for bl.a. overtrædelse af straffelovens § 245, stk. 1, og § 260, stk. 1, nr. 1, ved igennem en længere årrække at have mishandlet sine 3 drenge ved utallige gange at have udøvet simpel vold samt ulovlig tvang mod drengene, tiltænkt som afstraffelse med henblik på opdragelse.
Skadevolder havde blandt andet slået med flad hånd i ansigtet og på kroppen, revet dem i ørerne, i nogle tilfælde slået dem med knyttet hånd i ansigtet og på kroppen samt slået dem med et bælte på kroppen.
 Skadevolderen blev derudover dømt for overtrædelse af straffelovens § 266 ved overfor sin ægtefælle i forbindelse med volden udøvet overfor drengene, at have truet hende med at tage livet af hende, samt truet hende med, at han ville slå hende ihjel, såfremt hun forlod ham.
Ansøgerne søgte blandt andet om godtgørelse for svie og smerte samt krænkelsesgodtgørelse.
Der var ikke indsendt dokumentation for, at ansøgerne havde været sygemeldte som følge af volden og truslerne.
Erstatningsnævnet tilkendte på det foreløbige grundlag et á conto beløb på 10.000 kr. pr. person.
Samtidig hermed forelagde nævnet sagen for Arbejdsskadestyrelsen med henblik på vurdering af et eventuelt varigt mén og tilkendegav, at yderligere godtgørelse og erstatning ville afvente en udtalelse fra Arbejdsskadestyrelsen om, hvorvidt ansøgerne måtte antages at have pådraget sig varige mén som følge af voldsforløbet.
