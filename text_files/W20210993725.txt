Arbejdsmiljøklagenævnet fastholdt afgørelse med påbud om at sikre indretningen af et patientkøkken (psykisk arbejdsmiljø - vold og trusler om vold - patientkøkken - knive - indrettet - komme i sikkerhed) Resume Arbejdsmiljøklagenævnet vurderede, at patientkøkkenet på et psykiatrisk center ikke var indrettet, så der var betryggende mulighed for, at de ansatte kunne komme i sikkerhed ved voldsepisoder eller tilløb hertil.
Nævnet lagde vægt på, at patienterne på afsnittet lider af alvorlige psykiske sygdomme.
De fleste har et misbrug af psykoaktive stoffer under indlæggelsen, hvilket kan øge risikoen for uforudsigelig adfærd.
Nogle kan desuden optræde meget truende og blive voldsomme, hvilket kan ske uden varsel.
Nævnet lagde også vægt på, at de ansatte arbejdede i patientkøkkenet sammen med patienterne.
Køkkenet var indrettet, så det havde én adgangsvej og et køkkenbord ud fra væggen midt i lokalet, hvilket gav en blind krog uden flugtmulighed.
På tidspunktet for tilsynsbesøget arbejdede en ansat i denne krog og skulle derfor passere patienten for at komme ud af lokalet.
 Ledelsens oplysning om, at det kun var patienter med BVC-score (Brøset Violence Checklist), der havde adgang til køkkenet, kunne ikke føre til et andet resultat, da BVC-score ikke i alle tilfælde er fuldt tilstrækkeligt til at identificere og forebygge en risiko for vold mod de ansatte.
 Afgørelsen blev truffet af et enigt nævn.
Den konkrete afgørelse [Adressat udeladt] I har klaget over Arbejdstilsynets afgørelse af den 26. marts 2021 om at sikre indretning af køkken.
 Arbejdsmiljøklagenævnet har nu afgjort sagen på møde den 28. september 2021.
 Resultatet er:
  Arbejdsmiljøklagenævnet fastholder Arbejdstilsynets afgørelse af 26. marts 2021 med påbud til jer om straks at sikre, at patientkøkkenet på [afsnit udeladt], på [afdeling udeladt], Psykiatrisk Center [sted udeladt] er indrettet, så ansatte har betryggende mulighed for at komme i sikkerhed ved voldsepisoder i arbejdet eller tilløb hertil.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejdet med patienter på [afsnit udeladt], Psykiatrisk Center [sted udeladt], på tilsynstidspunktet ikke var planlagt, tilrettelagt og udført, så det var sikkerhedsmæssigt fuldt forsvarligt.
 Nævnet vurderer, at patientkøkkenet på [afsnit udeladt] ikke var indrettet, så der var betryggende mulighed for, at de ansatte kunne komme i sikkerhed ved voldsepisoder eller tilløb hertil.
Hvad er afgørende for resultatet Nævnet lægger vægt på, at patienterne på afsnittet lider af alvorlig psykisk sygdom.
De kan være psykotiske, og 80-90 procent har et misbrug af psykoaktive stoffer under indlæggelsen, hvilket kan øge risikoen for uforudsigelig adfærd.
Flere patienter har dom til behandling, heraf nogle for personfarlig kriminalitet.
Nogle kan optræde meget truende og blive meget voldsomme, hvilket kan ske uden varsel.
Nævnet lægger desuden vægt på, at Arbejdstilsynet konstaterede, at to ansatte arbejdede i patientkøkkenet sammen med en patient.
Der blev arbejdet med køkkenknive (bladlængde ca. 20 cm). Køkkenet var indrettet, så det havde én adgangsvej og et køkkenbord ud fra væggen midt i lokalet, hvilket gav en blind krog uden flugtmulighed.
En ansat arbejdede i denne krog og derfor skulle passere patienten for at komme ud af lokalet.
 Ledelsen oplyste, at arbejdet med patienter i patientkøkkenet er en del af de daglige opgaver på [afsnit udeladt].
Nævnet lægger endvidere vægt på, at det blev oplyst, at de ansatte bliver udsat for vold og trusler.
Der var et konkret eksempel fra januar 2021, hvor en patient, som ellers var rolig og glad, pludselig blev psykotisk og gik direkte efter en ansat og slog denne hårdt i hovedet med sin albue.
Nævnet er opmærksom på, at I har anført, at når patienter får adgang til patientkøkkenet med ansatte er det efter, at de er Brøset scoret.
Denne procedure er en fast del af de ansattes faglige vurdering i det daglige arbejde.
Det kan ikke føre til et andet resultat.
Nævnet er enig med Arbejdstilsynet i, at risikovurderingen af beboerne med BVC-score (Brøset Violence Checklist) ikke i alle tilfælde er fuldt tilstrækkeligt til at identificere og forebygge en risiko for vold mod de ansatte fra patienterne på [afsnit udeladt].
Det kan være nødvendigt i forebyggelsen også at tage højde for, at patienterne pludselig kan ændre adfærd som følge af psykose eller ved misbrug af psykoaktive stoffer under indlæggelsen.
Om reglerne Det følger af arbejdsmiljøloven, at arbejdet skal planlægges, tilrettelægges og udføres, så det sikkerheds- og sundhedsmæssigt er fuldt forsvarligt.
 Det følger af reglerne om psykisk arbejdsmiljø, at arbejdsstedet ved risiko for arbejdsrelateret vold i arbejdet skal indrettes, så der er betryggende mulighed for, at ansatte kan komme i sikkerhed ved voldsepisoder eller tilløb hertil.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdsrelateret vold  § 28, i bekendtgørelse nr. 1406 af 26. september 2020 om psykisk arbejdsmiljø Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 § 38. . . .
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1406 af 26. september 2020 om psykisk arbejdsmiljø Kapitel 3 Særlige bestemmelser om enkelte påvirkninger i det psykiske arbejdsmiljø Arbejdsrelateret vold i arbejdet § 28. Ved risiko for arbejdsrelateret vold i arbejdet skal arbejdsstedet indrettes således, at der er betryggende mulighed for, at ansatte kan komme i sikkerhed ved voldsepisoder eller tilløb hertil.
Er det ved arbejde omfattet af bekendtgørelse om skiftende arbejdssteders indretning ikke muligt eller rimeligt at ændre på indretningen af arbejdsstedet, skal der træffes andre forholdsregler, der giver betryggende mulighed for, at ansatte kan komme i sikkerhed ved voldsepisoder eller tilløb hertil.
