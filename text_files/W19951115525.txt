 Udtalt, at visse oplysninger ikke må videregives som selvstændige  

 oplysningstyper af summarisk karakter, hverken i bredere kreditbedømmelser  

 eller som summariske oplysninger, medmindre betingelserne i lovens § 12, stk.  

 3, er opfyldt.
 Endvidere udtalt, at oplysninger om insolvenserklæring ikke må angives  

 i et bogprodukt, som alene udgives een gang årligt.
Endelig udtalt, at flere registreringsformer vedrørende samme forhold  

 ikke må bevirke, at forholdet står registreret i mere end 5 år i alt I forbindelse med en inspektion hos et kreditoplysningsbureau blev det  

 oplyst, at bureauets anmærkningsfil, som er en del af bureauets  

 virksomhedsdatabase, indeholdt følgende oplysningstyper: inkasso, afskrevet  

 fordring, betalingsstandsningsrygte, betalingsstandsning, frivilligt forlig,  

 gældssanering, insolvenserklæring og konkursrygte.
Oplysningerne i  

 anmærkningsfilen blev videregivet bl.a. til abonnenter på disketter.  

 Disketterne indeholdt udover de ovenfor anførte oplysningstyper følgende  

 oplysningstyper: uindfriet veksel, retslig inkasso, misligholdt forlig,  

 frivillig akkord, frivillig akkord misligholdt og arrest.
 Registertilsynet udtalte i den forbindelse, at angivelsen/videregivelsen  

 af oplysninger om inkasso, herunder retslig inkasso, afskrevet fordring,  

 frivilligt forlig, herunder misligholdt forlig, insolvenserklæring samt  

 uindfriet veksel, som selvstændige oplysninger i bureauets produkter, alene  

 vil kunne ske, såfremt betingelserne i lov om private registre § 12, stk. 3,  

 er opfyldt.
 Registertilsynet udtalte endvidere, at det samme gælder, uanset om de  

 nævnte oplysninger videregives sammen med andre regnskabsoplysninger i en  

 bredere kreditbedømmelse, eller om der i et kreditprodukt alene foretages en  

 ja/nej markering af, hvorvidt der er anmærkninger vedrørende et af de anførte  

 forhold.
 For så vidt angår oplysningstyperne "betalingsstandsningsrygte"  

 og "konkursrygte", udtalte Registertilsynet, at det ikke kan  

 antages at være i overensstemmelse med lov om private registre § 9, stk. 1,  

 at registrere den slags oplysningstyper.
 Registertilsynet lagde i den forbindelse vægt på, at registreringer i et  

 kreditoplysningsbureau bør være af så objektiv karakter som muligt, hvilket  

 tilsynet ikke fandt var tilfældet for så vidt angik de pågældende  

 oplysningstyper, som i sig selv gav udtryk for at være baseret på rygter.
 Vedrørende registrering af oplysninger om betalingsstandsning bemærkede  

 Registertilsynet, at tilsynet ved cirkulæreskrivelse af 17. marts 1989 (jf.  

 årsberetning 1988, side 291 ff.) til samtlige kreditoplysningsbureauer i  

 Danmark havde udtalt, at oplysninger om betalingsstandsning ikke må  

 videregives i summarisk form.
Under inspektionen blev det endvidere oplyst, at kreditoplysningsbureauet  

 en gang årligt udgav et kreditprodukt i bogform til faste abonnenter, som  

 indeholdt oplysninger om den enkelte virksomhed, herunder oplysninger i  

 kodeform om officielle anmærkninger/registreringer.
Produktet indeholdt  

 endvidere en forklaring på visse typer koder (f.eks. om virksomheden havde  

 afgivet insolvenserklæring), der angav, hvorfor kreditoplysningsbureauet ikke  

 havde kunne fastsætte en rating for en virksomhed.
 Oplysningerne i bogen blev tillige videregivet til abonnenter telefonisk.
 Registertilsynet udtalte i den forbindelse, at oplysninger om skyldforhold  

 i form af koder for officielle anmærkninger eller forklaringer for manglende  

 ratingangivelser, kun lovligt kan anføres i summarisk form i en udgivelse som  

 den ovenfor beskrevne, såfremt betingelserne i lovens § 12, stk. 3, er  

 opfyldt, dvs. at oplysningerne enten stammer fra Statstidende eller de øvrige  

 betingelser i bestemmelsen er opfyldt.
 Registertilsynet fandt derimod, at kreditoplysningsbureauet i bogproduktet  

 lovligt kunne angive andre summariske oplysninger fra offentligt tilgængelige  

 kilder end Statstidende, såfremt oplysningerne ikke kunne betegnes som  

 oplysninger om skyldforhold.
 Vedrørende den ene kode i bogproduktet, som angav at en virksomhed havde  

 afgivet insolvenserklæring, bemærkede Registertilsynet, at man i den  

 ovennævnte cirkulæreskrivelse af 17. marts 1989 havde udtalt, at en oplysning  

 om insolvenserklæring skal slettes senest 6 måneder efter, at debitor har  

 afgivet denne erklæring i overensstemmelse med retsplejelovens § 490. Henset  

 til denne sletningsfrist ville oplysninger om insolvenserklæring således ikke  

 kunne medtages i bogproduktet, der alene blev udgivet én gang årligt.
Endelig indskærpede Registertilsynet, at sletningsfristen i lov om private  

 registre § 9, stk. 3, vedrører det pågældende forhold som sådan.
Flere  

 registreringer vedrørende det samme forhold må således ikke bevirke, at  

 forholdet står registreret i mere end 5 år i alt.
 Registertilsynets Årsberetning 1995 side 105 - 107.
