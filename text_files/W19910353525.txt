 Et medlem, der modtog efterløn, rejste spørgsmålet, om der fortsat  

 skulle ske fradrag i efterlønnen for et månedligt beløb, han modtog fra  

 Aalborg-Portland-Cement Fabriks Understøttelsesfond.
 Ankenævnet fandt, at ydelsen havde karakter af et legat, og følgelig  

 ikke var omfattet af bestemmelsen i § 4 i direktoratets bekendtgørelse nr.  

 327 af 17. maj 1990 om arbejdes og indtægters betydning for efterlønnens  

 størrelse.
 Medlemmet rejste den 12. juni 1990 spørgsmål, om der fortsat skulle ske  

 fradrag, men kassen fastholdt, at det skulle der, idet beløbet måtte  

 karakteriseres som løbende udbetaling af pension, som er et led i tidligere  

 ansættelsesforhold.
 Medlemmet klagede til Direktoratet for Arbejdsløshedsforsikringen.
 Direktoratet indhentede yderligere oplysninger og det fremgik heraf:  

 »at Aktieselskabet Aalborg Portland-Cement-Fabriks Understøttelsesfond  

 er en selvejende institution, hvis formål er at yde understøttelser til  

 tidligere funktionærer i aktieselskabet (og til ægtefæller og efterlevende  

 børn).
Fondets kapital tilvejebringes af beløb indbetalt af Aktieselskabet  

 Aalborg Portland-Cement-Fabrik.
Aktieselskabets bestyrelse udpeger 4  

 medlemmer til fondets bestyrelse, medens et 5. medlem vælges af og blandt  

 selskabets funktionærer.
 Der kan ikke søges om tilskud fra fondet, men fondets bestyrelse træffer  

 år for år bestemmelse om, hvem der skal tildeles tilskud og med hvilket  

 beløb.
 Tilskuddet ydes kun til tidligere ansatte, der har forladt arbejdslivet.  

 Det er videre en betingelse, at funktionæren ved overgang til efterløn eller  

 pension var ansat ved Aalborg Portland og er fyldt 62 år, men ikke 67 år.
Ved tildeling af tilskud ses der ikke på modtagerens tidligere løn,  

 aktuelle økonomiske situation eller pensionsindtægtsforhold, men der kræves  

 30 års anciennitet for at få årets maksimale tilskud.
Tilskuddet udbetales  

 månedsvis og udgjorde i 1990 2.878 kr. pr. måned for medlemmets vedkommende.
 Aalborg Portlands velfærdskontor har telefonisk oplyst, at de fleste  

 arbejdsløshedskasser har revurderet udbetalingerne fra understøttelsesfondet  

 således, at disse ikke (længere) påvirker efterlønnen.
 Arbejdsløshedskassernes revurdering var sket på baggrund af DFA-Meddelelse  

 nr. 41/88 om udbetalinger fra Vianovas Hjælpefond.
 Det fremgår bl.a. af medlemmets brev af 26. juli 1990, at han mener, at  

 udbetalingerne enten må betragtes som udbetaling fra opsparings-eller  

 forsikringsordninger, der er uden forbindelse med et ansættelsesforhold,  

 eller falder ind under bestemmelsen om udbetaling af tantieme, gratiale,  

 bonus, opsparet søgnehelligdagsbetaling og lignende udbetalinger fra  

 tidligere beskæftigelsesforhold, og at de derfor ikke skal medføre fradrag i  

 efterlønnen.
 Til støtte for medlemmets synspunkt har han henvist til direktoratets  

 vejledning af 17. maj 1990 og bl.a. påpeget, at fondet ingen forbindelse har  

 med tidligere ansættelsesforhold, og at beløbene ikke udbetales efter  

 overenskomst eller anden kollektiv aftale, men har karakter af legater.
 Endvidere anfører medlemmet, at pensioner skattemæssigt er A-indkomst,  

 medens de udbetalte beløb er B-indkomst ligesom legater.
Endelig gør medlemmet opmærksom på, at nogle af hans kolleger, der er  

 medlemmer af andre arbejdsløshedskasser, har fået refunderet tidligere  

 fradrag af beløb fra fondet, og at det endelige resultat bør være ens for  

 alle, da det er de samme regler, der gælder.« Direktoratet tiltrådte arbejdsløshedskassens afgørelse om, at der skal ske  

 fradrag i medlemmets efterløn, i anledning af de månedlige udbetalinger fra  

 understøttelsesfondet.
 Direktoratet henviste til § 4 i direktoratets bekendtgørelse nr. 327 af  

 17. maj 1990 om arbejdes og indtægters betydning for efterlønnens størrelse  

 og tilføjede, at det var direktoratets opfattelse, at ydelserne fra  

 understøttelsesfondet ikke var en egentlig pension, som var led i medlemmets  

 tidligere ansættelsesforhold.
 Direktoratet fandt imidlertid, at udbetalingerne fra fondet havde karakter  

 af pension og skulle medføre fradrag i efterlønnen, idet der efter  

 direktoratets opfattelse var tale om fast løbende udbetaling af beløb, som en  

 tidligere arbejdsgiver udbetalte som supplement til efterlønnen.
 Direktoratet tiltrådte således arbejdsløshedskassens afgørelse, men med  

 ændret begrundelse.
 Ved afgørelsen lagde direktoratet vægt på, at udbetalingerne var fast  

 løbende inden for det enkelte år, og at understøttelsesfondet, uanset sin  

 formelle status som selvejende institution i denne sammenhæng, måtte være  

 omfattet af ordene: »en tidligere arbejdsgiver«.
 Til støtte for dette synspunkt anførtes, at fondets midler kommer fra  

 Aktieselskabet Aalborg Portland-Cement-Fabrik, at fondsbestyrelsen udpeges af  

 aktieselskabet og dets funktionærer, og at fondsydelserne kun udbetales til  

 tidligere ansatte samt disses ægtefæller og efterlevende børn.
 Medlemmet klagede til ankenævnet og anførte:
»Arbejdsløshedskassen opfatter ydelsen som pension, men at DFA er af  

 den opfattelse, det ikke er en pension, men af pensionslignende karakter.
Min  

 opfattelse er, at ydelsen har karakter af et legat.
DFA har opfattelsen af, at ydelsesgiveren har en sammenhæng med »en  

 tidligere arbejdsgiver«.
Dette er ikke korrekt.
Ydelsesgiveren er en  

 selvstændig institution med selvstændig regnskab som revideres selvstændig  

 hvert år af en statsautoriseret revisor.
Fondet har egen bestyrelse.
Fondets kapital styres af denne bestyrelse.  

 Der kan ikke tilføres merkapital fra tidligere arbejdsgiver.
Der må ikke  

 udloddes penge fra fondet af kapitalen, men alene af afkastet fra kapitalen  

 (Socialministeriets afgørelse i 1990). Derfor kan ikke alle medarbejdere få  

 penge fra fondet (ingen automatik i ordningen). Fondet udbetaler penge af det  

 afkast, som fondet besidder og på grundlag af en ansøgning.
Der gives tilsagn  

 for beløbstørrelsen for 1 år ad gangen.
Det er alene fondets bestyrelse, der  

 giver tilsagn om et beløb fra fondet.
Fondet har eget SE-nr.
 Hvis der er for mange personer, som opfylder fondets kriterie for  

 udbetaling, sættes beløbstørrelsen efter antallet, eller der sker slet ingen  

 udbetalinger.
Der er således ikke tale om »en tidligere arbejdsgiver«.
Der er  

 ikke tale om fast løbende udbetaling, da der skal ansøges om beløbet.
Beløbet  

 gives der tilsagn for 1 år ad gangen.
Beløbstørrelsen kan være forskellige og  

 måske helt bortfalde.
Der ses ikke på tidligere løn, aktuelle økonomiske  

 situation eller pensionsindtægtsforhold.
Beløbet tildeles ud fra de  

 kriterier, som fondet opstiller, og her ser man bl.a. på anciennitet.
 Der henvises til, at andre medarbejdere, der er tildelt beløbet, har fået  

 ændret deres modregning på grundlag af ankenævnets afgørelse nr. 41/88 om  

 udbetaling fra Vianovas Hjælpefond.
Det er uheldigt, at ens medarbejder behandles forskelligt, alt afhængigt  

 af, hvilken arbejdsløshedskasse, de tilfældigvis er medlem af.
Endvidere er  

 beløbet B-skattepligtigt og dermed skattemæssigt sammenligneligt med legater,  

 hvorimod en pension er A-skattepligtig.
Det udbetalte beløb kan sammenlignes med tantieme, hvorfor § 10, stk. 1,  

 kan anvendes.
Det kunne måske være § 11, punkt 2, opsparing der ingen  

 forbindelse har med tidligere arbejdsgiver.
I nævnte bekendtgørelse nr. 327  

 af 17. maj 1990. Eller henvisning til vejledning 102 af 17. maj 1990, § 4,  

 sidste afsnit, der taler om ydelser, der har karakter af legat.' Personalechefen i Aalborg Portland, der er »født« medlem af  

 bestyrelsen i understøttelsesfondet, sendte en kommentar til direktoratets  

 afgørelse.
Han mente ikke:
»at udbetalingerne har karakter af pension, idet tilsagn gives for et  

 år ad gangen, og beløbet er afhængig af fondets likviditet.
Administration af  

 fondets midler er endvidere underlagt Socialministeriets tilsyn.
Ministeriet  

 har tilkendegivet, at man ikke kan forvente at få tilladelse til at trække på  

 kapitalen, hvorfor udlodningen fra fondet må afstemmes med afkastet, at selv om fondet i sin tid er oprettet af Aalborg Portland, så fremtræder  

 den som en selvstændig juridisk enhed - og fondet modtager ikke nogen form  

 for tilskud fra Aalborg Portland A/S, at i forbindelse med en medarbejders henvendelse til personaleafdelingen  

 ved en påtænkt fratrædelse vurderes det, om vedkommende er berettiget til at  

 modtage et beløb fra fondet og størrelsen af dette.
Vi mener derfor, at  

 situationen kan sidestilles med en ansøgning, omend denne ikke er skriftlig, at der efter virksomhedens opfattelse ikke er tale om pension, idet  

 arbejdsgiveren ikke bidrager til fondet, og tilskuddets størrelse vurderes  

 under hensyntagen til fondets likvide midler, at det er fondet og ikke Aalborg Portland, der udbetaler, og at  

 udbetalingen ikke tager hensyn til en eventuel efterløns størrelse, at fondets midler til udlodning er renter af en kapital, som tilhører  

 fondet, hvorfor udbetalingerne må vurderes år for år under hensyntagen til  

 det opnåede afkast i fondet.
Sluttelig ville personalechefen resumere, at virksomheden ikke mener, at  

 der er tale om en pensionsordning som et led i et tidligere  

 ansættelsesforhold, da fondet -som tidligere nævnt - er en selvstændig  

 juridisk enhed, og fondsadministrationen er underlagt Socialministeriets  

 tilsyn, som har dikteret, at der alene kan disponeres over fondets afkast,  

 hvorfor udbetalingerne nødvendigvis må vurderes fra år til år.
Fondet er  

 naturligvis parat til at indføre en skriftlig ansøgningsprocedure, såfremt  

 dette kan afhjælpe eventuelle tvivlsspørgsmål om, hvorvidt der bør ske  

 modregning i ansøgerens efterløn.
Den løbende udbetaling, som administreres  

 af vort interessekontor, er blot en praktisk foranstaltning for at  

 vedligeholde kontakten til vore tidligere medarbejdere.« Direktoratet fandt ikke grundlag for at ændre sin afgørelse.
 For så vidt angik medlemmets oplysning om, at der ikke kunne tilføres  

 fondet merkapital fra tidligere arbejdsgiver, henvistes til § 6 i  

 understøttelsesfondets vedtægt.
 På grund af en tilsyneladende uoverensstemmelse mellem medlemmets og  

 Aalborg Portlands oplysninger om muligheden for at ansøge om udbetaling fra  

 fondet, havde direktoratet telefonisk søgt spørgsmålet afklaret ved  

 henvendelse til virksomhedens personalekontor.
 Direktoratet havde ingen særlige bemærkninger til personalechefens brev.
 Endelig oplystes, at Arbejdsdirektoratet tidligere (1979) vejledende havde  

 afgivet udtalelse til Aalborg Portland om den betydning, som udbetalinger fra  

 understøttelsesfondet skulle have for efterlønnens størrelse.
 Det fremgik heraf, »at disse ydelser under hensyn til ordningens hele  

 karakter efter direktoratets opfattelse må medføre nedsættelse af efterlønnen  

 efter samme regler som pensionsydelser«.
 Ankenævnet fandt, at den omhandlede ydelse fra »Aalborg Portlands  

 Understøttelsesfond« ikke skulle medføre fradrag i medlemmets efterløn.
 Ankenævnet fandt, at ydelsen havde karakter af et legat, og følgelig ikke  

 var omfattet af bestemmelsen i § 4 i direktoratets bekendtgørelse nr. 327 af  

 17. maj 1990 om arbejdes og indtægters betydning for efterlønnens størrelse.
 Ankenævnet ændrede derfor direktoratets afgørelse.
