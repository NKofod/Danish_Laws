Kendelse fra Pressenævnet i sag nr.  

 41/2001 [K1] v/advokat  Anton  Dühr og [K2] v/advokat Hanne  

 Hartoft har klaget til Pressenævnet over en artikel bragt i Herning  

 Folkeblad den 3. april 2001, idet klagerne mener, at god presseskik er  

 tilsidesat.
 Af artiklen med overskriften "48-årig mand  

 fra Isenvad i fængsel for incest" fremgår det af  

 brødteksten, at:
"Overgrebene foregik gennem 10 år." I artiklen hed det:
 "Den 48-årige [X], Isenvad, blev i formiddag  

 ved retten i Herning idømt tre og et halvt års fængsel for  

 incest.
Fra 1990 til december sidste år misbrugte faderen  

 sin datter seksuelt.
Overgrebene startede, da datteren var 12 år.
 De foregik både i familiens hjem i Isenvad samt i  

 faderens bil, som han parkerede på afsidesliggende steder, bl.a. skove  

 omkring Ikast.
I efteråret 2000 forsøgte datteren at sige  

 fra overfor faderens overgreb.
Det skete i faderens bil, som han havde  

 parkeret ved Fiskesøerne ved Kærshovedgård.
 Her sagde datteren stop, men det fik blot faderen til at  

 slå sin datteren, hvorefter han voldtog hende.
 I januar i år fik politiet nys om sagen, og det  

 anholdt straks den 48-årige mand.
 Han nægtede under hele retssagen, at han havde  

 forgrebet sig på datteren, men dommeren og domsmændene troede  

 mere på den rystende forklaring fra datteren, der foregik bag lukkede  

 døre.
 Faderen blev også dømt til at betale 60.000  

 kroner i erstatning til den psykisk meget påvirkede datter.
Den dømte ankede dommen til landsretten." Klagerne er henholdsvis forurettede i straffesagen og  

 datter til domfældte og domfældtes hustru.
 Klagerne har oplyst, at baggrunden for klagen er, at  

 bladet i forbindelse med omtale af den afsagte dom, der drejer sig om incest,  

 har valgt at omtale domfældtes navn og bopæl i en mindre landsby,  

 hvilket umiddelbart gør, at ofret og hendes familie kan genkendes.
Klagerne har anført, at de almindelige presseetiske  

 regler om, at domme, i hvilke der idømmes fængselsstraffe over 1  

 år, offentliggøres med navns nævnelse, bør vige for  

 hensynet til ofret og dennes familie.
Dette bør i sager, der  

 vedrører incest, medføre, at det ikke er i overensstemmelse med  

 god presseskik at nævne domfældtes navn, når det  

 medfører en umiddelbar mulighed for identifikation af ofret og  

 familien i øvrigt.
Bladet har indledningsvis oplyst, at selv om alle  

 retssager gøres til genstand for overvejelse under iagttagelse af de  

 almindelige presseetiske regler, har denne været vurderet en ekstra  

 gang.
Dette er ikke ensbetydende med, at bladet ikke skulle have omtalt  

 sagen, sådan som det er sket.
Bladet har endvidere oplyst, at domfældte ikke var  

 beskyttet af navneforbud.
Dermed var der som udgangspunkt intet til hinder  

 for at nævne hans navn, hvilket også er i overensstemmelse med  

 praksis henset til den idømte straf på tre et halvt års  

 fængsel for incest.
Bladet har herudover oplyst, at det faktum, at  

 offentliggørelse af den dømtes navn og adresse måske  

 kunne føre til identifikation af både den dømte og dennes  

 hustru og datter, betød, at det nøje blev overvejet af den  

 redaktionelle ledelse, om det var nødvendigt at nævne både  

 navn og bopæl.
I bladets omtale blev der taget hensyn til den misbrugte  

 datter, der ikke direkte omtales ved navn.
Bladet har i den forbindelse  

 bemærket, at datteren ifølge klagens ordlyd ikke hedder [K1] til  

 efternavn, men alene bærer det mere almindelige efternavn [K1].
Bladet har videre oplyst, at det ved bladets vurdering af  

 at bringe domfældtes navn og bopæl er lagt til grund, at  

 tabubelagte forbrydelser som incest, pædofili og lignende har en klar  

 almen interesse, der kræver offentlig omtale.
Bladet har i den  

 forbindelse henvist til, at det af sagen fremgik, at de overgreb, som  

 pågældende person var blevet dømt for, var foregået  

 over en periode på 10 år.
Bladet har endvidere henvist til, at  

 domfældte - hvilket ikke fremgår af artiklen -  har været  

 aktiv i forbindelse med børne- og ungdomsturneringer i byen, og at der  

 i perioden har været dagplejebørn i hjemmet.
Bladet har anført, at forbrydelser af den  

 tabubelagte karakter som nævnt ovenfor sammen med andre  

 seksualforbrydelser har været stærkt debatteret i offentligheden  

 i den seneste tid.
Både politikere og almindelige borgere har  

 krævet hårdere straffe og fremsat krav om, at de  

 pågældendes identitet skal blive kendt.
Det er ikke holdbart,  

 hvis informationsfrihed og redaktionens redigeringsret nægtes, og at  

 medierne ikke skal kunne nævne navn på dømte i  

 incestsager, fordi det efter nogles mening muliggør identifikation af  

 offeret og/eller familien.
Det er på den baggrund, at bladet valgte at  

 offentliggøre navnet på den dømte.
Bladet har i den  

 forbindelse henvist til nævnets afgørelse i sag nr. 82/1999.
Bladet har endvidere anført, at ofret i dag er en  

 voksen kvinde, som til forskel fra et barn må formodes at kunne svare  

 for sig uanset de psykiske skader, som den alvorlige forbrydelse måtte  

 have påført hende.
Bysamfundets størrelse bør ikke  

 i sig selv være et argument imod offentliggørelse af faderens  

 navn m.v.
Sagen har naturligvis været meget omtalt blandt beboerne, som  

 udmærket har vidst, hvem det drejede sig om.
Det har derimod andre  

 på egnen ikke, og de ville med rette kunne bebrejde medierne, hvis  

 disse ikke nævnte navn og bopæl.
I så fald ville bladet jo  

 også automatisk have mistænkeliggjort uskyldige mænd med  

 lignende navn eller bopæl i Isenvad eller på egnen.
Bladet har endelig anført, at det i denne sag er  

 vigtigt for bladet at fastholde redaktørens ret til at beslutte, om  

 private oplysninger bør nævnes ud fra gældende relevante  

 nyhedskriterier.
Dette er også i overensstemmelse med udtalelserne i  

 Pressenævnets årsberetning 1999, side 8, om redigeringsfrihed,  

 hvoraf det fremgår, at "i overensstemmelse med det almindelige  

 princip om redaktørens ret til at redigere mediet, er  

 redaktøren berettiget til at beslutte, hvad man vil bringe i mediet.  

 Når det drejer sig om oplysninger om personlige eller private forhold,  

 bør denne beslutning træffes ud fra relevante  

 nyhedskriterier".
 I sagens behandling har følgende  

 nævnsmedlemmer deltaget: Axel Kierkegaard, Finn Rowold, Tage Clausen og  

 Kirsten Dyregaard.
 Pressenævnet udtaler:
Det fremgår af de vejledende presseetiske regler, at  

 meddelelser, der kan krænke privatlivets fred, skal undgås,  

 medmindre klar almen interesse kræver offentlig omtale.
Det  

 fremgår endvidere, at ofre for forbrydelser eller ulykker skal vises  

 størst mulige hensyn.
Det samme gælder vidner og  

 pårørende til de implicerede.
 I overensstemmelse hermed er det Pressenævnets  

 opfattelse, at medierne i sager som den foreliggende bør være  

 tilbageholdende med at offentliggøre en domfældts navn eller  

 bopæl, med mindre særlige grunde taler herfor.
Da domfældte har været aktiv i forbindelse med  

 børne- og ungdomsturneringer i byen, og da der i perioder har  

 været dagplejebørn i domfældtes hjem, finder nævnet,  

 at bladet har været berettiget til at offentliggøre  

 domfældtes navn og bopæl.
Nævnet finder derfor ikke god  

 presseskik tilsidesat.
 Afsagt den 15. august 2001.
