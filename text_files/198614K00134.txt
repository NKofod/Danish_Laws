Nr BTL 134 Betænkning over Forslag til lov om adgang til præstestillinger i  

 folkekirken   

 Nr L 134 1986-87, 1. samling Blad nr 755 Afgivet af kirkeudvalget Afgivet: 19870422 Udvalget har behandlet lovforslaget i en række møder og har herunder stillet spørgsmål til kirkeministeren, som denne har besvaret skriftligt.
Nogle af disse spørgsmål og kirkeministerens svar herpå er optrykt som bilag til betænkningen.
I forbindelse med behandlingen af lovforslaget har udvalget aflagt et besøg på Pastoralseminariet.
Det har ligget udvalget meget på sinde, at uddannelsen til praktisk præstegerning ikke bliver elimineret i forbindelse med et kommende udvalgsarbejde, da den del af præsteuddannelsen har stor betydning for såvel præstens som menighedsrådets arbejde.
 Herefter indstiller udvalget lovforslaget til VEDTAGELSE UÆNDRET.
ALICE BRASK (KF) KAREN THURØE HANSEN (KF) IKAST (KF) EVA MØLLER (KF) POVL BRØNDSTED (V) fmd.
BIRTHE RØNN HORNBECH (V) ADDI ANDERSEN (CD) STEFFENSEN (KRF) ARNE JENSEN (S) QVIST JØRGENSEN (S) KORNELIUSEN (S) TOVE LINDBO LARSEN (S) nfmd.
HENNING NIELSEN (S) NØRGAARD-SØRENSEN (S) INGER HARMS (SF) HANNE THANNING JACOBSEN (SF) OLE VIG JENSEN (RV) Partierne FP og VS havde ikke medlemmer i udvalget.
Bilag Udvalgets spørgsmål til kirkeministeren og dennes svar herpå:
 SPØRGSMÅL 2:
»Ministerens kommentar til de forskellige udlægninger af lovforslaget, som der gives udtryk for i vedlagte artikel af 23.
februar 1987 fra Kristeligt Dagblad, udbedes.« SVAR:
Lovforslagets § 2, hvorefter kirkeministeren undtagelsesvis kan give personer, der ikke opfylder betingelserne i § 1, tilladelse til at søge præstestilling, stiller ikke krav om nogen forudgående bestemt uddannelse, for at en person kan tages i betragtning.
I bemærkningerne til bestemmelsen redegøres der for forslagets forudsætninger.
Det anføres bl.a. i denne forbindelse, at de betingelser, som forslaget forudsætter opfyldt af en ansøger, ikke knytter sig til nogen bestemt uddannelse eller et bestemt uddannelsesniveau.
Det anføres endvidere, at en af ulemperne ved den tidligere gældende »akademikerparagraf« netop var, at den knyttede an til et bestemt uddannelsesniveau og dermed i praksis gjorde dette til den afgørende faktor.
Det er således ikke lovforslagets hensigt, at bestemmelsen i § 2 alene skal anvendes på personer med akademisk uddannelse, men at kirkeministeren tværtimod skal være ubundet af, hvorledes en person, der i øvrigt skønnes at opfylde lovforslagets betingelser, har erhvervet de fornødne forudsætninger.
 SPØRGSMÅL 3:
»Af bemærkningerne til § 2, side 6, i lovforslaget fremgår det, at en person, der søger tilladelse til at søge præstestilling, skal vurderes af biskoppen i det stift, hvor den pågældende har sin bopæl.
Der kan i praksis være mange situationer, der tilskikker, at en anden af landets biskopper kender vedkommende bedre.
Vil der således efter lovforslagets udformning være noget til hinder for, at vurderingen foretages af en anden af landets 10 biskopper?» SVAR:
I bemærkningerne til § 2 er det forudsat, at det er biskoppen i det stift, hvor den pågældende ansøger har bopæl, der skal foretage indstilling til kirkeministeren om ansøgerens egnethed.
Det vil være naturligt, at biskoppen rådfører sig med kolleger, der har et bedre kendskab til den pågældende ansøger end biskoppen selv.
Derimod vil det kunne have uheldige virkninger at stille ansøgere frit med hensyn til, hvilken biskop de ønsker sig vurderet af, og det forekommer derfor mest hensigtsmæssigt at fastholde den skitserede løsning.
 SPØRGSMÅL 4:
»Ministeren meddelte under 1. behandling af lovforslaget, at det endnu ikke var besluttet, hvem der skulle bestemme, hvilke prøver der skal aflægges af ansøgerne.
Det blev nævnt, at biskoppen i samarbejde med eventuelt et teologisk fakultet eller med provster skulle foreslå, hvilke prøver ansøgeren skal aflægge.
Ministeren bedes oplyse, om overvejelserne går på det teoretiske og/eller det praktiske, samt hvornår beslutningen forventes taget.« SVAR:
Efter bestemmelsen skal prøvekravene fastsættes af kirkeministeren i hvert enkelt tilfælde efter indstilling fra vedkommende biskop.
Prøvekravene behøver således ikke i alle tilfælde at være ens, og fag, som ansøgeren på anden måde kan dokumentere - eller i praksis har dokumenteret - tilfredsstillende viden om, kan udelades.
Det må som minimum sikres, at den pågældende ansøger har et godt kendskab til de teologiske hovedfag, nemlig: Gammel Testamente, Ny Testamente, Kirkehistorie, Dogmatik og Religionsfilosofi.
De teologiske fakulteters bistand kan af biskoppen - eventuelt naturligvis også af kirkeministeren benyttes ved fastlæggelse af prøvekravene og navnlig ved prøvens afvikling og bedømmelsen af udfaldet.
Da bestemmelsen har undtagelseskarakter, er det ikke hensigten at fastlægge en prøveordning med et generelt indhold.
Når det bør foretrækkes, at prøven fastlægges i hvert enkelt tilfælde, er det tillige for ikke på ny at institutionalisere en egentlig anden uddannelse til præstestillinger ved siden af den teologiske kandidateksamen.
 SPØRGSMÅL 5:
»I betænkningen om præsters uddannelse side 48, sidste afsnit, omtales, at den ny bestemmelse i særlig grad tænkes at skulle benyttes af »personer, der på en fortjenstfuld måde« etc.
Anser ministeren begrebet »fortjenstfuld« som en særlig  

 kvalifikation i forhold til ønsket om at blive præst i folkekirken?» SVAR:
Betænkningens side 48, sidste afsnit, opregner eksempler på områder, inden for hvilke der efter udvalgets skøn er særlige muligheder for at vise egenskaber, som gør en person velegnet som præst i folkekirken.
At mulighederne er til stede, er naturligvis ikke nok.
Ansøgeren må gennem sin måde at udnytte mulighederne på have vist de egenskaber, der er af betydning for præstegerningen.
Jeg har opfattet betænkningen således, at det er dette sidstnævnte, hvortil der sigtes med udtrykket »fortjenstfuld måde«.
 SPØRGSMÅL 6:
Ministeren bedes oplyse om, hvornår udvalgsarbejdet i undervisningsministeriet vedrørende teologistudiet inklusive Pastoralseminariet begynder, og hvorledes udvalget forventes sammensat.
 SVAR:
Jeg har anmodet undervisningsministeren om at blive repræsenteret under forhandlingerne med universitetsmyndighederne om det teologiske studium og henstillet, at disse forhandlinger optages senest efter sommerferien.
Når der af undervisningsministeren er taget stilling til forhandlingernes påbegyndelse, vil jeg som foreslået i udvalgsbetænkningen, side 38, nedsætte en baggrundsgruppe for den eller dem, der skal repræsentere kirkeministeriet under forhandlingerne.
Det vil være baggrundsgruppens opgave at formulere forslag og ønsker vedrørende det teologiske studium, som begrundes i folkekirkens erfaring.
Det må særligt sikres, at de praktisk-teologiske fags placering i studiet klarlægges med henblik på en efterfølgende overvejelse af den supplerende uddannelse i folkekirkens regie med sigte på overtagelse af præstestilling i folkekirken.
Baggrundsgruppens kommissorium vil blive udformet i overensstemmelse hermed, og gruppen vil blive sammensat af en eller flere biskopper, repræsentanter for menighedsråd og præster efter indstilling fra henholdsvis Landsforeningen af Menighedsrådsmedlemmer og Den danske Præsteforening, Præstehøjskolens rektor og Pastoralseminariets rektor.
 SPØRGSMÅL 7:
Såfremt udvalgskommissoriet er udformet, bedes dette tilsendt udvalget.
 SVAR:
 Der henvises til besvarelsen af spørgsmål 6.
