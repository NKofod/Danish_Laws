Skriftlig fremsættelse (10. april 2019) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af chokoladeafgiftsloven, lov om forskellige forbrugsafgifter, lov om afgift af konsum-is, momsloven og registreringsafgiftsloven (Godtgørelse af punktafgifter til visse organisationer m.v., ændring vedr. konsignationslagre, kædehandel og bekæmpelse af momssvig ved EU-handel og ændringer vedr. import og eksport af brugte køretøjer) (Lovforslag nr.
L 223) Lovforslaget indeholder flere delelementer, som virker uafhængigt af hinanden, men som alle medvirker til rimelige regler på afgiftsområdet.
Forslaget har således til formål at øge incitamentet for producenter, importører, grossister, butikker m.v. til at støtte humanitært hjælpearbejde ved at donere eller sælge overskudsfødevarer billigt til organisationer, som udfører denne type hjælpearbejde.
Det foreslås på denne baggrund, at organisationer m.v., som yder humanitært hjælpearbejde, kan få godtgjort afgifter på chokolade- og sukkervarer, kaffe m.v. og konsum-is, når varerne anvendes af organisationerne til f.eks. julehjælp og forbrug på varmestuer, herberger m.v. og organisationerne ikke modtager betaling for varerne.
Det foreslås herudover at implementere et nyt momsdirektiv, som har til formål at forenkle og præcisere momsreglerne for handel med varer i EU, herunder regler for konsignationslagre og kædehandel.
Direktivet, der foreslås implementeret, indeholder desuden tiltag, der skal gøre det vanskeligere at begå momssvig ved EU-handel.
Endelig har forslaget til formål at gennemføre dele af Aftale om styrket regelefterlevelse på motorområdet, som er indgået mellem Regeringen (Venstre, Liberal Alliance og Det Konservative Folkeparti) samt Socialdemokratiet Dansk Folkeparti, Enhedslisten, Alternativet, Radikale Venstre og Socialistisk Folkeparti.
Med aftalen er parterne enige om at gennemføre en række initiativer, der skal øge regelefterlevelsen og mindske risikoen for svig på motorområdet.
Det foreslås at forlænge fristerne for udbetaling af eksportgodtgørelse, så Skatteforvaltningen vil få mulighed for at foretage grundigere kontrol af anmodninger om udbetaling af eksportgodtgørelse, før godtgørelsen udbetales.
Det foreslås samtidig at afskaffe godtgørelsen på 400 kr. ved syn i forbindelse med eksport af køretøjer.
Ligeledes foreslås at afskaffe nedsættelsen af registreringsafgiften på 60 kr. ved syn i forbindelse med import af brugte biler om motorcykler.
Med det foreslåede vil det blive tydeliggjort, at det er eksportørernes hhv. importørernes ansvar, at køretøjer er i registreringsklar stand.
Den sene fremsættelse af lovforslaget skyldes, at der er blevet konstateret en række udfordringer for eksportgodtgørelsesordningen, hvilket blandt andet er kommet til udtryk i Skatteministeriets og Motorstyrelsens evaluering af eksportgodtgørelsesordningen og i Rigsrevisionens rapport om refusion af registreringsafgift ved eksport af brugte køretøjer.
På baggrund heraf er alle Folketingets partier enige om, at der skal gennemføres en række ændringer af ordningen i løbet af 2019, herunder bl.a. forlængelse af fristerne for udbetaling af eksportgodtgørelse, som indgår i dette forslag.
Tidspunktet for aftalen har desværre gjort, at det ikke har været muligt at fremsætte lovforslaget før den 1. april 2019.
 Lovforslaget er omfattet af de fælles ikrafttrædelsesdatoer og ønskes vedtaget senest 4 uger før den 1. juli 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
