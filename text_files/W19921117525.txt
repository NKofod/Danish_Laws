 Antaget, at et kontokortsystem, hvor betalingsmodtagerne elektronisk  

 forespurgte direkte på kortindehaverens konto, var omfattet af lovens § 3,  

 stk. 6, uanset at der ikke eksisterede nogen form for spærreliste, hverken  

 manuelt eller på edb.
 I forbindelse med en inspektion hos et kontokortselskab, der havde fået  

 tilladelse til at føre en spærreliste efter lovens § 3, stk. 6, meddelte  

 Registertilsynet selskabet en række pålæg om overholdelse af de meddelte  

 vilkår.
 Selskabet gjorde herefter gældende, at kontosystemet ikke længere var  

 omfattet af § 3, stk. 6, idet spærrelistesystemet var afskaffet.
Som baggrund herfor var det anført, at de forretninger, der var tilknyttet  

 ordningen, via en terminal havde fået en onlineadgang til selskabets  

 kontokontor.
Kontrollen af, om der kunne foretages det ønskede køb på et  

 kontokort, skete herefter ikke ved, at kontonummeret i edb-systemet blev  

 sammenholdt med en spærreliste, men ved en forespørgsel til kontoindehaverens  

 konto i edbsystemet.
Adgangen til onlinesystemet fra terminalerne kunne kun ske ved hjælp af et  

 kundekort.
Betalingsmodtagerne kunne således ikke søge nogen form for  

 oplysninger i systemet.
I tilfælde af, at et spærret kort blev forsøgt  

 anvendt, ville transaktionen blive afvist.
I forbindelse hermed ville der  

 blive udprintet en bon, der enten neutralt angav, at transaktionen var  

 afvist, eller at transaktionen var afvist, fordi købsmaksimum var  

 overskredet.
Den omhandlede edb-fil var således slettet, og der eksisterede  

 ikke nogen form for spærreliste, hverken manuelt eller edb-mæssigt.
Det var i den forbindelse oplyst, at der heller ikke fandtes noget  

 spærrelistesystem til brug for situationer, hvor edbsystemet var brudt ned.
I  

 disse situationer blev der benyttet papirløsninger, uden at forretningerne  

 var i stand til at kontrollere, om der måtte handles på det pågældende kort  

 eller ej.
 Det var endvidere oplyst, at der, som edb-systemet var indrettet, ikke  

 kunne udskrives en oversigt over, hvilke konti der var lukkede, endsige  

 årsagerne hertil.
 Registertilsynet fandt, at selskabets kontokunderegister stadig måtte  

 anses for omfattet af lovens § 3, stk. 6. Der var herved lagt vægt på, at der  

 - i tilfælde hvor et kort blev afvist ved forsøg på køb - ved den beskrevne  

 anvendelse af registeret stadig skete en videregivelse af oplysninger om  

 spærrede kort til de tilsluttede forhandlere.
 Registertilsynet fastholdt derfor de meddelte pålæg.
 Selskabet har efterfølgende meddelt, at disse er efterkommet, og at  

 administrationen af kontokortsystemet således er tilrettelagt i  

 overensstemmelse med de meddelte vilkår.
 (* 1) Registertilsynets Årsberetning 1992 side 88.
