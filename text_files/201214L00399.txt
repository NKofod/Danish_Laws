Betænkning afgivet af Beskæftigelsesudvalget den 12. december 2012 Betænkning over Forslag til lov om ændring af lov om Forebyggelsesfonden (Ændring af udvidelse af fondens formål m.v.) [af beskæftigelsesministeren (Mette Frederiksen)]:
1. Ændringsforslag Beskæftigelsesministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 16. november 2012 og var til 1. behandling den 27. november 2012. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 9. oktober 2012 dette udkast til udvalget, jf. alm. del - bilag 6. Den 16. november 2012 sendte beskæftigelsesministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Lolle & Nielsen og Marte Meo Foreningen i Danmark.
 Beskæftigelsesministeren har over for udvalget kommenteret de skriftlige henvendelser til udvalget.
Deputationer Endvidere har Lolle & Nielsen mundtligt redegjort for deres holdning til lovforslaget.
Spørgsmål Udvalget har stillet 2 spørgsmål til beskæftigelsesministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, SF, EL og RV) indstiller lovforslaget til vedtagelse med det stillede ændringsforslag.
Et mindretal i udvalget (V, DF, LA og KF) indstiller lovforslaget til forkastelse ved 3. behandling.
Mindretallet vil stemme imod det stillede ændringsforslag.
 Forebyggelsesfonden har hidtil uddelt midler til projekter »opfundet« af virksomheder, hvor udgangspunktet er, at virksomheden i samarbejde med eventuelle rådgivere har arbejdet med forebyggende tiltag, som er målrettet den enkelte virksomhed  men som også har et udviklende sigte  i form af nye metoder, nye redskaber og nye tilgange.
Det har haft som fordel, at der er plads til kreative, innovative tiltag.
Det har understøttet netværk blandt både arbejdsmiljørepræsentanter og arbejdsmiljøprofessionelle.
 Det har været en bottom up-tilgang  hvor udgangspunktet har været de lokale ideer og det lokale engagement.
 Lovforslaget lægger op til det stik modsatte  en top down-tilgang, hvor ministeren kan bestemme, hvilke tiltag der skal være mulighed for.
En central del af forslaget er, at der ikke skal gives tilskud til projekter som hidtil, men at der skal udarbejdes forebyggelsespakker på flere områder.
Pakkerne i sig selv skaber ikke nogen fornyelse.
De bygger ikke nogen nye ideer og giver ikke nogen nye metoder.
 Reelt set flytter man midler fra udvikling og innovation på forebyggelsesområdet til driftsopgaver.
Samtidig giver man ministeren beføjelse til at udpege områder, hvor der skal være indsatser.
Ved indsatser forstås, at det på forhånd kan være defineret, hvilke initiativer og aktiviteter indsatserne omfatter  trin for trin.
 Det er ministeren, der bestemmer, hvilke grupper, der skal have midler, hvem der kan søge, og hvad der kan gives penge til.
 Det vil ikke længere være den forebyggelsesfond, som i mange år har givet anledning til en lang række af projekter, som har givet viden og udvikling  og ikke mindst givet støtte til den lokale motivation og skabt lokalt arbejdsmiljøarbejde og netværk og videndeling.
 Derfor er det umuligt for DF at støtte forslaget.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af beskæftigelsesministeren, tiltrådt af et flertal (S, SF, EL og RV):
 1) Efter nr. 22  indsættes som nyt nummer:
 »01. Efter § 24 indsættes:
»Kapitel 4 a § 24 a.
Direktøren for Fonden for Forebyggelse og Fastholdelse kan indhente oplysninger til brug for administrationen af denne lov fra lønmodtagere og arbejdsgivere og disses organisationer, andre offentlige myndigheder, arbejdsløshedskasser, Lønmodtagernes Garantifond og Arbejdsmarkedets Tillægspension 1) om konkret angivne personers ansættelse hos en arbejdsgiver, 2) om, hos hvilke arbejdsgivere en konkret angivet person har været ansat, 3) om, i hvilke perioder en konkret angivet person har holdt ferie, 4) om, hvornår en konkret angivet person er ophørt hos en arbejdsgiver, 5) om, i hvilken periode og i hvilket omfang en konkret angivet person har været beskæftiget, 6) om, hvilken løn der er udbetalt til en konkret angivet person, 7) om, hvilke offentlige ydelser der er udbetalt til en konkret angivet person, og 8) om meddelelser af betydning for udbetaling og kontrol med udbetalinger fra fonden.
 Stk. 2. Direktøren for Fonden for Forebyggelse og Fastholdelse kan til brug for administrationen af denne lov få terminaladgang til oplysninger i indkomstregisteret, jf. § 7 i lov om et indkomstregister, og til oplysninger i Det Fælles Datagrundlag, jf. lov om ansvaret for og styringen af den aktive beskæftigelsesindsats.
Stk. 3. Stk. 2 omfatter alle oplysninger om indkomst, løn- og ansættelsesperiode, ansættelsesbetingelser og ferie m.v. til brug for udbetalings- og kontrolopgaver, herunder oplysninger om identiteten af henholdsvis arbejdsgiver og lønmodtager.
Der kan ske samkøring og sammenstilling af oplysninger for at kontrollere, at udbetalinger fra fonden sker i henhold til loven og regler, der er udstedt i medfør af loven.
Stk. 4. Beskæftigelsesministeren fastsætter, i det omfang det er påkrævet, regler om indhentning af oplysninger efter denne bestemmelse.«« [Hjemmel til at indhente oplysninger fra Indkomstregisteret og Det Fælles Datagrundlag] Bemærkninger Til nr. 1 Fonden har ikke tidligere haft lovhjemmel til at indhente de i bestemmelsen anførte oplysninger.
Til stk. 1 Det foreslås, at der gives direktøren for Fonden for Forebyggelse og Fastholdelse adgang til at indhente oplysninger fra lønmodtagere og arbejdsgivere og disses organisationer, andre offentlige myndigheder, arbejdsløshedskasser, Lønmodtagernes Garantifond og Arbejdsmarkedets Tillægspension.
Adgangen vil f.eks. kunne sikre, at ordningen vedrørende tilskud til virksomheder, der tilbyder borgere job på nedsat tid, kan administreres enkelt og smidigt i forhold til ansøgning, oplysningsgrundlag og kontrol.
Bestemmelsen beskriver, hvilke oplysninger direktøren for fonden kan indhente til brug for administrationen af indsatser, der igangsættes i medfør af loven.
Bestemmelsen angiver endvidere, hos hvem oplysningerne kan indhentes.
Adgangen til at indhente de anførte oplysninger er hensigtsmæssig som følge af lovens ændrede og udvidede formål og vil kunne anvendes i fornødent omfang i forbindelse med visse af fondens nye indsatser.
F.eks. vil adgangen kunne sikre, at ordningen vedrørende tilskud til virksomheder, der tilbyder borgere job på nedsat tid, kan administreres enkelt og smidigt i forhold til ansøgning, oplysningsgrundlag og kontrol.
Til stk. 2 Efter § 7, stk. 1, i lov om et indkomstregister kan bl.a. statslige myndigheder få terminaladgang til oplysninger i indkomstregisteret.
Dette kræver, at de i henhold til anden lovgivning kan få terminaladgang til den pågældende type oplysninger i indkomstregisteret.
Det foreslås, at der gives direktøren for Fonden for Forebyggelse og Fastholdelse terminaladgang til oplysninger fra indkomstregisteret og fra Det Fælles Datagrundlag.
Adgangen kan medvirke til at sikre, at fondens indsatser kan administreres enkelt og smidigt i forhold til ansøgning, oplysningsgrundlag og kontrol.
Fonden vil således selv kunne indhente flere grundlæggende oplysninger.
Virksomheder og/eller borgere skal følgelig selv sørge for et minimum af dokumentation.
Det forudsættes, at adgangen konkretiseres yderligere i fornødent omfang ved bekendtgørelse, når behovet for adgangen følger af en indsats iværksat i fondens regi, jf. herved også hjemmelen i stk. 4.
Til stk. 3 Det foreslås, at der laves en klar hjemmel til, at direktøren for Fonden for Forebyggelse og Fastholdelse kan indhente alle relevante og nødvendige oplysninger fra indkomstregisteret og fra Det Fælles Datagrundlag til administration af lov om Fonden for Forebyggelse og Fastholdelse, f.eks. til brug for udbetalingsopgaver.
Der tænkes særlig på oplysninger om f.eks. ansættelses- og lønforhold.
Desuden skal direktøren for Fonden for Forebyggelse og Fastholdelse kunne indhente alle oplysninger om indkomst, løn- og ansættelsesperiode m.v. til brug for udbetalingsopgaver særlig i forbindelse med kontrolopgaver, herunder oplysninger om identiteten af henholdsvis arbejdsgiver og lønmodtager, jf. herved bemærkningerne til stk. 2 og hjemmelen i stk. 4.
Til stk. 4 Det foreslås, at beskæftigelsesministeren bemyndiges til at fastsætte nærmere regler om, hvilke oplysninger der konkret er behov for afhængigt af den konkret iværksatte indsats.
Ane Halsboe-Larsen (S) Bjarne Laustsen (S) Jens Joel (S) Jan Johansen (S) Leif Lahn Jensen (S) Lennart Damsbo-Andersen (S) fmd.
Pernille Rosenkrantz-Theil (S) Nadeem Farooq (RV) Andreas Steenberg (RV) Eigil Andersen (SF) Jesper Petersen (SF) Ole Sohn (SF) Finn Sørensen (EL) Christian Juhl (EL) Jørgen Arbo-Bæhr (EL) Hans Andersen (V) Louise Schack Elholm (V) Claus Hjort Frederiksen (V) Jacob Jensen (V) Peter Juel Jensen (V) Inger Støjberg (V) Ulla Tørnæs (V) Fatma Øktem (V) Bent Bøgsted (DF) nfmd.
Jens Henrik Thulesen Dahl (DF) René Christensen (DF) Pia Adelsteen (DF) Joachim B.
Olsen (LA) Mai Henriksen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 77 Bilagsnr.
