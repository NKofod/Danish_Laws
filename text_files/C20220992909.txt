Cirkulære om aftale om løn- og ansættelsesvilkår ved stillingsskifte for visse lektorer ved professionshøjskoler og erhvervsakademier (LC/CO10s forhandlingsområde) Generelle bemærkninger Skatteministeriet, Lærernes Centralorganisation og Centralorganisationen af 2010 har indgået vedlagte aftale om løn- og ansættelsesvilkår ved stillingsskifte uden bedømmelse for visse lektorer ved professionshøjskoler, erhvervsakademier og maritime uddannelsesinstitutioner.
Aftalen indebærer, at visse lektorer, der er omfattet af overgangsordningerne i forbindelse med indførelse af nye stillingsstrukturer pr. 1. august 2013 ved professionshøjskoler, erhvervsakademier og Danmarks Medie- og Journalisthøjskole og pr. 1. september 2015 ved erhvervsakademi- og professionsbacheloruddannelser ved maritime uddannelsesinstitutioner ved stillingsskifte kan vælge at bevare hidtidige lønvilkår, således at vilkårene i den aftalte overgangsordning også gælder ved stillingsskifte.
Aftalen gælder for lektorer, som er positivt bedømt eller har fået merit efter a) Bekendtgørelse nr. 635 af 27. juni 2003 om lektorbedømmelse ved Centre for Videregående Uddannelse og andre institutioner for mellemlange videregående uddannelser, og som ikke er positivt bedømt eller har merit efter b) Bekendtgørelse nr. 673 af 13. maj 2020 om lektorkvalificering, lektorbedømmelse og docentbedømmelse af undervisere ved erhvervsakademier, professionshøjskoler, Danmarks Medie- og Journalisthøjskole og visse maritime uddannelsesinstitutioner Aftalen indebærer, at lektorer, som er positivt bedømt eller har fået merit efter reglerne i litra a ovenfor, og som ikke er positivt bedømt eller har fået merit efter reglerne i litra b, ved stillingsskifte inden for de uddannelsesinstitutioner, som er omfattet af reglerne i litra b, kan vælge at bevare hidtidige løn- og ansættelsesvilkår, således som disse fremgår i henhold til organisationsaftale for undervisere ved erhvervsakademier og professionshøjskoler (LC/CO10s forhandlingsområde) § 3.
 Reglerne vil blive indarbejdet i § 3 i organisationsaftale for undervisere ved erhvervsakademier og professionshøjskoler (LC/CO10s forhandlingsområde).
Ikrafttræden Cirkulæret har virkning fra den 1. september 2022.
Skatteministeriet, Medarbejder- og Kompetencestyrelsen, den 1. september 2022 Hanne Tværmose Andersen Bilag Aftale om løn- og ansættelsesvilkår ved stillingsskifte for visse lektorer på professionshøjskoler og erhvervsakademier - § 1. I organisationsaftale for undervisere ved erhvervsakademier og professionshøjskoler (LC/CO10s forhandlingsområde), ændres § 3 således, at visse lektorer, der er omfattet af de til organisationsaftalens bilag 1a, 1b, 1c og 1d allerede aftalte overgangsordninger ved professionshøjskoler, erhvervsakademier og maritime institutioner, ved stillingsskifte har mulighed for at bevare hidtidige løn- og ansættelsesvilkår i overensstemmelse med reglerne i § 2.
 § 2. Organisationsaftale for undervisere ved erhvervsakademier og professionshøjskoler (LC/CO10s forhandlingsområde) § 3, stk. 3-6, affattes som i de følgende stk. 3-7:
»§ 3. Basisløn og tillæg for forskerstuderende, adjunkter og lektorer Stk. 3. Kandidater indplaceres i basislønforløb 1-8. Øvrige undervisere indplaceres i basislønforløb 1-7, jf. dog stk. 5.
 Stk. 4. Der ydes følgende pensionsgivende tillæg til adjunkter og lektorer, jf. dog stk. 5:
 Adjunkt: 	42.000 kr.
 Lektor:		83.000 kr.
 Stk. 5. For lektorer, som er positivt bedømt eller har fået merit efter bekendtgørelse nr. 635 af 27. juni 2003 om lektorbedømmelse ved Centre for Videregående Uddannelse og andre institutioner for mellemlange videregående uddannelser, og som ikke er positivt bedømt eller har fået merit efter bekendtgørelse nr. 673 af 13. maj 2020 om lektorkvalificering, lektorbedømmelse og docentbedømmelse af undervisere ved erhvervsakademier, professionshøjskoler, Danmarks Medie- og Journalisthøjskole og visse maritime uddannelsesinstitutioner, bibeholdes ved stillingsskifte uden bedømmelse de hidtidige centralt aftalte løn- og ansættelsesvilkår, som disse fremgår af bilag 1a, 1b, 1c og 1d.
 Stk. 6. Der ydes et ikke-pensionsgivende tillæg til forskerstuderende på 14.900 kr.
Stk. 7. Ved ansættelse på deltid ydes forholdsmæssig løn.« § 3. Aftalens bestemmelser implementeres i organisationsaftale for undervisere ved erhvervsakademier og professionshøjskoler (LC/CO10s forhandlingsområde) ved førstkommende redigering af organisationsaftalen.
 § 4. Aftalen har virkning fra den 1. september 2022.
