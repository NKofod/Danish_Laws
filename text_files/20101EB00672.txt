Beretning afgivet af Udenrigsudvalget den 16. marts 2011 Beretning om Forslag til folketingsbeslutning om dansk tilslutning til EITI-initiativet [af Frank Aaen (EL) m.fl.] 1. Udvalgsarbejdet Beslutningsforslaget blev fremsat den 4. november 2010 og var til 1. behandling den 20. januar 2011. Beslutningsforslaget blev efter 1. behandling henvist til behandling i Udenrigsudvalget.
Møder Udvalget har behandlet beslutningsforslaget i 1 møde.
2. Politiske bemærkninger Udvalget opfordrer regeringen til at sikre større åbenhed om de økonomiske forhold mellem råstofudvindende selskaber og myndigheder og andre autoriteter i de lande, hvor råstofferne udvindes.
Udvalget har noteret sig, at Danmark har tilsluttet sig EITI (Extractive Industries Transparency Initiative) som støttende medlem, og har en forventning om, at det betyder, at Danmark vil støtte EITI i internationale og multilaterale fora og via diplomatiske kanaler opfordre ressourcerige udviklingslande til at implementere EITI.
Udvalget har noteret sig, at Udenrigsministeriet i 2011 vil støtte EITI med i alt knap 5 mio. kr., bl.a. via støtte til Verdensbankens Multi-Donor Trust Fund.
Såfremt EITI-initiativet møder fremgang, vil Udenrigsministeriet fortsætte støtten i 2012. Endvidere vil ministeriet overveje, hvordan Danmark kan yde teknisk støtte til implementering af EITI-initiativet i implementerende lande med lav teknisk kapacitet.
 Udvalget har noteret sig, at flere danske virksomheder har tilsluttet sig EITI-initiativet, og opfordrer andre til at følge trop.
 P. u. v.
