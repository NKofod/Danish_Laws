Skriftlig fremsættelse (4. oktober 2017) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om indretning m.v. af visse produkter (Konsekvensændringer som følge af EU-forordninger om tovbaneanlæg og personlige værnemidler m.v.) (Lovforslag nr.
L 22) Baggrunden for lovforslaget er, at to direktiver, der er omfattet af lov om indretning m.v. af visse produkter  direktiv om tovbaneanlæg til personbefordring samt direktiv om personlige værnemidler  erstattes af EU-forordninger, der skal anvendes fra den 21. april 2018. Det giver anledning til at ændre loven således, at alene lovens håndhævelses- og straffebestemmelser skal gælde på de nævnte områder efter forordningernes ikrafttræden, ligesom enkelte bemyndigelsesbestemmelser skal bibeholdes.
 Inden for en overskuelig fremtid må det forventes, at der bliver udstedt flere forordninger, der skal erstatte de direktiver, der er omfattet af den nugældende lovs område.
 Lovforslaget har således også til formål at tilpasse loven til den fremtidige regelstruktur fra EU, således at både regler om håndhævelse og sanktionering af EU-forordningerne samt implementering af direktiver vedr. produkterne kan indeholdes i loven.
 Ændringen vil medføre, at det ikke længere er nødvendigt at ændre loven hver gang et direktiv, der er omfattet er loven, erstattes af en forordning.
 Derudover indeholder lovforslaget en mindre tilpasning til forordningerne om tovbaner og personlige værnemidler samt de senest ændrede direktiver om adgang til at gribe ind over for produkter, der er farlige, selvom de lever op til reglerne.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
