Nr BTL 146 Betænkning over Forslag til lov om ændring af lov om boligbyggeri (Kvoter  

 for 1993)   

 Nr L 146 1992-93, 1. samling Afgivet af Boligudvalget Afgivet: 19921210 Udvalget har behandlet lovforslaget i en række møder og har herunder stillet spørgsmål til boligministeren, som denne har besvaret skriftligt.
 Der er af boligministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse med det stillede ændringsforslag.
 Et mindretal (Socialistisk Folkepartis medlemmer af udvalget) vil  

 redegøre for sin stilling til lovforslaget, men kan tiltræde det stillede  

 ændringsforslag.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men kan  

 tiltræde det stillede ændringsforslag.
Fremskridtspartiet ønsker, at byggeri skal ske i fri konkurrence, det  

 skaber de billigste priser.
Statstilskud til boligformål skal gives til  

 personer og ikke hverken til mursten eller til selskaber.
Derfor stemmer  

 Fremskridtspartiet imod lovforslaget.
 ÆndringsforslagAf boligministeren , tiltrådt af udvalget :
 Til § 1 1) Efter nr. 4 indsættes som nyt nummer:
 »01. § 67, stk. 1, nr. 8, affattes således:
»8) kollegier, der ikke er opført med statsstøtte, men som godkendes  

 af boligministeren, og som opfylder bestemmelserne i dette kapitel, medmindre  

 boligministeren i helt særlige tilfælde meddeler undtagelser herfra,  

 eller«.' Bemærkninger Til nr. 1 Det foreslås, at boligministeren i helt særlige tilfælde kan  

 undtage kollegier, der ansøger om godkendelse, fra at opfylde alle  

 betingelserne i kapitel 11 i lov om boligbyggeri.
Bestemmelsen vil  

 udelukkende blive anvendt på 4. majkollegier, der er opført uden statsstøtte,  

 og som søger en godkendelse i forbindelse med ansøgning om renoveringsstøtte  

 efter boligbyggerilovens § 73 b.
De bestemmelser, der vil blive givet  

 tilladelse til at fravige, er reglerne om bestyrelsernes sammensætning og  

 udlejningsreglerne.
Baggrunden herfor er, at man ønsker, at disse særlige  

 kollegier skal kunne bibeholde deres specielle status på disse punkter, som  

 har baggrund i de særlige omstændigheder, der ligger bag oprettelsen, og  

 Frihedsfondens finansiering af kollegierne.
Tilladelsen vil kun blive givet,  

 hvis bestyrelsen for den enkelte institution søger herom.
Der vil ikke blive  

 givet tilladelse til, at kollegierne kan fritages for de øvrige regler,  

 herunder reglerne om fastsættelse af huslejen og det offentlige tilsyn.  

 Tilladelse kan ikke forventes givet til andre end 4. majkollegierne og vil  

 kun blive givet med virkning indtil udgangen af år 2005.
