Ankestyrelsens principafgørelse O-4-82 om fritagelse for betaling for ophold i døgninstitution for børn og unge og i familiepleje Resume:
 Forældre til børn med vidtgående fysiske eller psykiske handicap var fritaget for betaling for børnenes ophold i døgninstitution og i familiepleje.
 Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 829 af 1. oktober 1992 - § 100 Sagsfremstilling:
Socialministeriet har i bekendtgørelse nr. 467 af 17. oktober 1980 fastsat regler for betaling vedrørende børns og unges ophold i døgninstitution og i familiepleje.
Der er ikke med de nye betalingsregler tilsigtet nogen ændring vedrørende forældrenes betaling, når det drejer sig om børn og unge med vidtgående fysiske eller psykiske handicap.
Ifølge bekendtgørelsens § 5, nummer 1, kan det sociale udvalg meddele forældrene hel eller delvis fritagelse for betaling, når anbringelsen har et udpræget behandlingssigte.
Anbringelse af børn og unge med vidtgående fysiske eller psykiske handicap - herunder også korttidsanbringelser til aflastning - har til formål at yde barnet og den unge pleje, behandling, pædagogisk støtte og optræning, som ikke kan tilgodeses i hjemmet eller ved andre hjælpeforanstaltninger efter bistandsloven.
Anbringelsen sker i disse tilfælde derfor som hidtil uden udgift for forældrene.
