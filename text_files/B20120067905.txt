Bekendtgørelse om Garantifonden for indskydere og investorer I medfør af § 3, stk. 2, § 4, § 7, stk. 6, § 7 a, stk. 5, § 15 og § 16, stk. 6, i lov om en garantifond for indskydere og investorer, jf. lovbekendtgørelse nr. 133 af 22. februar 2011, som ændret ved lov nr. 273 af 27. marts 2012, fastsættes:
Anvendelsesområde § 1. Bekendtgørelsen finder anvendelse på:
1) pengeinstitutter, 2) realkreditinstitutter, 3) fondsmæglerselskaber og investeringsforvaltningsselskaber for så vidt angår den del af selskabernes aktivitet, der er omfattet af en tilladelse efter lov om finansiel virksomhed § 10, stk. 2, 4) filialer af kreditinstitutter med hjemsted i et land uden for Den Europæiske Union bortset fra lande, som Unionen har indgået aftale med, 5) filialer af investeringsselskaber med hjemsted i et land uden for Den Europæiske Union bortset fra lande, som Unionen har indgået aftale med, 6) filialer af kreditinstitutter fra lande inden for Den Europæiske Union eller lande, som Unionen har indgået aftale med, og som har tilsluttet sig Garantifonden for Indskydere og Investorer (Fonden), jf. § 2, stk. 1, og 7) filialer af investeringsselskaber fra lande inden for Den Europæiske Union eller lande, som Unionen har indgået aftale med, og som har tilsluttet sig Garantifonden for Indskydere og Investorer (Fonden), jf. § 2, stk. 1.
 Stk. 2. §§ 18 og 19 finder anvendelse på filialer af institutter fra lande inden for den Europæiske Union eller lande, som Unionen har indgået aftale med, uanset om filialen har tilsluttet sig Fonden.
 Stk. 3. De i stk. 1, nr. 1-7, nævnte virksomheder og filialer benævnes i det følgende institutter.
 Stk. 4. Filialer af kreditinstitutter og investeringsselskaber med hjemsted i Danmark beliggende i lande uden for Den Europæiske Union bortset fra lande, som Unionen har indgået aftale med, kan vælge ikke at være omfattet af Fonden, hvis filialen er omfattet af en garantiordning i værtslandet.
 Stk. 5. Bestemmelser i denne bekendtgørelse, der vedrører afviklings- og restruktureringsafdelingen, gælder alene for de i § 1, stk. 1, nr. 1, angivne institutter.
Tilsluttede filialer § 2. De i § 1, stk. 1, nr. 6 og 7, nævnte institutter kan tilslutte sig Fonden som supplement til den garantiordning, som instituttet er omfattet af i instituttets hjemland, hvis den danske ordning som nævnt i kapitel 5 i lov om en garantifond for indskydere og investorer har en højere dækning end ordningen i instituttets hjemland.
 Stk. 2. Den supplerende dækning efter stk. 1 omfatter det beløb, hvormed dækningen ydet af Fonden overstiger den dækning, som hjemlandets garantiordning yder.
 Stk. 3. Ved opgørelse af den supplerende dækning skal Fonden følge de ledende principper i bilag 2 i Europa-Parlamentets og Rådets direktiv 97/9/EF af 3. marts 1997 om investorgarantiordninger.
Bidragspligt § 3. De i § 1, stk. 1, nr. 1-7, angivne institutter har pligt til at betale bidrag til Fonden.
 Stk. 2. Bidragspligten indtræder for de i § 1, stk. 1, nr. 1-5, nævnte institutter på det tidspunkt, hvor instituttet er meddelt tilladelse til at drive virksomhed jf. henholdsvis § 7, stk. 1, § 8, stk. 1, § 9, stk. 1, og § 10, stk. 2, i lov om finansiel virksomhed.
 Stk. 3. Bidragspligten indtræder for de i § 1, stk. 1, nr. 6-7, nævnte institutter på det tidspunkt, hvor Fonden modtager meddelelse om tilslutning til Fonden.
Pengeinstitutafdelingen § 4. De i § 1, stk. 1, nr. 1, 4 og 6, nævnte institutter er omfattet af pengeinstitutafdelingen eller filialer hvor Fonden har modtaget meddelelse om tilslutning.
Institutternes individuelle bidrag beregnes i forhold til deres dækkede nettoindskud.
Institutterne bliver omfattet af afdelingen på det tidspunkt, hvor der meddeles tilladelse til at drive virksomhed, jf. § 7, stk. 1, i lov om finansiel virksomhed.
Bidrag opkræves fra institutterne ved den bidragsopkrævning, som kommer efter det tidspunkt, hvor instituttet første gang har foretaget en indberetning af de dækkede nettoindskud, jf. stk. 3.
Stk. 2. Hvis et pengeinstitut ophører med at have dækkede nettoindskud i løbet af det pågældende kalenderår, tilbagebetales en forholdsmæssig del af instituttets indbetalte årlige bidrag.
Den forholdsmæssige del beregnes fra kvartalet efter pengeinstituttets udtræden og frem til kalenderårets udgang.
Tilbagebetaling af bidrag herudover kan ikke finde sted, jf. § 7, stk. 3, i lov om en garantifond for indskydere og investorer.
Stk. 3. Institutter omfattet af pengeinstitutafdelingen skal senest ultimo november måned indberette de dækkede nettoindskud opgjort pr. 1. oktober.
Bidragene beregnes på baggrund af denne indberetning i december måned.
Bidragene forfalder til betaling den 10. januar, jf. § 7, stk. 3, i lov om en garantifond for indskydere og investorer.
Afviklings- og restruktureringsafdelingen § 5. De i § 1, stk. 1, nr. 1, nævnte institutter er tillige omfattet af afviklings- og restruktureringsafdelingen.
Institutternes individuelle indeståelse beregnes i overensstemmelse med § 4, stk. 1, på baggrund af den i § 4, stk. 3, nævnte indberetning.
 Stk. 2. Til brug for afvikling, jf. § 7 a, stk. 2, i lov om en garantifond for indskydere og investorer udgør Fondens midler 3,2 mia. kr. i indeståelser fra de omfattede institutter.
Stk. 3. Til brug for restrukturering, jf. § 7 a, stk. 3, i lov om en garantifond for indskydere og investorer, udgør Fondens midler 1 mia. kr. i indeståelser eller kontante indbetalinger.
Institutter, der ønsker at foretage en kontant indbetaling, skal rette henvendelse til Fonden.
Stk. 4. Institutterne bliver omfattet af afdelingen på det tidspunkt, hvor der meddeles tilladelse til at drive virksomhed, jf. § 7, stk. 1, i lov om finansiel virksomhed.
Fonden kan anvende institutternes indeståelser fra det tidspunkt, hvor instituttet første gang har foretaget en indberetning af de dækkede nettoindskud, jf. § 4, stk. 3.
Stk. 5. Institutternes indeståelser ophører på det tidspunkt, hvor instituttet ophører med at drive virksomhed i henhold til lov om finansiel virksomhed.
Efter ophøret kan et institut ikke pålægges yderligere indeståelser, men instituttet kan pålægges at indfri den i medfør af § 4, stk. 3, beregnede indeståelse over for Fonden.
Fusionerer et institut med eller overdrager et institut aktiviteter til et andet af Fonden omfattet institut inden for samme afdeling, anses instituttets indeståelse ikke for ophørt.
Det fortsættende eller erhvervende institut indtræder i det ophørende eller overdragende instituts rettigheder og forpligtelser over for Fonden.
 Stk. 6. Uanset om et institut ophører med at drive virksomhed i henhold til lov om finansiel virksomhed, jf. stk. 5, skal instituttet fortsat indfri instituttets indeståelse over for Fonden for hændelser indtruffet forud for instituttets ophør.
Realkreditafdelingen § 6. De i § 1, stk. 1, nr. 2, nævnte institutter er omfattet af realkreditafdelingen.
Realkreditafdelingens formue består af kontante indbetalinger og indeståelser (samlede bidrag) fra de bidragspligtige.
Likvide midler skal udgøre mindst 2,5 mio. kr. af realkreditinstitutafdelingens samlede bidrag og regnskabsresultat.
Falder de likvide midlers andel til under 2,5 mio. kr., skal andelen reetableres ved førstkommende bidragsregulering.
 Stk. 2. Realkreditafdelingens nettoformue opgøres ved fra de til enhver tid modtagne kontante indbetalinger og indeståelser at fratrække indeværende års afholdte udgifter til dækning af udbetalinger samt eventuelle hensættelser og eventuelt optagne lån, jf. § 6, stk. 2 og 5, i lov om en garantifond for indskydere og investorer.
 Stk. 3. Såfremt realkreditafdelingens nettoformue er mindre end det minimumskrav, der følger af § 7 a, stk. 1, i lov om en garantifond for indskydere og investorer, skal der senest ved førstkommende regulering opkræves bidrag med henblik på at opfylde minimumskravet.
Stk. 4. Såfremt realkreditafdelingen har optaget lån i henhold til § 6, stk. 2 og 5, i lov om en garantifond for indskydere og investorer, skal afdelingens formue mindst svare til minimumskravet i § 7 a, stk. 1, i lov om en garantifond for indskydere og investorer, før tilbagebetaling af lånet påbegyndes.
Renter for lånet tilskrives lånet, indtil tilbagebetalingen kan påbegyndes.
 Stk. 5. Fordelingen af bidrag i et regnskabsår til Fondens realkreditafdeling på indbetalinger og indeståelser fastsættes af Fondens bestyrelse.
Stk. 6. Når realkreditafdelingens formue med tillæg af regnskabsresultatet og efter fradrag af eventuelle hensættelser er positiv, foretages for afdelingen pr. den 1. januar en regulering af institutternes samlede bidrag til Fonden, således at det enkelte instituts samlede bidrag svarer til instituttets andel af bidragsopgørelsen.
Regulering i form af tilbagebetaling eller frigivelse kan først finde sted, efter at der er sket indbetaling eller afgivet indeståelse for indeværende års samlede bidrag. Årets tilbagebetalinger eller frigivelser må ikke overstige årets indbetalinger eller afgivne indeståelser.
Bidrag og opgørelse for realkreditafdelingen § 7. Et institut omfattet af realkreditafdelingen betaler første gang bidrag til Fonden ved bidragsreguleringen året efter instituttets bidragspligt er indtrådt.
Såfremt et nyindtrådt institut ikke er sat i bidrag på et tidspunkt, hvor et institut i samme afdeling indleder rekonstruktionsbehandling eller går konkurs, kan det nyindtrådte institut dog pålægges et supplerende bidrag.
Det supplerende bidrag skal dække instituttets andel af afdelingens bidragsfinansierede udgifter til den pågældende rekonstruktionsbehandling eller konkurs, der afholdes frem til førstkommende bidragsregulering.
Fører opkrævningen af supplerende bidrag til, at de øvrige bidragspligtige institutter godskrives en andel af det supplerende bidrag, omfattes institutter, hvis bidragspligt er ophørt, ikke af denne godskrivning.
Stk. 2. Hvis et instituts bidragspligt ophører, før instituttet er sat i bidrag, og der inden bidragspligtens ophør er indtruffet en konkurs eller rekonstruktionsbehandling i afdelingen, kan Fonden opkræve et bidrag hos instituttet til dækning af instituttets andel af Fondens bidragsfinansierede udgifter i forbindelse med konkursen eller rekonstruktionsbehandlingen.
Instituttet er forpligtet til at meddele Fonden de fornødne oplysninger om instituttets aktiviteter til brug for Fondens beregning af bidrag.
Størrelsen af bidraget fastsættes af Fonden.
 Stk. 3. Et institut, der ophører med at drive virksomhed på et tidspunkt, hvor Fonden har et krav til gode over for instituttet som følge af, at Fonden har deltaget i afviklingen af instituttet, kan alene få frigivet indeståelser, mens eventuelle kontante bidrag tilgår Fonden, når instituttet udtræder af Fonden.
 § 8. De individuelle bidrag beregnes med udgangspunkt i institutternes dækkede kontante midler og dækkede værdipapirer (dækkede aktiver).
Stk. 2. I realkreditafdelingen skal bidrag på grundlag af kontante midler udgøre én pct. af de dækkede kontante midler.
Det resterende bidrag fordeles på grundlag af antallet af værdipapirdepoter.
Bidrag for dækkede kontante midler opgøres, jf. dog §§ 10 og 12-14 i lov om en garantifond for indskydere og investorer, på grundlag af de regnskabsmæssige poster for gæld til kreditinstitutter samt andre periodeafgrænsningsposter og andre mellemværender i forbindelse med værdipapirhandel, jf. § 1 i lov om værdipapirhandel m.v., for den dækkede personkreds.
 Stk. 3. I realkreditafdelingen sker fordelingen mellem institutterne af bidrag for dækkede værdipapirer på grundlag af antallet af depoter (værdipapirkonti i værdipapircentraler), for hvilke det enkelte institut er kontoførende.
Stk. 4. Realkreditinstitutternes dækkede kontante midler beregnes på grundlag af gennemsnittet af to opgørelser foretaget i henholdsvis marts og september.
Opgørelsen vedrørende værdipapirer sker én gang årligt ultimo året.
Bidragspligtens ophør i realkreditafdelingen § 9. Bidragspligten for institutter omfattet af realkreditafdelingen ophører på det tidspunkt, hvor instituttet ophører med at drive virksomhed i henhold til lov om finansiel virksomhed.
Efter ophøret af bidragspligt kan et institut ikke pålægges yderligere bidrag til Fonden, men instituttet kan pålægges at indfri instituttets indeståelse.
Fusionerer et institut med eller overdrager et institut aktiviteter til et andet af Fonden omfattet institut inden for samme afdeling, anses instituttets bidragspligt ikke for ophørt.
Det fortsættende eller erhvervende institut indtræder i det ophørende eller overdragende instituts rettigheder og forpligtelser over for Fonden.
Fusionerer et institut med et institut omfattet af en anden af Fondens afdelinger, anses det ophørende instituts bidragspligt for ophørt.
Det samme gælder et institut, der omdannes til et institut omfattet af en anden af fondens afdelinger.
Stk. 2. Når et realkreditinstituts bidragspligt er ophørt sker der tilbagebetaling eller frigivelse til det pågældende institut i overensstemmelse med reglerne i § 6 stk. 6. Indtil tilbagebetaling eller frigivelse har fundet sted, kan Fonden anvende instituttets bidrag til dækning af Fondens forpligtelser.
Hvis et instituts bidragspligt ophører 1. maj eller senere, skal Fondens tilbagebetaling eller frigivelse senest ske pr. 1. juli året efter.
Et ophørt institut kan få frigivet sin indeståelse, mod at Fonden modtager en garanti af mindst samme størrelse fra et kreditinstitut eller forsikringsselskab.
Fondens bestyrelse kan forlange, at et ophørt instituts indeståelse skal erstattes af en garanti fra et kreditinstitut eller forsikringsselskab.
Stk. 3. Såfremt afdelingens nettoformue i forbindelse med udlodning fra et konkursbo, hvor Fonden er indtrådt i investorens krav, overstiger kravet i § 7 a, stk. 1, i lov om en garantifond for indskydere og investorer, kan midler, med Finanstilsynets godkendelse, tilbageføres til de institutter, som har tilvejebragt de midler, der er anvendt ved dækningen i konkursboet.
Bestyrelsen kan beslutte, at midler, som skal tilbageføres til institutter, der på udlodningstidspunktet er ophørt med at være bidragspligtige til afdelingen skal forblive i Fonden som en del af Fondens formue, når sådanne midler er af en beskeden størrelse.
 Stk. 4. Inden regulering efter § 6, stk. 6, finder sted, kan Fondens bestyrelse hensætte et beløb fra afdelingens formue, som skønnes nødvendigt til dækning af afdelingens forpligtelser i forbindelse med allerede indtrufne hændelser, som Fonden skal dække, samt optagne lån, jf. § 6, stk. 2 og 5, i lov om en garantifond for indskydere og investorer.
 Stk. 5. Afholdelse af udgifter til dækning af realkreditafdelingens forpligtelser sker først med afdelingens overførte regnskabsresultat, herefter med de erlagte kontante bidrag og dernæst ved indbetaling af de afgivne indeståelser og af optagne lån.
Fondsmæglerselskabsafdelingen § 10. De i § 1, stk. 1, nr. 3, nævnte institutter er omfattet af fondsmæglerselskabsafdelinger, eller filialer hvor Fonden har modtaget meddelelse om tilslutning.
Fondsmæglerselskabsafdelingens formue består af kontante indbetalinger og indeståelser (samlede bidrag) fra de bidragspligtige institutter.
Likvide midler skal udgøre mindst 2,5 mio. kr. af afdelingens samlede bidrag og regnskabsresultat.
Falder de likvide midlers andel til under 2,5 mio. kr., skal andelen reetableres ved førstkommende bidragsregulering.
 Stk. 2. Fondsmæglerselskabsafdelingens nettoformue opgøres ved fra de til enhver tid modtagne kontante indbetalinger og indeståelser at fratrække indeværende års afholdte udgifter til dækning af udbetalinger samt eventuelle hensættelser og eventuelt optagne lån, jf. § 6, stk. 2 og 5, i lov om en garantifond for indskydere og investorer.
 Stk. 3. Såfremt fondsmæglerselskabsafdelingens nettoformue er mindre end det minimumskrav, der følger af § 7 a, stk. 1, i lov om en garantifond for indskydere og investorer, skal der senest ved førstkommende regulering opkræves bidrag med henblik på at opfylde minimumskravet.
Stk. 4. Såfremt fondsmæglerselskabsafdelingen har optaget lån i henhold til § 6, stk. 2 og 5, i lov om en garantifond for indskydere og investorer, skal afdelingens formue mindst svare til minimumskravet i § 7 a, stk. 1, i lov om en garantifond for indskydere og investorer, før tilbagebetaling af lånet påbegyndes.
Renter for lånet tilskrives lånet, indtil tilbagebetalingen kan påbegyndes.
 Stk. 5. Fordelingen af bidrag i et regnskabsår til Fondens fondsmæglerselskabsafdeling på indbetalinger og indeståelser fastsættes af Fondens bestyrelse.
Stk. 6. Når fondsmæglerselskabsafdelingens formue med tillæg af regnskabsresultatet og efter fradrag af eventuel hensættelse er positiv, foretages for afdelingen pr. den 1. januar en regulering af institutternes samlede bidrag til Fonden, således at det enkelte instituts samlede bidrag svarer til instituttets andel af bidragsopgørelsen.
Regulering i form af tilbagebetaling eller frigivelse kan først finde sted, efter at der er sket indbetaling eller afgivet indeståelse for indeværende års samlede bidrag. Årets tilbagebetalinger eller frigivelser må ikke overstige årets indbetalinger eller afgivne indeståelser.
Bidrag og opgørelse for fondsmæglerselskabsafdelingen § 11. Et institut omfattet af fondsmæglerselskabsafdelingen betaler første gang bidrag til Fonden ved bidragsreguleringen året efter instituttets bidragspligt er indtrådt.
Såfremt et nyindtrådt institut ikke er sat i bidrag på et tidspunkt, hvor et institut i samme afdeling indleder rekonstruktionsbehandling eller går konkurs, kan det nyindtrådte institut dog pålægges et supplerende bidrag.
Det supplerende bidrag skal dække instituttets andel af afdelingens bidragsfinansierede udgifter til den pågældende rekonstruktionsbehandling eller konkurs, der afholdes frem til førstkommende bidragsregulering.
Fører opkrævningen af supplerende bidrag til, at de øvrige bidragspligtige institutter godskrives en andel af det supplerende bidrag, omfattes institutter, hvis bidragspligt er ophørt ikke af denne godskrivning.
Stk. 2. Hvis et instituts bidragspligt ophører, før instituttet er sat i bidrag, og der inden bidragspligtens ophør er indtruffet en konkurs eller rekonstruktionsbehandling i afdelingen, kan Fonden opkræve et bidrag hos instituttet til dækning af instituttets andel af Fondens bidragsfinansierede udgifter i forbindelse med konkursen eller rekonstruktionsbehandlingen.
Instituttet er forpligtet til at meddele Fonden de fornødne oplysninger om instituttets aktiviteter til brug for Fondens beregning af bidrag.
Størrelsen af bidraget fastsættes af Fonden.
 Stk. 3. Et institut, der ophører med at drive virksomhed på et tidspunkt, hvor Fonden har et krav til gode over for instituttet som følge af, at Fonden har deltaget i afviklingen af instituttet, kan alene få frigivet indeståelser, mens eventuelle kontante bidrag tilgår Fonden, når instituttet udtræder af Fonden.
 § 12. De individuelle bidrag beregnes med udgangspunkt i institutternes dækkede kontante midler og dækkede værdipapirer (dækkede aktiver).
Stk. 2. I fondsmæglerselskabsafdelingen skal bidrag på grundlag af kontante midler udgøre mindst én pct. af de dækkede kontante midler.
Disse bidrag opgøres, jf. dog §§ 10 og 12-14 i lov om en garantifond for indskydere og investorer, for fondsmæglerselskaber på grundlag af de regnskabsmæssige poster for gæld til kreditinstitutter, kunders marginindskud, deposita samt forskud på købsordrer, gæld til kunder fra ægte salgs- og tilbagekøbsforretninger samt andre periodeafgrænsningsposter og andre mellemværender i forbindelse med værdipapirhandel, jf. § 1 i lov om værdipapirhandel m.v., for den dækkede personkreds.
For investeringsforvaltningsselskaber opgøres disse bidrag på grundlag af de tilsvarende poster, for så vidt angår den del af selskabernes aktivitet, der er omfattet af en tilladelse efter § 10, stk. 2, i lov om finansiel virksomhed.
Bidrag vedrørende kontante midler skal sammen med bidrag vedrørende værdipapirer andrage mindst 55 pct. af afdelingens samlede bidrag.
Den resterende del af bidragene kan fordeles efter et eller flere af følgende kriterier: balance, gearing (et mål, der bygger på forholdet mellem balance og egenkapital) og antal ansatte, idet det for investeringsforvaltningsselskaberne alene vedrører den del af deres aktivitet, der er omfattet af en tilladelse efter § 10, stk. 2, i lov om finansiel virksomhed.
Stk. 3. For fondsmæglerselskabsafdelingens vedkommende opdeles værdipapirer i to grupper: dem, som er i depot i selskabet, og dem, som er i depot andetsteds, men som selskabet har kundens samtykke til at disponere over, idet der for investeringsforvaltningsselskabernes vedkommende alene medtages de værdipapirer, der stammer fra selskabernes aktivitet, der er omfattet af en tilladelse efter § 10, stk. 2, i lov om finansiel virksomhed.
Fondens bestyrelse kan fastsætte forskellige bidragssatser for de to grupper af dækkede værdipapirer.
Værdipapirerne skal opgøres til markedsværdi.
 Stk. 4. Fondsmægler- og investeringsforvaltningsselskabernes dækkede kontante midler og dækkede værdipapirer beregnes som gennemsnittet af tolv opgørelser foretaget ultimo hver måned, medens opgørelsen af de øvrige bidragskomponenter foretages ultimo året, idet der i beregningen for investeringsforvaltningsselskabernes vedkommende alene medtages dækkede kontante midler og de dækkede værdipapirer, der stammer fra selskabernes aktivitet, der er omfattet af en tilladelse efter § 10, stk. 2, i lov om finansiel virksomhed.
Bidragspligtens ophør i fondsmæglerselskabsafdelingen § 13. Bidragspligten for institutter omfattet af fondsmæglerselskabsafdelingen ophører på det tidspunkt, hvor instituttet ophører med at drive virksomhed i henhold til lov om finansiel virksomhed.
Efter ophøret af bidragspligt kan et institut ikke pålægges yderligere bidrag til Fonden, men instituttet kan pålægges at indfri instituttets indeståelse.
Fusionerer et institut med eller overdrager et institut aktiviteter til et andet af Fonden omfattet institut inden for samme afdeling, anses instituttets bidragspligt ikke for ophørt.
Det fortsættende eller erhvervende institut indtræder i det ophørende eller overdragende instituts rettigheder og forpligtelser over for Fonden.
Fusionerer et institut med et institut omfattet af en anden af Fondens afdelinger, anses det ophørende instituts bidragspligt for ophørt.
Det samme gælder et institut, der omdannes til et institut omfattet af en anden af fondens afdelinger.
 Indbetaling m.v.
 § 14. De i § 1, stk. 1, nr. 2-7, nævnte institutters samlede bidrag til Fonden beregnes hvert år pr. 1. januar på grundlag af institutternes opgørelser til Fonden samt eventuelle lån optaget af den afdeling, instituttet er bidragspligtigt til.
 Stk. 2. Fonden fastsætter en frist for betaling af bidrag, dog senest 1. juli.
 Stk. 3. Efter påkrav fra Fonden skal et institut inden 8 dage fra påkravet indfri stillede indeståelser.
 Stk. 4. Bestyrelsen kan inden for et regnskabsår træffe beslutning om yderligere betaling af bidrag for bidragspligtige institutter, hvis den afdeling, de tilhører, ikke opfylder § 7 a, stk. 1, i lov om en garantifond for indskydere og investorer.
 § 15. Fondens bestyrelse kan tillade mindre afvigelser fra opgørelsesmetoderne og de af bestyrelsen fastsatte nærmere bestemmelser.
Indberetninger og beregninger § 16. De i § 1, stk. 1, nr. 2, 3, 5 og 7, nævnte institutter skal efter udløbet af hvert år indberette de oplysninger til Fonden, som er nødvendige for Fondens fastsættelse af institutternes samlede bidrag til Fonden.
Indberetningen skal ske senest ultimo april måned.
 Stk. 2. De i § 1, stk. 1, nr. 1-5, nævnte institutter er forpligtede til at kunne beregne den enkelte indskyders og investors dækkede aktiver.
 Stk. 3. De i § 1, stk. 1, nr. 6 og 7, nævnte institutter er forpligtede til at kunne beregne den enkelte indskyders og investors dækkede aktiver med fradrag af det beløb, som instituttets hjemlands garantiordning dækker, jf. § 2, stk. 2.
 Stk. 4. For institutter omfattet af § 1, stk. 1, nr. 6 og 7, skal de valgte revisorer påse, at stk. 3 overholdes og afgive erklæring til Fonden herom.
 Lån ved rekonstruktionsbehandling og konkurs m.v.
 § 17. Lån efter § 6, stk. 2, i lov om en garantifond for indskydere og investorer, forrentes med en CIBOR-rente (3 måneders).
 Stk. 2. Når en afdeling kan påbegynde tilbagebetaling af et lån optaget i en anden afdeling, træffer bestyrelsen beslutning om størrelsen af den årlige ydelse.
 Stk. 3. Såfremt en afdeling har flere lån, afdrages det ældste lån først.
 Stk. 4. Ydelsen fordeles til de långivende afdelinger efter den forholdsmæssige andel, som afdelingerne har ydet lån i.
Information § 18. Institutterne og de i § 1, stk. 2, nævnte filialer skal i ekspeditionslokaler, hvortil indskydere og investorer almindeligvis har adgang, på et iøjnefaldende sted ved skiltning tydeligt oplyse, hvor indskydere og investorer kan rekvirere skriftlig information om den eller de indskuds- og investor-garantiordninger, som instituttet, eller den i § 1, stk. 2, nævnte filial, er tilsluttet.
 Stk. 2. I tilfælde af, at de i stk. 1 nævnte institutter og filialer modtager indskud eller udfører investeringsforretninger for kunder via internettet, skal tilsvarende information gives på instituttets hjemmeside.
 § 19. Den i § 18 omhandlede information skal som minimum indeholde oplysninger om:
1) hvilken eller hvilke indskyder- og investorgarantiordninger de dækkede aktiver er dækket af, 2) dækningens omfang, 3) beregning af det dækkede beløb, 4) særlige indlånsformer, som er sikret fuld dækning, 5) indlån og kontante midler, som ikke er omfattet af ordningen, 6) værdipapirer, der ikke er omfattet af ordningen, samt 7) hvorledes en indskyder eller investor skal forholde sig, hvis der skal ske udbetaling fra Fonden.
Stk. 2. Hvis et institut som nævnt i § 2, stk. 1, har tilsluttet sig Fonden som supplement til den dækning, der ydes af instituttets hjemlands garantiordning, skal dette oplyses.
Tilsvarende gælder, hvis dækningen af indskud i de i § 1, stk. 2, nævnte filialer svarer til den dækning, der ydes af Fonden, men er lavere end den dækning, der ydes i hjemlandet.
 Stk. 3. Hvis et institut som nævnt i § 1, stk. 1, nr. 6 og 7, der har tilsluttet sig Fonden, jf. § 2, stk. 1, meddeler Fonden, at filialen ønsker at fravælge den supplerende dækning, skal hver enkelt indskyder og investor have skriftlig oplysning herom, samt om hvilke konsekvenser instituttets fravalg har for indskyderen og investoren.
 Stk. 4. Den i stk. 1-3 omhandlede information skal som minimum affattes på dansk, i et let forståeligt sprog.
 Stk. 5. Den i stk. 1 og 2 omhandlede information må ikke anvendes i reklameøjemed.
 § 20. Filialer af de i § 1, stk. 1, nr. 1-3, nævnte institutter i et land inden for Den Europæiske Union eller lande som Unionen har indgået aftale med på det finansielle område, skal give indskyderne og investorerne i værtslandet information efter de regler, der er fastsat i værtslandet.
Meddelelse og anmeldelse § 21. Meddelelse om et instituts afvikling efter lov om finansiel stabilitet sker efter reglerne i lov om finansiel stabilitet.
 § 22. Meddelelse om et instituts rekonstruktionsbehandling eller konkurs skal af Fonden umiddelbart efter, at rekonstruktionsbehandlingen eller konkursen er kommet til Fondens kendskab, indrykkes i et eller flere dagblade, som udkommer på instituttets hjemsted samt i et landsdækkende dagblad og Statstidende.
Stk. 2. Tilsvarende meddelelse skal finde sted på de steder, hvor institutter som nævnt i § 1, stk. 1, nr. 1-5, har filialer.
Meddelelsen skal affattes på det eller de officielle sprog i det land, hvor filialen er etableret.
 § 23. Meddelelsen skal indeholde oplysninger om:
1) instituttets navn og adresse på dets hjemsted, 2) at der foreligger rekonstruktionsbehandling eller konkurs, 3) datoen for rekonstruktionsbehandlingens indledning eller datoen for konkursdekretets afsigelse, såfremt instituttet erklæres konkurs uden forinden at have været i rekonstruktionsbehandling, 4) at indskyderne og investorerne får meddelelse direkte fra instituttet eller Fonden senest 5 hverdage efter datoen som nævnt, 5) hvor indskyderne og investorerne kan henvende sig, hvis meddelelse ikke modtages som nævnt under nr. 4, 6) at anmeldelse af krav skal indleveres til et institut, og 7) tidsfrist for anmeldelse samt virkning af for sen anmeldelse.
§ 24. Fonden skal være i stand til snarest muligt og senest 5 hverdage efter rekonstruktionsbehandlingens indledning eller datoen for konkursdekretets afsigelse at udsende en oversigt til den enkelte indskyder og investor over dennes samlede mellemværende med instituttet inkl. renter opgjort til og med den i § 23, nr. 3, foreskrevne dato.
Oversigten skal vedlægges en vejledning for anmeldelse.
Finanstilsynet kan efter anmodning fra Fonden forlænge den i 1. pkt. anførte frist med op til 10 hverdage.
Stk. 2. Oversigter over investorernes værdipapirer i depot udsendes til de relevante investorer, hvis det af rekonstruktøren eller kurator er afgjort, at værdipapirer ikke kan udleveres.
Oversigter over værdipapirer, som ikke kan udleveres, skal dog udsendes senest 6 måneder efter rekonstruktionsbehandlingen eller konkursen.
 Stk. 3. Til brug for udarbejdelsen af den i stk. 1 nævnte oversigt skal instituttet inden 24 timer fra de er taget under rekonstruktionsbehandling, henholdsvis afsigelse af konkursdekret indsende en opgørelse af indskydernes dækkede aktiver samt øvrige nødvendige oplysninger til Fonden i elektronisk form.
 § 25. Oversigten nævnt i § 24, stk. 1, skal i det mindste indeholde:
1) indskyderens og investorens navn og adresse, 2) CPR-nummer eller CVR nr. eller anden lignende dokumentation, hvis den pågældende ikke har CPR-nummer eller CVR nr., 3) en opgørelsesdato, 4) en oversigt over indskyderens eller investorens ind- og udlånskonti og andre kontante midler samt værdipapirer med angivelse af kontonummer og kontotype samt depotnummer, samt 5) en oversigt over de midler, som dækkes fuldt ud i medfør af § 9, stk. 2 og 3, i lov om en garantifond for indskydere og investorer, eller som Fonden har besluttet at dække fuldt ud.
 § 26. Den i § 24, stk. 1, nævnte oversigt danner grundlag for anmeldelse af krav over for Fonden.
 Stk. 2. Yderligere krav eller forpligtelser oplyses af indskyderen eller investoren på oversigten og dokumenteres i fornødent omfang.
 Stk. 3. Ved underskrift på oversigten bekræfter indskyderen eller investoren rigtigheden af de anførte oplysninger under strafansvar i henhold til § 23 i lov om en garantifond for indskydere og investorer.
 § 27. Anmeldelse af krav mod Fonden indleveres til et dansk institut, som efter kontrol af indskyderens og investorens identitet overgiver anmeldelsen til Fonden til endelig prøvelse.
 Stk. 2. Fondens bestyrelse kan i særlige tilfælde tillade afvigelser fra reglerne for anmeldelse af krav over for Fonden samt udbetaling fra Fonden.
 § 28. Anmeldelse af krav over for Fonden skal indgives til et institut senest 4 måneder efter den i § 23, nr. 3, foreskrevne dato.
 Stk. 2. Såfremt anmeldelse i henhold til stk. 1 ikke er foretaget inden 2 måneder, påhviler det Fonden på ny at udsende den i § 24, stk. 1, nævnte oversigt til indskydere og investorer med dækkede aktiver over 100 kr.
Stk. 3. Indgives anmeldelse senere end 4 måneder efter den i § 23, nr. 3, foreskrevne dato, bortfalder kravet over for Fonden, medmindre indskyderen eller investoren kan godtgøre, at vedkommende ikke har haft mulighed for i tide at påberåbe sig sin ret til at få udbetalt garantibeløbet.
Fonden kan, når særlige omstændigheder foreligger, undtage fra fristen, dog under forudsætning af, at Fonden kan foretage anmeldelse i boet.
 § 29. Fonden gennemgår indskydernes og investorernes krav hurtigst muligt efter modtagelsen af anmeldelsen, og overfører garantibeløbet til det anmeldende institut.
 Stk. 2. Udbetaling af krav mod Fonden, der hidrører fra et institut, der har tilsluttet sig Fonden som supplement, jf. § 2, forudsætter, at Fonden har modtaget en erklæring fra hjemlandets kompetente myndigheder, hvoraf fremgår, at de dækkede aktiver er indisponible.
§ 30. Når et institut omfattet af § 1, stk. 1, nr. 6 og 7, har tilsluttet sig Fonden, jf. § 2, stk. 1, skal Fonden indgå aftaler med hjemlandets garantiordning om procedurer for udbetaling af erstatning.
Der kan aftales mindre afvigelser fra reglerne om meddelelse og anmeldelse, jf. §§ 22-29, såfremt afvigelserne er nødvendige for at sikre, at indskyderne og investorerne får en hurtig og korrekt erstatning.
Filialers udtræden og ophør af bidragspligt § 31. De i § 1, stk. 1, nr. 6 og 7, nævnte institutter udtræder af Fonden en måned efter ophør af instituttets virksomhedsudøvelse i Danmark, henholdsvis en måned efter instituttet har givet Fonden meddelelse om, at instituttets aftale om tilslutning til Fonden ønskes bragt til ophør.
Bidragspligten ophører på dette tidspunkt.
 Stk. 2. Det udtrådte instituts erlagte bidrag tilbagebetales eller frigives efter bestemmelserne herom.
Opløsning § 32. Såfremt Fonden opløses, træffer erhvervs- og vækstministeren med finansministerens godkendelse beslutning om anvendelse af Fondens formue.
 Stk. 2. Den i stk. 1 nævnte beslutning træffes efter høring af institutterne.
Ikrafttræden § 33. Bekendtgørelsen træder i kraft den 28. juni 2012.
 Stk. 2. Bekendtgørelse nr. 889 af 10. august 2011 om Garantifonden for indskydere og investorer ophæves.
