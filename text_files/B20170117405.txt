 Bekendtgørelse om tidsfrister for at gøre retten til automatisk sikkerhedsstillelse og betalingsforbehold gældende m.v.
 I medfør af § 182, stk. 4, og § 188, stk. 3, i lov nr. 650 af 8. juni 2017 om kapitalmarkeder fastsættes:
 § 1. Ønsker en långiver at fastholde en sikkerhed efter § 182, stk. 2 eller 3, i lov om kapitalmarkeder i fondsaktiver, skal sikkerheden gøres gældende af långiveren inden kl. 16.45 på afviklingsdagen.
 § 2. En sælger, der ønsker at gøre et betalingsforbehold gældende efter § 188, stk. 1, i lov om kapitalmarkeder, skal gøre dette gældende inden kl. 17.30 på afviklingsdagen.
 § 3. Adgangen til at gøre en sikkerhed eller et betalingsforbehold gældende bortfalder automatisk ved fristens udløb uden ændringsmeddelelse til sikkerhedshaveren.
 § 4. Bekendtgørelsen træder i kraft den 3. januar 2018.
 Stk. 2. Bekendtgørelse nr. 1337 af 14. november 2016 om tidsfrister for at gøre retten til automatisk pant og betalingsforbehold gældende m.v. ophæves.
