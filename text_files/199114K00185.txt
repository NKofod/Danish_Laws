Nr BTL 185 Betænkning over Forslag til lov om ændring af færdselsloven  

 (Motorvejshastighed og skærpelse af bødeniveauet)   

 Nr L 185 1991-92, 1. samling Afgivet af Retsudvalget Afgivet: 19920409 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
Endvidere har udvalget modtaget skriftlige henvendelser fra  

 Amtsrådsforeningen i Danmark og P.
V.
Lund, Lyngby.
 Der er af justitsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis og Kristeligt Folkepartis medlemmer af udvalget)  

 lovforslaget til vedtagelse med de af justitsministeren stillede  

 ændringsforslag.
 Flertallet indstiller, at den foreslåede forhøjelse af hastighedsgrænsen  

 på motorveje i form af en administrativ adgang til på visse  

 motorvejsstrækninger at forhøje hastighedsgrænsen til 120 km i timen ændres,  

 således at det i stedet vedtages, at den generelle hastighedsgrænse på  

 motorveje forhøjes til 110 km i timen.
Flertallet ønsker at fremhæve, at forhøjelsen af den generelle  

 hastighedsgrænse til 110 km i timen ikke vil berøre muligheden for efter  

 færdselslovens § 42, stk. 5, at nedsætte hastighedsgrænsen ved færdselstavler  

 til 70, 80, 90 eller 100 km i timen på visse motorvejsstrækninger.
En lavere  

 hastighedsgrænse på motorveje end den generelle bør dog som hidtil som  

 altovervejende hovedregel fastsættes til 90 km i timen.
Herved undgås alt for  

 mange forskellige hastighedsgrænser på motorvejene.
Det må forventes, at bilisterne vil indrette deres kørsel efter den  

 ændrede hastighedsgrænse umiddelbart efter, at lovforslaget er vedtaget.
For  

 at undgå en uhensigtsmæssig overgangsperiode, indtil forhøjelsen af den  

 generelle hastighedsgrænse træder i kraft, indstiller flertallet derfor, at  

 ikrafttrædelsen for både ændringen af motorvejshastigheden og bødeskærpelsen  

 rykkes frem til den 1. maj 1992.
Derudover er flertallet enig med justitsministeren i, at den øgede  

 politimæssige indsats, som der peges på i de almindelige bemærkninger til  

 lovforslaget, skal omfatte forsøg med automatisk hastighedskontrol på  

 udvalgte motorvejsstrækninger.
Justitsministeren har i den forbindelse  

 oplyst, at han vil anmode Rigspolitichefen om snarest muligt efter  

 lovforslagets vedtagelse at iværksætte, indtil videre forsøgsvis, automatisk  

 hastighedskontrol på visse motorvejsstrækninger.
Det understreges, at der ikke vil blive tale om automatisk overvågning  

 under brug af videooptagelser eller lignende.
Det system, der skal anvendes,  

 vil være baseret på udelukkende at blive aktiveret, hvor der registreres en  

 overtrædelse af færdselsreglerne.
Der vil endvidere blive foretaget klar og  

 tydelig afmærkning af de lokaliteter, vejstrækninger eller områder, hvor  

 udstyret anvendes, således at trafikanterne er adviseret herom.
Derudover vil  

 der blive fastlagt arbejdsrutiner, som sikrer, at føreren af køretøjet  

 snarest muligt gøres bekendt med den konstaterede overtrædelse og sigtelsen.  

 Flertallet lægger endvidere vægt på, at i de tilfælde, hvor sigtede nægter  

 sig skyldig og ønsker sagen indbragt for domstolene, vil bevismaterialet i  

 form af det optagne fotografi blive gengivet på en sådan måde, at kun føreren  

 og køretøjets registreringsnummer fremgår.
 I tilknytning hertil lægger flertallet vægt på, at justitsministren har  

 oplyst, at han vil anmode Rigspolitichefen om ved tilrettelæggelsen af  

 færdselskontrollen at tage hensyn til, at en eventuel afsmittende  

 (hastighedsforøgende) effekt på de veje, der støder op til motorvejsnettet,  

 skal søges undgået.
 Endelig forudsætter flertallet ved lovforslagets vedtagelse, at  

 justitsministeren som led i de samlede bestræbelser på at effektivisere  

 politiindsatsen over for færdselsforseelser vil anmode Rigspolitichefen om at  

 iværksætte forsøg med avanceret udåndingsudstyr, der er så nøjagtigt, at det  

 på længere sigt vil kunne supplere/erstatte blodprøverne som bevismiddel i  

 spritsager.
Et mindretal (Fremskridtspartiets medlem af udvalget) indstiller  

 lovforslaget til vedtagelse med de under nr. 1, 3, 4, 5 og 6 stillede  

 ændringsforslag.
Mindretallet vil dog kunne stemme for ændringsforslag nr. 2,  

 såfremt det skulle vise sig, at ændringsforslag nr. 1 bliver forkastet, og  

 bemærker i øvrigt:
 For Fremskridtspartiet er det naturligt, at de fastsatte hastigheder på  

 motorveje ophæves, idet risikoen ved den øgede hastighed er afhængig af flere  

 forhold, vejens beskaffenhed, vejrliget, bilens stand, førerens rutine osv.,  

 og hastighederne kan derfor ikke med rimelighed fastsættes ens for alle i  

 alle situationer.
 Fremskridtspartiet finder således, at færdselslovens regler om, at  

 trafikanter til enhver tid skal afpasse hastigheden efter forholdene, skal  

 være den eneste gældende regel på motorvejene.
 Herefter vil det stadig være muligt at forhindre farlig kørsel på  

 motorveje, dog med den forskel, at forholdet er vurderet ud fra farligheden  

 og ikke efter en politisk fastsat hastighedsgrænse.
 Fremskridtspartiet ønsker kun en sådan ordning på motorvejene, da disse er  

 tilstrækkelig sikre til en øget hastighed, hvorimod man fortsat ønsker en  

 fastsat hastighed i bymæssigt bebyggede områder og på landevejene.
 Endvidere kan Fremskridtspartiet ikke godkende den del af lovforslaget,  

 der går på at forhøje stort set alle bødetakster med 50 pct.
 Fremskridtspartiet kan godt godkende skærpede straffe for visse  

 overtrædelser, men det skal være ud fra en konkret vurdering i hvert  

 tilfælde, og vurderingen skal ske ud fra færdselsforseelsens farlighed for  

 andre trafikanter.
 Fremskridtspartiet kan således godkende skærpede straffe ved fremkørsel  

 for rødt lys, ikke efterkommet politiets anvisninger, overladt køretøj til  

 spirituspåvirket person, ulovlig køreundervisning, forurening af veje og  

 husdyr på vejene.
 Desuden mener Fremskridtspartiet, at det er væsentligt, at der bliver  

 skærpede straffe for overtrædelse af reglerne om, at man skal have erhvervet  

 gyldigt kørekort, da det i dag er så dyrt at erhverve et kørekort, at det  

 ofte kan betale sig helt at undlade at erhverve et kørekort og så betale de  

 bøder, man får.
Forslaget om automatisk hastighedsovervågning kan Fremskridtspartiet under  

 ingen omstændigheder godkende, da det giver et overvågningssamfund.
Måske  

 ikke ved en automatisk hastighedsovervågning, men det er et skridt på vejen,  

 og når det første skridt er taget, vil det komme til at gå stærkt.
Ulempen ved automatisk hastighedsovervågning er, at maskinen ikke kan  

 vurdere farligheden i hastighedsoverskridelsen.
En person kan således køre  

 dødsensfarligt med 90 km/t i myldretrafikken på motorvejen, uden at maskinen  

 registrerer det, hvorimod en person kl. 3 om natten på en helt øde  

 motorvejsstrækning i en forsvarlig og sikker bil i klart vejrlig og god  

 sigtbarhed vil blive registreret ved at køre blot 5 km/t for meget.
 Det er ikke rimeligt, og overvågningsmaskinen vil således ikke gavne  

 trafiksikkerheden, men blot give stribevis af retssager, hvor formildende  

 eller skærpende omstændigheder vil være umuligt at klarlægge endsige bevise.
 Det er derfor Fremskridtspartiets holdning, at kontrol skal foretages af  

 mennesker (politifolk), der ikke blot kontrollerer hastigheden, men også  

 vurderer og skønner farligheden i den enkelte situation.
Endelig kan Fremskridtspartiet godkende en skærpelse af bødeniveauet for  

 lastbilers overskridelse af hastighedsgrænserne, da en  

 hastighedsoverskridelse i lastbil alt andet lige er farligere for andre end,  

 hvis en personbil laver en tilsvarende overskridelse.
Dog kun hvis  

 Fremskridtspartiets ændringsforslag om at tillade højere hastighed for  

 lastbiler og busser vedtages.
For Fremskridtspartiet er det vigtigt, at  

 lastbiler og busser så vidt muligt kan følge trafikrytmen for ikke at være  

 til fare for trafiksikkerheden, hvilket de er, hvis de kører langsommere end  

 den øvrige trafik.
 Et andet mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling.
Et tredje mindretal (Centrum-Demokraternes medlem af udvalget) kan  

 hverken stemme for eller imod lovforslagets endelige vedtagelse ved 3.  

 behandling og vil i øvrigt redegøre for sin stilling til de stillede  

 ændringsforslag ved 2. behandling.
Mindretallet er af den opfattelse, at  

 lovforslaget er en urimelig sammenblanding af udmøntningen af en  

 finanslovaftale om bødeforhøjelser og et så politisk kontroversielt spørgsmål  

 som forhøjelse af hastighedsgrænsen på motorveje.
Mindretallet finder derfor,  

 at lovforslaget burde have været opdelt.
 Mindretallet vedstår sin forpligtelse i forhold til finanslovforliget for  

 1992, men ønsker samtidig at tilkendegive sin afvisning af det kompromis om  

 fastsættelse af maksimumshastighedsgrænsen til 110 km i timen på motorveje,  

 som et flertal kan tilslutte sig. 110 km i timen med elektronisk overvågning  

 ser mindretallet som en reel skærpelse i forhold til i dag og mener derfor,  

 at regeringen burde have fastholdt de oprindeligt foreslåede 120 km i timen.
 Et fjerde mindretal (Det Radikale Venstres medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
Ændringsforslag Til § 1Af et mindretal (FP):
 1) Nr. 1 affattes således:
»1. I § 42, stk. 2 , ændres »100« til:  

 »120«.' Af justitsministeren , tiltrådt af et flertal (S, V, KF og  

 KRF):
 2) Nr. 1 affattes således:
»1. I § 42, stk. 2 , ændres »100« til:  

 »110«.' Af et mindretal (FP):
 3) Efter nr. 1 indsættes som nyt nummer:
»01. I § 43, stk. 1 , ændres »80 km« til:  

 »100 km«, og i § 43, stk. 2 , ændres »70 km« til:  

 »80 km«.' 4) Efter nr. 1 indsættes som nyt nummer:
 »02. § 117, stk. 4, affattes således:
»Stk. 4. Overtrædelse af § 9, stk. 1, § 54, stk. 1, og § 62,  

 stk. 1, straffes med bøde.
Overtrædelse af § 56, stk. 1, 1. pkt., straffes  

 med en skærpet bøde.
Under skærpende omstændigheder kan straffen i 1. og 2.  

 pkt. stige til hæfte eller fængsel indtil 1 år.«» 5) Nr. 2 affattes således:
 »2. I § 118 indsættes efter stk. 1 som nyt stk.  

 2 og 3:
 »Stk. 2. Ved fastsættelsen af bøder for overtrædelse af § 4, § 41, §  

 54, stk. 3, § 64 og §§ 87-88 udmåles skærpet bøde.
Stk. 3. Ved fastsættelsen af bøder for overtrædelse af §§ 42 og 43  

 skal der tages hensyn til den generelle risikoforøgelse, som den pågældende  

 hastighedsovertrædelse medfører.
Ved hastighedsovertrædelser begået ved  

 kørsel med lastbiler, hvis tilladte totalvægt overstiger 3.500 kg, eller  

 vogntog bestående af sådanne lastbiler og registreringspligtige  

 påhængskøretøjer udmåles ligeledes en skærpet bøde.« Stk. 2-5 bliver herefter stk. 4-7.' Til § 2Af justitsministeren , tiltrådt af et flertal (S, V,  

 KF, FP og KRF):
 6) Paragraffen affattes således:
»§ 2 Loven træder i kraft den 1. maj 1992. § 1, nr. 2, gælder  

 for overtrædelser, der er begået den 1. maj 1992 eller senere.« Bemærkninger Til nr. 1 Forslagsstilleren ønsker i overensstemmelse med høringssvaret af  

 10. januar 1992 over lovforslaget fra Forenede Danske Motorejere (FDM) den  

 nuværende generelle hastighedsgrænse på motorveje forhøjet til 120 km.
Det  

 vil på grund af disse vejes gode standard og bilernes køreegenskaber være  

 sikkerhedsmæssigt rimeligt og forsvarligt.
 Til nr. 2 Ændringsforslaget indebærer, at den gældende generelle  

 hastighedsgrænse på motorveje på 100 km i timen forhøjes til 110 km i timen.  

 Samtidig medfører ændringsforslaget, at forslaget om at indføre en  

 administrativ adgang til på visse motorvejsstrækninger at forhøje  

 hastighedsgrænsen til 120 km i timen udgår.
 Ændringsforslaget berører ikke den eksisterende mulighed efter  

 færdselslovens § 42, stk. 5, for at fastsætte en lavere hastighedsgrænse på  

 visse motorvejsstrækninger, hvor det ikke vil være forsvarligt eller  

 ønskeligt at tillade kørsel med hastigheder på 110 km i timen.
 Til nr. 3 I overensstemmelse med høringssvarene fra Forenede Danske  

 Motorejere (FDM) og Danske Vognmænd ønsker forslagsstilleren den nuværende  

 køretøjsbestemte hastighed for lastbiler m.v. på 70 km i timen ændret til 80  

 km i timen.
 Tilsvarende ønskes i overensstemmelse med høringssvaret af 9. januar 1992  

 fra Turistvognmændenes Landsforening hastigheden for busser sat op fra 80 km  

 i timen til 100 km i timen.
 Til nr. 4 Det er i dag så dyrt at erhvere kørekort, at det for mange ofte  

 vil være billigere at betale bøderne, efterhånden som de kommer, da det  

 statistisk er sjældent, at man blive kontrolleret.
 Dette misforhold skal stoppes, da det må siges at være af væsentlig  

 betydning for trafiksikkerheden, at folk har gennemgået en uddannelse, inden  

 de slippes løs med et motorkøretøj.
 Til nr. 5 For Fremskridtspartiet er det vigtigt, at staten for det første  

 ikke giver bøder for offerløse handlinger, og for det andet forekommer det  

 som rene skattestigninger, at man på de nævnte områder hæver bødeniveauet.
 Bøderne skal kun være mærkbare på områder, hvor trafikanterne er til  

 væsentlig ulempe for den øvrige trafik, herunder trafiksikkerheden for andre.
 Til nr. 6 Ændringsforslaget indebærer, at lovens ikrafttræden fremrykkes  

 til den 1. maj 1992.
