Nr BTL 161 Betænkning over I.
Forslag til lov om ændring af lov om arbejdsformidling  

 og arbejdsløshedsforsikring m.v. (Ophævelse af forlænget dagpengeret og  

 regulering af dagpengenes højeste beløb) II.
Forslag til lov om ændring af  

 lov om arbejdstilbud til ledige (Udvidet ret til arbejdstilbud)   

 Nr L 161 1987-88, 1. samling Afgivet af Arbejdsmarkedsudvalget Afgivet: 19880219 Udvalget har behandlet lovforslagene i nogle møder og har herunder stillet spørgsmål til arbejdsministeren, som denne har besvaret skriftligt og i samråd.
Udvalget har endvidere modtaget skriftlige henvendelser fra Dansk Arbejdsgiverforening og fra nogle studerende ved Den Sociale Højskole i Odense, der tillige har haft foretræde for udvalget.
Der er af arbejdsministeren stillet ændringsforslag til det under II anførte lovforslag, hvorom henvises til de ledsagende bemærkninger.
Henvendelsen fra Dansk Arbejdsgiverforening og ministerens kommentar hertil (svar på spørgsmål 4) er optrykt som bilag til betænkningen.
Herefter indstiller et flertal (udvalget med undtagelse af Fremskridtspartiets medlem) lovforslagene til vedtagelse med det ændringsforslag, arbejdsministeren har stillet til det under II anførte lovforslag.
Et mindretal (Fremskridtspartiets medlem af udvalget) indstiller lovforslagene til forkastelse ved 3. behandling.
Ændringsforslag til II.
Forslag til lov om ændring af lov om arbejdstilbud til ledige (Udvidet ret til arbejdstilbud) Til § 1 Af arbejdsministeren, tiltrådt af et flertal (udvalget med undtagelse af FP):
 1) I den under nr. 1 foreslåede § 9, stk. 1, nr. 5, ændres  

 »1.
 oktober 1988« til: »1. januar 1989«.
Bemærkninger Til nr. 1 Som anført i bemærkningerne til lovforslaget (L 161) har antallet af personer på forlængede dagpenge indtil september måned 1987 været omkring 100 personer.
Der er intet, der tyder på en stigende tendens, og niveauet skønnes derfor uændret for 1988.
I sidste kvartal 1988 kan der derfor kun forventes, at få medlemmer skal have ekstraordinært arbejdstilbud.
Det må videre forventes, at i mange tilfælde vil arbejdsformidlingen få tilstrækkelig tid til at give den ledige et ekstraordinært arbejdstilbud, inden medlemmet mister sin ret til arbejdsløshedsdagpenge.
Med henblik på de få situationer, hvor dette ikke vil være tilfældet, vil arbejdsformidlingen holde arbejdstilbud parat, således at disse få ledige umiddelbart eller særdeles hurtigt vil kunne få et arbejdstilbud.
Det findes derfor ikke betænkeligt at ændre datoen den 1. oktober 1988 til den 1. januar 1989.
Jytte Andersen (S) Bakholt (S) Søren B.
Jørgensen (S) nfmd.
Hans Strunge (S) Kaj Poulsen (S) Tommy Dinesen (SF) Lilli Gyldenkilde (SF) Ole Henriksen (SF) Bo Kristensen (KF) fmd.
Svend Åge Petersen (KF) Kirkegaard (KF) Pia Christmas-Møller (KF) Bjørn Elmquist (V) Skrumsager Skau (V) Bollmann (CD) Glistrup (FP) Jørgen Estrup (RV) Partier KRF og FK havde ikke medlemmer i udvalget.
Bilag DANSK ARBEJDSGIVERFORENING Den 28. januar 1988 Lovforslag nr.
L 160. Lov om ændring af lov om arbejdsformidling og arbejdsløshedsforsikring m.v. (Ophævelse af forlænget dagpengeret og regulering af dagpengenes højeste beløb) I forbindelse med det lovforslag, som arbejdsministeren har fremsat om lov om ændring af lov om arbejdsformidling og arbejdsløshedsforsikring m.v., ønsker Dansk Arbejdsgiverforening at fremføre følgende synspunkter med hensyn til den foreslåede forhøjelse af dagpengenes højeste beløb:
Forhøjelsen vil medføre, at arbejdsløshedsdagpengenes maksimum efter 1. juli vil overstige den aftalte minimalløn eller normallønsats på flere af DA's større medlemsområder.
Med de reguleringer, som er aftalt pr. 1. marts 1988, vil minimallønnen på både Jernets Arbejdsgiverforenings område og på Butiks- og Kontorvirksomhedernes Arbejdsgiverforenings område være på 58,00 kr. pr. time.
Garantibetalingen vil efter Fællesoverenskomsten mellem Industrifagene og SiD og KAD udgøre 60,40 kr., og for tekstilindustrien 57,50 kr.
Den foreslåede forhøjelse af arbejdsløshedsdagpengenes maksimum vil overstige disse satser, idet dagpengesatsen beregnet ud fra en ugentlig arbejdstid på 38,5 time vil være 60,62 kr. pr. time.
For en del stillingers vedkommende vil der altså blive tale om, at ledige, der har modtaget det højeste dagpengebeløb, vil få en indtægtsnedgang ved at blive tilbudt et arbejde.
Derudover kan det forstærke lønpresset, når den gennemsnitlige arbejdsfortjeneste skal udgøre mindst 67,35 kr. pr. time, for at en lønmodtager kan opnå det højeste dagpengebeløb ved ledighed.
I en periode med et stort behov for at sikre en lavere lønudvikling er det efter DA's opfattelse uheldigt og uklogt at gennemføre en så markant forhøjelse af dagpengene.
Vi anbefaler derfor, at størrelsen af den foreslåede regulering tages op til fornyet overvejelse.
I forlængelse af forslaget vil vi gerne stærkt opfordre til, at man undgår enhver automatik i reguleringen af dagpengebeløbet. Årlige reguleringer af det maksimale dagpengebeløb - og dermed en fastlæggelse af forholdet mellem løn og dagpenge - bør bero på en politisk prioritering af de offentlige midler og en vurdering af de arbejdsmarkedsmæssige konsekvenser af ændringer i dagpengeniveauet.
Med venlig hilsen DANSK ARBEJDSGIVERFORENING Hans Skov Christensen / Niels Jørgen Hansen Folketingets Arbejdsmarkedsudvalg ARBEJDSMINISTERIET Februar 1988 Spørgsmål nr. 4 »Ministerens kommentar udbedes til skrivelsen af 28. januar 1988 fra Dansk Arbejdsgiverforening, jf.
L 160 - bilag 1, herunder bedes ministeren nærmere kommentere beregningsgrundlaget for de 67,35 kr., der er nævnt i skrivelsens sidste afsnit på side 1, idet udvalget ønsker oplyst, hvorvidt de økonomiske fordele, såsom manglende transportudgifter, pasning af egne børn m.v., der er forbundet med arbejdsløshed, er indarbejdet i nævnte beløb.« Svar:
Efter forslaget forhøjes højeste dagpengebeløb pr. 1. juli 1988 fra 354 kr. til 389 kr.
Det betyder - som Dansk Arbejdsgiverforening anfører i brevet til Arbejdsmarkedsudvalget - at dagpengemaksimum vil overstige aftalte minimal- og normallønninger på flere af foreningens medlemsområder.
Dansk Arbejdsgiverforening konkluderer, at det for en del stillingers vedkommende vil betyde, at ledige, der har modtaget højeste dagpengebeløb, vil få en indtægtsnedgang ved at blive tilbudt arbejde, fordi det kræver en gennemsnitlig arbejdsfortjeneste på mindst 67,35 kr. i timen for en person, der bliver arbejdsløs, at opnå højeste dagpenge.
En sådan indtægt kan typisk ikke opnås, hvis der for eksempel tilbydes arbejde inden for Butiks- og Kontorvirksomhedernes Arbejdsgiverforenings område, hvor minimallønnen pr. 1. marts 1988 vil være 58 kr. pr. time.
Jeg vil medgive Dansk Arbejdsgiverforening, at den betydelige 10 pct.s forhøjelse af dagpengene pr. 1. juli 1988 ikke kan udelukkes at give anledning til lønpres.
Og lønstigninger er ikke hvad landet trænger til i den nuværende økonomiske situation med vigende konjunkturer.
Det er helt afgørende for en gunstigere beskæftigelses- og ledighedsudvikling, at Danmarks position over for udlandet styrkes.
En nødvendig betingelse herfor er, at lønudviklingen holdes under udlandets.
I forbindelse med de pågående trepartsforhandlinger har regeringen da også givet udtryk for dette synspunkt.
Dansk Arbejdsgiverforening anbefaler, at størrelsen af den foreslåede regulering af dagpengene tages op til fornyet overvejelse.
Hertil må jeg bemærke, at det fremsatte lovforslag er en del af det finanslovforlig, som regeringen har indgået med Socialdemokratiet.
Og det vil regeringen naturligvis ikke fravige.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
Arbejdsministeren har stillet ændringsforslag, hvorom henvises til de ledsagende bemærkninger.
Herefter indstiller et flertal (udvalget med undtagelse af Fremskridtspartiets medlem) lovforslaget til vedtagelse med det af arbejdsministeren stillede ændringsforslag.
Et mindretal inden for flertallet (Socialistisk Folkepartis medlemmer af udvalget) ønsker tillige at bemærke:
Mindretallet mener, at en regulering af dagpenge til arbejdsløse skulle have fulgt det tab, der har kunnet konstateres siden 1982, dvs. ca. 18 pct.
Ligeledes finder mindretallet, at den automatiske regulering 2 gange årligt efter lønudviklingen på arbejdsmarkedet skulle have været genindført nu.
Dette har mindretallet foreslået i forslag til folketingsbeslutning om forbedring af indkomsterne for arbejdsløse, efterlønsmodtagere, syge og modtagere af barseldagpenge (B 19).
Da der nu er indgået et forlig mellem regeringen og Socialdemokratiet om en forhøjelse på 10 pct. og en afskaffelse af nedsatte dagpenge, støtter vi naturligvis nærværende lovforslag (L 161) og forslag til lov om ændring af lov om arbejdsformidling og arbejdsløshedsforsikring m.v. (Ophævelse af forlænget dagpengeret og regulering af dagpengenes højeste beløb) (L 160).
Mindretallet skal påpege, at når nedsatte dagpenge nu afskaffes med disse forslag, vil det betyde, at langtidsledige uden en lovrevision indeholdende fornyede arbejdstilbud til langtidsledige i stedet for at modtage nedsatte dagpenge vil overgå til bistandshjælp.
Dette fremhævede mindretallet ved 1.
 behandling af L 160-161.
Mindretallet går ud fra, at en kommende lovrevision indeholder fornyede arbejdstilbud, således at langtidsarbejdsløse ikke automatisk kommer på bistandshjælp.
Mindretallet støtter ændringsforslaget, som bygger bro for de ledige, der er på uddannelsesydelse, fra nu af, og til lovrevisionen er gennemført.
Et mindretal (Fremskridtspartiets medlem af udvalget) indstiller lovforslaget til forkastelse.
Ændringsforslag Af arbejdsministeren, tiltrådt af et flertal (udvalget med undtagelse af FP):
Ny paragraf 1) Efter § 2 indsættes som ny paragraf:
» § 01 Stk. 1. Uanset bestemmelserne i lovens § 10, stk. 1, 2 og 3, kan der efter ansøgning gives forlænget uddannelsesydelse til personer, der ved denne lovs ikrafttræden deltager i en uddannelse og modtager uddannelsesydelse.
Forlænget uddannelsesydelse kan gives, indtil uddannelsen afsluttes, dog længst til og med den 31. juli 1988.
Stk. 2. De nærmere regler fastsættes af arbejdsministeren.« Bemærkninger Til nr. 1 Efter de almindelige regler kan uddannelsesydelse modtages i op til 1 år og 6 måneder med mulighed for forlængelse i op til 2 år, hvis uddannelsens længde gør det nødvendigt.
Den foreslåede ændring betyder, at disse regler fraviges for personer, der ved lovens ikrafttræden deltager i en uddannelse og modtager uddannelsesydelse.
Det er forudsat, at der ansøges om forlængelse, som kan gives, indtil uddannelsen afsluttes, dog længst til og med den 31. juli 1988.
 Ændringsforslaget vil kun have ubetydelige økonomiske konsekvenser.
Ved fremsættelse af ændringsforslaget forudsætter arbejdsministeren, at der ikke lægges bindinger på den kommende revision af arbejdstilbudsloven.
Jytte Andersen (S) Bakholt (S) Søren B.
Jørgensen (S) nfmd.
Hans Strunge (S) Kaj Poulsen (S) Tommy Dinesen (SF) Lilli Gyldenkilde (SF) Ole Henriksen (SF) Bo Kristensen (KF) fmd.
Svend Åge Petersen (KF) Kirkegaard (KF) Pia Christmas-Møller (KF) Bjørn Elmquist (V) Skrumsager Skau (V) Bollmann (CD) Glistrup (FP) Jørgen Estrup (RV) Partierne KRF og FK havde ikke medlemmer i udvalget.
