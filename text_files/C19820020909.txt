(Til alle amtsråd, kommunalbestyrelser,  

 skolekommissioner, skolenævn, fælleslærerråd, lærerråd og  

 skoleledere) Som et led i regeringens spareplan er det af afgørende betydning, at der  

 sker en begrænsning af udgifterne til folkeskolen.
De sparemål, der er  

 opstillet for folkeskolens vedkommende, vil set på landsbasis kunne opfyldes,  

 hvis kommunerne i skoleåret 1983/84 og følgende skoleår undgår stigninger i  

 løntimeforbruget pr. elev, og hvis kommuner, hvor der i skoleåret 1982/83 er  

 sket forbedringer, nedsætter standarden, således at den kommer til at svare  

 til den standard, der var gældende i skoleåret 1981/82. Ministeriet skal  

 derfor kraftigt henstille, at kommunerne i skoleåret 1983/84 og følgende  

 skoleår fastsætter løntimeforbruget pr. elev således, at det ikke overstiger  

 forbruget pr. elev i skoleåret 1981/82. Kommunerne vil på denne måde kunne  

 opnå, at det samlede løntimeforbrug falder i takt med det faldende elevtal.
Denne henstilling, der skal ses i fortsættelse af de tidligere  

 henstillinger om at undgå udgiftsstigninger på folkeskoleområdet, jfr.  

 undervisningsministeriets cirkulærer af 26. februar 1980 og 9. februar 1981,  

 omfatter såvel normalundervisning som specialundervisning og reduktionstimer.  

 I det omfang, der inden for et af områderne forekommer stigninger, bør de  

 modsvares af tilsvarende fald i udgifterne inden for et andet område.  

 Mulighederne for at nedsætte standarden inden for hvert enkelt område i  

 forhold til skoleåret 1981/82 bør derfor indgå i overvejelserne.
Som det  

 fremgår af undervisningsministeriets publikation »Folkeskolen i de  

 enkelte kommuner 1981/82« (se side 348), var det gennemsnitlige  

 løntimeforbrug pr. elev i skoleåret 1981/82 for landet som helhed 2,25. Så  

 snart der foreligger oplysninger om forbruget i skoleåret 1982/83, vil der  

 blive udsendt meddelelse herom til kommunerne.
I.
På normalundervisningsområdet  har det gennemsnitlige  

 lærerskematimeforbrug pr. elev målt på landsbasis i de seneste år været  

 nogenlunde konstant.
De nyeste oplysninger, der vedrører skoleåret 1981/82,  

 viser, at det gennemsnitlige lærerskematimeforbrug pr. elev for dette skoleår  

 ligger på 1,52 mod 1,53 året før. Ændringen i forbruget må ses på baggrund af  

 ændringen i aldersfordelingen blandt eleverne.
Forbruget ligger godt 10 pct.  

 over den vejledende gennemsnitsnorm for lærerskematimeforbruget pr. elev på  

 1,38, der er udsendt fra undervisningsministeriet.
Som det fremgår af  

 ovenstående, er det af afgørende betydning, at kommunerne undgår stigninger i  

 forhold til forbruget i skoleåret 1981/82.
De tidligere udsendte cirkulærer om begrænsning af udgifterne til  

 folkeskolen indeholder en række anvisninger til kommunerne om mulighederne  

 for at begrænse lærerskematimeforbruget.
Ministeriet har således bl.a.  

 tilrådet kommunerne at tilrettelægge en styring af folkeskolens  

 lærerskematimeforbrug med udgangspunkt i det ønskede lærerskematimetal pr.  

 elev, og man har stærkt henstillet, at kommunerne søger at undgå at danne  

 klasser med for lave elevtal ved fordelingen af børn i 1. klasser.
Man har  

 endvidere peget på muligheden for at foretage mindre omlægninger af  

 skoledistrikterne i forbindelse med den årlige indskrivning, for at foretage  

 klassesammenlægninger og -opbrydninger og for at forhøje klassekvotienterne i  

 10. klasse.
Med hensyn til disse muligheder henvises til cirkulærerne af 26.  

 februar 1980 og 9. februar 1981, der i uddrag er optrykt som bilag til dette  

 cirkulære.
Ministeriet er opmærksomt på, at der ved skoler med lavt elevtal  

  vil kunne opstå særlige vanskeligheder med at fastholde et uændret  

 lærerskematimeforbrug pr. elev.
Man skal derfor i det følgende pege på en  

 række muligheder, som kommunerne især på disse skoler vil kunne udnytte i  

 bestræbelserne på at begrænse lærerskematimeforbruget:
 1. Der er ikke noget til hinder for, at kommunen  

 afsætter en pulje af lærerskematimer  , inden for hvilken  

 timefordelingsplanen ved den pågældende skole skal udarbejdes, blot det  

 sikres, at puljen har en sådan størrelse, at det er muligt at tilrettelægge  

 en undervisning, der opfylder lovens krav.
 2. Der kan foretages distriktsomlægning, således at  

et eller flere af en skoles ældste klassetrin overføres til en anden  

 skole  . En sådan distriktsomlægning kan foretages af kommunalbestyrelsen  

 efter reglerne om vedtagelse af skoleplansændringer, og beslutningen åbner  

 ikke mulighed for beboerafstemning efter folkeskolelovens § 22, stk. 5.  

 Kommunerne må i denne forbindelse være opmærksomme på, at en skole skal  

 omfatte mindst 3 sammenhængende klassetrin, jfr. § 23, stk. 1, 1. pkt.  

 Amtsrådet kan dog i særlige tilfælde dispensere fra denne bestemmelse, jfr.  

 lovens § 23, stk. 4.
3. Efter § 23, stk. 2, 2. pkt., kan en klasse om  

 nødvendigt  - dvs. hvis elevtallet ikke muliggør, at der kan oprettes  

 eller opretholdes en klasse for hvert klassetrin - omfatte flere  

 klassetrin  inden for 1.-6. klassetrin.
Beslutning herom kan træffes  

 efter reglerne om vedtagelse af skoleplansændringer.
Med hjemmel i § 23, stk.  

 4, kan amtsrådet i særlige tilfælde tillade, at også elever fra 7. klassetrin  

 omfattes af en sådan ordning.
 4. Amtsrådet kan ifølge § 22, stk. 2, 2. pkt., i  

 særlige tilfælde tillade, at der i en skoles børnehaveklasse optages børn  

 fra flere skoledistrikter  . Bestemmelsen tager bl.a. sigte på tilfælde,  

 hvor en skole er for lille til at have en børnehaveklasse.
5. I medfør af bestemmelsen i § 23, stk. 1, 3. pkt.,  

kan skoler for de 3 eller 4 yngste klassetrin henlægges under en anden  

 skoles ledelse  , medmindre børnetallet overstiger 100. En sådan  

 omdannelse til forskole uden selvstændig ledelse og selvstændigt skolenævn er  

 ikke omfattet af reglerne om beboerafstemning i § 22, stk. 5, men hvis  

 forskolen senere besluttes nedlagt, udløser denne beslutning mulighed for  

 beboerafstemning.
I denne forbindelse henledes opmærksomheden på, at en  

 omdannelse til forskole i visse tilfælde vil kunne udløse krav om  

 rådighedsløn (ventepenge).
 6. Undervisningsministeriet vil være åben over for  

 forsøg med alders og fagintegreret undervisning ved små skoler.
Ud over de nævnte muligheder, som især tager sigte på skoler med lavt  

 elevtal, skal man for så vidt angår lærerskematimeforbruget til  

valgfagsundervisningen  henvise til, at i medfør af § 22, stk. 2, kan  

 kommunen for at øge antallet af elever på valgfagsholdene tilrettelægge  

 valgfagsundervisningen således, at den er fælles for elever fra flere skoler.  

 Der er endvidere efter § 22, stk. 3, mulighed for at tilrettelægge  

 valgfagsundervisningen i samarbejde med den kommunale ungdomsskole.
Hvor  

 disse muligheder skønnes mindre velegnede, vil antallet af elever på  

 valgfagsholdene kunne øges ved, at valgmulighederne for den enkelte elev  

 mindskes.
Opmærksomheden henledes dog på, at tilbuddet om undervisning i  

 valgfag ifølge lovens § 9, stk. 5, mindst skal have samme omfang som  

 tilbuddet om undervisning i tilbudsfag, jfr. folkeskolelovens § 4, stk. 2, og  

 § 7, stk. 2. Der henvises i øvrigt til undervisningsministeriets  

 cirkulæreskrivelse af 25. juni 1981 om mulighederne for at begrænse frafaldet  

 fra folkeskolens valgfag, jfr. navnlig afsnit 3 og 4.
II.
På spiecialundervisningsområdet  er der i de seneste år for  

 landet som helhed sket en stigning i det gennemsnitlige lærerskematimeforbrug  

 pr. elev.
Som det fremgår af ovenstående, er det af afgørende betydning, at  

 denne stigning bringes til ophør, og at kommunerne, hvis der i skoleåret  

 1982/83 er tale om en stigning, nedsætter forbruget pr. elev til det forbrug,  

 der var gældende i skoleåret 1981/82. Det gælder både den  

 specialundervisning, som kommunerne skal sørge for, d.v.s. undervisning i  

 henhold til folkeskolelovens § 19, stk. 1, og den del af undervisningen i  

 henhold til § 19, stk. 2, som kommunerne administrerer.
Ministeriet har på  

 grundlag af indberetninger fra kommunerne beregnet, at det gennemsnitlige  

 lærerskematimeforbrug pr. elev til specialundervisning i skoleåret 1981/82 lå  

 på 0,31, mens det var 0,28 året før.
I cirkulæret af 9. februar 1981 om begrænsning af udgifterne til  

 folkeskolen er der peget på en række muligheder, som kommunerne vil kunne  

 udnytte i bestræbelserne på at begrænse lærerskematimeforbruget til  

 specialundervisning.
Det nævnes således, at kommunalbestyrelsen i kraft af  

 sin bevillingsmyndighed har mulighed for at styre udviklingen inden for  

 specialundervisningen, og det anføres, at specialundervisningen for den  

 enkelte elev bør tilrettelægges således, at den ikke udstrækkes over længere  

 perioder end nødvendigt.
Endvidere understreges det, at specialundervisning i  

 klassen med bistand af en særlig lærer kun kan finde sted i enkelte af ugens  

 timer, og at denne form for specialundervisning ligesom  

 enkeltmandsundervisning kun kan iværksættes, når der er en særlig pædagogisk  

 begrundelse herfor.
Endelig henvises der til, at der i § 7, stk. 2-4, i  

 cirkulære af 4. februar 1972 om folkeskolens specialundervisning af elever  

 med adfærdsproblemer og psykiske lidelser og i § 6, stk. 2, 3 og 5, i  

 cirkulære af 22. maj 1974 om folkeskolens specialundervisning af  

 læseretarderede elever er fastsat visse grænser for undervisningens omfang.  

 Med hensyn til disse muligheder henvises til cirkulæret af 9. februar 1981,  

 der i uddrag er optrykt som bilag 2 til dette cirkulære.
 Ministeriet skal herudover pege på følgende forhold, som kommunerne kan  

 tage i betragtning i bestræbelserne på at begrænse lærerskematimeforbruget  

 til specialundervisning:
1. Det følger af skolestyrelseslovens § 1, stk. 2,  

 hvorefter kommunalbestyrelsen træffer beslutning om bevillinger til kommunens  

 skolevæsen, at lærerrådets konkrete beslutninger om henvisning til  

 specialundervisning skal ligge inden for de rammer, der er fastsat af  

 kommunalbestyrelsen.
Kommunalbestyrelsen kan mest hensigtsmæssigt styre  

 lærerskematimeforbruget til specialundervisning ved i forbindelse med  

 budgetlægningen at fastsætte et bestemt lærerskematimetal pr. elev, som højst  

 må anvendes til alle former for specialundervisning ved kommunens skolevæsen.  

 Hvis der af ganske særlige grunde skulle opstå behov for etablering af  

 specialundervisning, som går ud over de fastsatte bevillinger, må spørgsmålet  

 om ekstrabevilling forelægges for kommunalbestyrelsen, inden  

 specialundervisning iværksættes.
 Som det fremgår af ovenstående, bør kommunerne ved fastsættelsen af  

 omfanget af bevillingerne til specialundervisningen også tage hensyn til det  

 generelle fald i elevtallet.
 2. Henvisning til specialundervisning, som ikke er af  

 foreløbig karakter, skal  ske på grundlag af en skolepsykologisk  

 undersøgelse, jfr. § 11, stk. 2, i folkeskoleloven.
 Der kan i denne forbindelse peges på, at den specialundervisning, der  

 gives i henhold til reglerne i cirkulære af 22. maj 1974 om folkeskolens  

 specialundervisning af læseretarderede elever, altid forudsætter, at gældende  

 henvisningsregler er fulgt.
 Henvisning af foreløbig karakter kan kun finde sted i tilfælde, hvor det  

 af hensyn til eleven skønnes nødvendigt, at den pågældende får  

 observationsundervisning i klassen eller henvises til observationsklinik  

 (skoleklinik), jfr. § 8, stk. 4, i cirkulære af 4. februar 1972 om  

 folkeskolens observationsundervisning.
 3. Da oplysningerne om timeforbruget til  

 specialundervisning viser, at forbruget er meget forskelligt fra kommune til  

 kommune, er der grund til at understrege, at det bør tilstræbes, at den  

 almindelige undervisning tilrettelægges således, at de naturlige behov, som  

 den enkelte elev har for, at der bliver taget visse individuelle hensyn, ikke  

 medfører, at elever henvises til specialundervisning.
 Ministeriet skal herudover pege på, at de regler, der uden for  

 specialundervisningsområdet er fastsat om supplerende undervisning for  

 tilflyttede elever m.fl., jfr. bekendtgørelse nr. 178 af 5. marts 1976, kun  

 kan anvendes til at afhjælpe vanskeligheder, som skyldes elevens fravær eller  

 overflytning til ny skole.
III.
Henstillingen om at fastholde 1981/82-niveauet omfatter også  

 forbruget af timereduktioner  , som har været stigende i de senere år.  

 For landet som helhed var det gennemsnitlige forbrug af reduktionstimer pr.  

 elev således i skoleåret 1981/82 0,46 mod 0,40 året før.
En stor del af denne  

 stigning skyldes dog ferieforlængelsen for lærerne.
Ministeriet er opmærksom  

 på, at der på dette område kan forekomme stigninger, der i det væsentlige er  

 uafhængige af kommunale beslutninger.
I det omfang, det ikke er muligt at  

 foretage en tilsvarende nedsættelse af andre timereduktioner, bør eventuelle  

 stigninger modsvares af besparelser på andre områder.
IV.
For så vidt angår andre udgifter end lærerlønsudgifter  , er en  

 stor del af disse udgifter uafhængige af elevtallet.
Ministeriet skal dog  

 også på dette område opfordre kommunerne til at undersøge mulighederne for at  

 begrænse udgifterne.
Specielt for så vidt angår udgiften til  

undervisningsmidler  , bør skolerne i videst muligt omfang udnytte de  

 eksisterende samlinger af undervisningsmidler, som findes på skolebiblioteker  

 og amtscentraler, således at udgifterne til nyanskaffelser af lærebøger m.v.  

 kan nedsættes.
Kommunerne og amtskommunerne bør samarbejde om at opnå  

 besparelser gennem hensigtsmæssig opbygning og udnyttelse af samlingerne i  

 amtscentralerne for undervisningsmidler.
Endvidere har skolerne mulighed for  

 at tilrettelægge undervisningen i fagene sløjd, håndarbejde, hjemkundskab og  

 formning med henblik på det mindst mulige materialeforbrug.
 Undervisningsministeriet overvejer endvidere mulighederne for at lempe  

 kommunernes befordringsforpligtelse med hensyn til opsamlingsstedets  

 placering i forhold til hjem/daginstitution, jfr. cirkulære af 26. november  

 1980 om befordring af elever i folkeskolen.
V.
De mere langsigtede perspektiver i problemstillingen omkring det  

 faldende børnetal og dettes betydning for folkeskolen som helhed vil, som det  

 fremgår af det som bilag 3 optrykte notat om temaplanlægning på  

 folkeskoleområdet, blive taget op i den kommende vejledning om kommunal  

 sektorplanlægning på skoleområdet, hvor man vil inddrage følgende tema:  

 »Folkeskolens tilpasning til det faldende elevtal«.
For at  

 forberede kommunerne på dette arbejde har man fundet det hensigtsmæssigt  

 allerede nu at orientere kommunerne om de tanker, undervisningsministeriet  

 gør sig vedrørende dette tema.
Undervisningsministeriet, den 15.  

 december 1982 BERTEL HAARDER /Birte Pinstrup Bilag 1.
Uddrag af undervisningsministeriets cirkulære af 26. februar 1980 om  

 begrænsning af udgifterne til folkeskolen Ud over de muligheder, der er nævnt ovenfor, skal man pege på følgende  

 muligheder, som kommunerne vil kunne udnytte i forbindelse med bestræbelserne  

 på at nedbringe lærerskemaforbruget:
1. Skoledistrikterne Ifølge § 22, stk. 1, i folkeskoleloven hører der til hver skole et  

 skoledistrikt, der ifølge lovens § 24, stk. 1, nr. 1, skal fastlægges ved  

 bestemmelse i kommunens skoleplan.
Man skal her pege på, at der efter § 24,  

 stk. 1, nr. 1, er mulighed for, at kommunerne kan opnå en smidiggørelse af  

 skoledistrikterne ved optagelse i skoleplanen af en bestemmelse om, at der  

 kan foretages mindre distriktsomlægninger i forbindelse med den årlige  

 indskrivning.
Kommunerne vil på denne måde kunne forbedre mulighederne for at  

 afpasse tilgangen af elever til de enkelte skolers kapacitet.
 Der henvises til undervisningsministeriets cirkulære nr. 224 af 3.  

 december 1975 om udformningen af skoleplaner i folkeskolen, pkt. 1.
2. Klassesammenlægninger og -opbrydninger Ifølge folkeskolelovens § 23, stk. 3, skal det ved fordelingen af børn i  

 1. klasser tilstræbes, at den enkelte klasse kan bevares samlet på de  

 følgende klassetrin i grundskolen.
Som nævnt i forbindelse med omtalen af den  

 vejledende timefordelingsplan er der efter loven visse muligheder for at  

 afpasse lærerskematimeforbruget efter elevtallet, således at der er mulighed  

 for at bevare en klasse samlet trods faldende elevtal.
Hvis disse muligheder  

 ikke er tilstrækkelige, er der efter loven intet til hinder for, at man af  

 økonomiske grunde foretager opbrydning eller sammenlægning af bestående  

 klasser.
3. 10. klasse Under hensyn til, at det har vist sig, at lærerskematimeforbruget pr. elev  

 ligger særlig højt i 10. klasse, hvilket formentlig har sammenhæng med, at  

 den gennemsnitlige klassekvotient her er særlig lav, skal man pege på de  

 muligheder, der efter loven er for at opnå større enheder.
Bestemmelsen i lovens § 23, stk. 3, hvorefter det ved fordelingen af børn  

 i 1. klasser skal tilstræbes, at den enkelte klasse kan bevares samlet på de  

 følgende klassetrin, omfatter ikke 10. klasse.
Der kan derfor frit foretages  

 klasseopbrydninger og -sammenlægninger med henblik på at opnå en rimelig  

 klassestørrelse.
Ligesom på 7.-9. klassetrin gælder det dog, at der ikke kan  

 foretages klassedeling på grundlag af elevernes valg af fag og kurser, jfr. §  

 23, stk. 3, 2. pkt.
 Man skal endvidere pege på muligheden for, at kommunens skoleplan udformes  

 således, at kun enkelte af kommunens skoler omfatter 10. klasse, således at  

 eleverne i overensstemmelse med skoleplanen må skifte skole efter 9.  

 klassetrin.
 Bilag 2.
Uddrag af undervisningsministeriets cirkulære af 9. februar 1981 om  

 begrænsning af udgifterne til folkeskolen II.
Undervisningen i normalklasser Specielt med hensyn til muligheden for at afpasse lærerskematimeforbruget  

 efter elevtallet i klasserne henvises til ministeriets vejledning af 14.  

 marts 1980 om udarbejdelse af timefordelingsplaner i folkeskolen, hvor det er  

 nærmere beskrevet, hvorledes kommunerne kan tilrettelægge en styring af  

 folkeskolens lærerskematimeforbrug med udgangspunkt i ønskede  

 lærerskematimetal pr. elev.
Der henvises endvidere til afsnit I, 1, i  

 ministeriets cirkulære af 9. december 1975 om udformningen af  

 undervisningsplaner i folkeskolen, hvoraf det fremgår, at der i  

 undervisningsplanen kan optages flere timefordelingsplaner, hver for sig  

 gældende for klasser, hvis forventede elevtal ligger inden for nærmere  

 angivne rammer - eller eventuelt for klassetrin, hvis gennemsnitlige elevtal  

 pr. klasse ligger inden for sådanne rammer.
I kommuner, hvor der er store  

 udsving i klassernes elevtal fra år til år, kan det anbefales, at man  

 udnytter denne mulighed, således at ændrede elevtal i klasserne fører til, at  

 andre timefordelingsplaner træder i kraft.
Dette gælder uanset, om resultatet  

 bliver forskelligt ugentligt timetal for elever på samme klassetrin.
Såfremt  

 undervisningsplanerne ikke udformes med henblik på en sådan automatisk  

 regulering af timefordelingsplaner efter klassestørrelse, er det nødvendigt,  

 at man hvert år overvejer revision af undervisningsplanen på baggrund af de  

 forventede elevtal i klasserne med sigte på at undgå stigning i  

 lærerskematimeforbruget pr. elev.
 Ministeriet skal således tilråde, at kommunerne tilrettelægger en styring  

 ud fra ønskede lærerskematimetal pr. elev på de enkelte klassetrin.
Det fremgår af indberetningerne fra kommunerne, at den gennemsnitlige  

 klassekvotient i normalklasser i indeværende skoleår trods henstillingerne i  

 cirkulæret af 26. februar 1980 er faldet til 18,7 fra 18,8 i skoleåret  

 1979/80. Betragter man den gennemsnitlige klassekvotient for hvert klassetrin  

 for sig, viser det sig, at den gennemsnitlige klassekvotient er lavest på de  

 yngste klassetrin. (De gennemsnitlige klassekvotienter vil fremgå af  

 undervisningsministeriets publikation »Folkeskolen i de enkelte kommuner  

 1980-81«). Hvis denne udvikling fortsætter, må der forudses et  

 yderligere fald i den gennemsnitlige klassekvotient i de kommende år, og selv  

 om der, som det fremgår af ovenstående, inden for visse grænser er mulighed  

 for at afpasse lærerskematimeforbruget efter elevtallet, vil der alligevel  

 være risiko for, at lærerskematimeforbruget og det øvrige ressourceforbrug  

 pr. elev vil stige.
Da kommunernes fastsættelse af elevtallet i 1. klasserne  

 kan få konsekvenser for lærerskematimeforbrugets omfang i en årrække, skal  

 ministeriet stærkt henstille, at kommunerne søger at undgå at danne klasser  

 med for lave elevtal ved fordelingen af børn i 1. klasser i skoleåret 1981/82  

 og følgende skoleår.
Man forventer, at denne henstilling får indflydelse på  

 justeringen af udbygningsplanerne, jfr. den med skrivelse af 19. december  

 1980 udsendte vejledning vedrørende justering af udbygningsplanerne for  

 folkeskolen og fritidsundervisningen for perioden 1. januar 1982 til 31.  

 december 1985. Man skal specielt pege på det hensigtsmæssige i, at kommunerne  

 ser dannelsen af 1. klasser i sammenhæng med det lokale til- og  

 fraflytningsmønster.
Hvis det må forudses, at klassernes elevtal i løbet af  

 få år vil falde betydeligt, må der tages hensyn hertil ved fordelingen af  

 børn i 1. klasser.
 Ministeriet skal endvidere erindre om, at kommunerne ikke er forpligtet  

 til uden videre at videreføre børnehaveklasser samlet som 1. klasser.
III.
Specialundervisning Ministeriet skal i denne forbindelse pege på nogle forhold, som kommunerne  

 kan tage i betragtning under overvejelserne om nedsættelse af  

 lærerskematimeforbruget til specialundervisning:
 1. Kommunalbestyrelsen fastsætter rammerne for  

 specialundervisningen dels ved beslutning om bevillinger til kommunens  

 skolevæsen, dels gennem vedtagelse af skoleplanen og undervisningsplanerne.
Kommunalbestyrelsen har i kraft af sin bevillingsmyndighed en mulighed for  

 at styre udviklingen inden for specialundervisningen.
Det stigende forbrug af  

 lærerskematimer til specialundervisning igennem de senere år tyder på, at den  

 enkelte kommune i forbindelse med budgetlægningen må søge at regulere  

 omfanget af den specialundervisning, der skal finde sted i kommunen, og at  

 fastsætte retningslinier for den overordnede styring heraf.
2. Det bør tilstræbes at koncentrere  

 specialundervisningen for den enkelte elev således, at den ikke udstrækkes  

 over længere perioder end højst nødvendigt, og at den ikke gives under  

 former, der er unødig ressourcekrævende.
Der henvises i øvrigt til reglerne  

 om løbende vurdering af udviklingen hos elever, der modtager  

 specialundervisning.
3. Specialundervisning i klassen med bistand af en  

 særlig lærer kan efter undervisningsministeriets regler herom finde sted i  

 enkelte af ugens timer.
Denne form for specialundervisning bør ligesom  

 enkeltmandsundervisning kun iværksættes, når der foreligger en særlig  

 pædagogisk begrundelse herfor.
Man skal henlede opmærksomheden på, at  

 specialundervisning i klinik eller på hold er former, der tilfredsstiller  

 ønsket om elevens forbliven i klassen og høj undervisningseffekt.
 4. I undervisningsministeriets cirkulære af 4. februar  

 1972 om folkeskolens specialundervisning af elever med adfærdsproblemer og  

 psykiske lidelser (observationsundervisning) § 7, stk. 2-4, og cirkulære af  

 22. maj 1974 om folkeskolens specialundervisning af læseretarderede elever §  

 6, stk. 2, 3 og 5, er fastsat visse grænser for undervisningens omfang.
 Bilag 3.
Notat om temaplanlægning på folkeskoleområdet Som et led i budget- og plansamarbejdet mellem staten og kommunerne  

 besluttedes det i foråret 1982 at understøtte kommunernes sektorplanlægning  

 gennem tilføjelsen af et statsligt fastlagt tema i forbindelse med den  

 sektorplanrunde, som starter i efteråret 1982. Dette initiativ forventes at  

 få virkning på udgiftsudviklingen fra 1984.
 Der blev bl.a. fastlagt følgende tema for den kommende planrunde:
Folkeskolens tilpasning til det faldende elevtal For at sammenkæde bestræbelserne på at opnå øjeblikkelige besparelser i  

 overensstemmelse med retningslinierne i det foranstående cirkulære med de  

 mere langsigtede bestræbelser på omstilling og nytænkning skal de foreløbige  

 overvejelser om temaplanlægningens form og indhold kort skitseres her.
1. Folkeskolen og det faldende elevtal Med baggrund i det foranstående cirkulæres henstilling til kommunerne om  

 at indrette sig på et ressourceforbrug og en standard, der betragtet pr. elev  

 ikke overstiger dem, der gjaldt i skoleåret 1981-82, vil en lang række af  

 landets kommuner stå i en situation, der kræver ganske væsentlige  

 omstillinger i skolevæsenet, når det fortsat faldende elevtal tages i  

 betragtning.
Ifølge Danmarks Statistiks seneste befolkningsprognose (Nyt fra  

 DS, nr. 90 af 6. maj 1982) vil bestanden af 7-16 årige falde fra de nuværende  

 ca. 760.000 til ca. 630.000 ved udgangen af 1980'erne.
Først omkring 1995  

 forventes der atter en svag stigning fra det foreløbige minimum på ca.  

 571.000 børn og unge i denne aldersgruppe, jfr. underbilag 1.
Dette fald i antallet af børn og unge i den undervisningspligtige alder  

 vil ikke ytre sig med samme vægt i alle kommuner.
Nogle steder vil faldet  

 blive større og andre steder mindre end landsgennemsnittet, jfr. de  

 amtsopdelte oversigter i underbilag 2-3.
Hvis det skal lykkes at få skabt en tilpasning og omstilling, der sikrer,  

 at ressourceforbruget pr. elev ikke på noget tidspunkt i de kommende år  

 overstiger niveauet fra skoleåret 1981-82, kræver det både en realistisk  

 fremtidsvurdering og en betydelig lokal opfindsomhed med hensyn til  

 langsigtede løsningsmuligheder.
De tidligere års planlægning på  

 folkeskoleområdet har ikke i alle tilfælde afspejlet en sådan realisme og  

 grundighed, hvorfor »struktur-tilpasning« vil blive et nøglebegreb  

 i den forestående revisionsrunde pr. 1. januar 1984.
Med temaplanlægningen appelleres til den fornødne beslutsomhed i  

 kommunerne, når det gælder valget af nødvendige/ønskelige lokale initiativer  

 for at sikre, at strukturtilpasningen foretages så hurtigt som overhovedet  

 muligt.
De nødvendige overvejelser forud for disse beslutninger vil bl. a.  

 kunne tage udgangspunkt i de forslag, der er indeholdt i foranstående  

 cirkulære, idet disse også på længere sigt vil kunne medvirke til at lette  

 omstillingsprocessen på folkeskoleområdet.
2. Temaet Skolestrukturen Den kommunale skolestruktur er ofte et resultat af en udvikling over en  

 meget lang årrække.
Den nuværende befolknings størrelse, sammensætning,  

 placering m.v. svarer ikke i alle tilfælde særlig godt hertil.
Det er  

 endvidere et spørgsmål, hvordan den vil gøre det i de nærmeste år og på det  

 lidt længere sigt.
De store befolkningsforskydninger fra land til by, fra  

 bykerner til omegnskvarterer osv. medfører, at en skolestruktur, der er meget  

 statisk, vil være uhensigtsmæssig i forskellige dele af kommunen til  

 forskellige tider.
Planlægningsopgaven består derfor i at tilvejebringe den  

 fornødne fleksibilitet, og ikke mindst i at bibeholde den, således at  

 problemet ikke blot udskydes et par år eller længere.
Tilvejebringelsen af denne fleksibilitet støder stort set over alt på to  

 hovedproblemer, nemlig skolebygningerne  statiske karakter, og de  

 vanskeligheder, der er forbundet med en smidig udnyttelse af  lærernes  

 arbejdskraft  . Temaplanlægningen vil derfor i hovedsagen vedrøre disse  

 to problemstillinger.
Den vil således skulle omfatte en vurdering af behovet  

 og mulighederne for at foretage skolestrukturændringer, f.eks. gennem  

 skolesammenlægninger, skolenedlæggelser og/eller ændringer af skoletype, samt  

 en stillingtagen til gennemførligheden heraf, og de forudseelige befolknings-  

 og skolemæssige konsekvenser.
Som følge heraf må der i planlægningen tages  

 stilling til mulighederne for - ved de enkelte skoler - at tilpasse  

 lærerstabens størrelse, dens fordeling på fuldtids- og deltidsbeskæftigelse,  

 på fag, på aldersgrupper, osv., til eventuelle ændringer i den fysiske  

 skolestruktur.
Med henblik på at tilvejebringe en øget fleksibilitet i  

 lærernes ansættelsesforhold vil ministeriet tilstræbe, at der indgås aftaler  

 om kombinationsbeskæftigelse på områder, hvor dette endnu ikke er sket, samt  

 aftaler om afspadsering i kommende skoleår af lærernes overtimer.
Desuden vil  

 man tage skridt til, at der skabes øgede muligheder for adgang til  

 deltidsbeskæftigelse.
Skolen og lokalsamfundet Den kommunale folkeskoles to hovedressourcer, lærerne og skolebygningerne,  

 må anvendes på den for befolkningen som helhed bedste måde.
Hvis disse  

 ressourcer i en periode er større end nødvendigt for at opfylde behovet for  

 undervisning af elever på grundskoleniveau, må det overvejes, hvordan man  

 alternativt kan udnytte dem.
Det er netop vigtigt i en fleksibel løsning ikke  

 at afskære sig fra muligheden af på et senere tidspunkt igen at kunne udvide  

 grundskoleaktiviteterne i et eller flere bestemte områder i kommunen.
Derfor  

 må ressourceudnyttelsen ske på andre områder for en årrække.
Skolebygningerne  

 vil kunne anvendes i en lang række andre sammenhænge, uden at de nødvendige  

 ændringer er så store, at en tilbageførelse til den oprindelige brug er  

 umulig eller uøkonomisk.
Der tænkes her bl.a. på undervisnings- og  

 fritidsaktiviteter for kommunens andre aldersgrupper.
Ledigblivende  

 lokalekapacitet ved de bestående skoler kan muligvis bruges til at  

 tilvejebringe rammerne om hensigtsmæssige skolefritidsordninger, der foruden  

 at være billige kan være trivselsmæssigt fordelagtige.
 Temaplanlægningen må, som det fremgår af ovenstående, ikke ses i et for  

 snævert del-sektorperspektiv, idet det vil være afgørende for omstillingens  

 gennemslagskraft, at der tænkes på tværs af tilvante forestillinger og  

 gammelkendte grænser af administrativ og faglig art.
Temaplanlægningens form Det er et princip i den version af temaplanlægning, som er valgt i denne  

 første omgang, at den skal være frivillig for kommunerne.
Dog således at man  

 kun undlader at behandle et temaemne, hvis det kan begrundes med, at  

 problemstillingen ikke foreløbig har betydning for kommunen.
Temaet konkretiseres nærmere i revisionsvejledningen og omtales i det nye  

 fælles plancirkulære for de undervisningsområder, som omfattes af  

 skolestyrelseslovens § 35 (cirkulære om planlægning inden for  

 undervisningsområdet efter skolestyrelseslovens § 35, 3. november 1982), samt  

 af to nye vejledninger i forbindelse med revisionen af sektorplanlægningen  

 dels for de kommunalt, dels for de amtskommunalt placerede undervisnings- og  

 uddannelsesforanstaltninger.
Vejledningerne, der foruden revisionen omfatter  

 temaplanlægningen, er for første gang samlet for hvert af disse to  

 hovedområder inden for uddannelsesplanlægningen, og de forventes udsendt til  

 kommuner og amtskommuner ultimo januar 1983.
