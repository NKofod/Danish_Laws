Nr BSF 9 Forslag til folketingsbeslutning om bedre udviklingsmuligheder for mindre  

 virksomheder Fremsat af Trøjborg (S) Poul Andersen (S) Ole Vagn Christensen (S) Eva  

 Fatum (S) Ove Fich (S) Lissa Mathiasen (S) Sonja Mikkelsen (S) Erling Olsen  

 (S) Løvig Simonsen (S) den 20. oktober 1992 Folketinget opfordrer regeringen til i folketingsåret 1992-93 at  

 tilvejebringe den fornødne hjemmel til at skabe bedre udviklingsmuligheder  

 for mindre virksomheder efter følgende retningslinjer:
 1) Eksportnetværksordningen tilføres yderligere 245 mio. kr. over 3 år.
 2) Der etableres en ordning til rådgivning af mindre og nystartede  

 virksomheder i form af tilskud til køb af rådgivning inden for nærmere  

 retningslinjer.
 3) Der ydes tilskud til små og mellemstore virksomheders ansættelse af  

 højtuddannede ledige.
Bemærkninger til forslaget Almindelige bemærkninger Internationale tal viser, at vi i Danmark har en lavere overlevelsesgrad  

 blandt mindre virksomheder end en række af de lande, vi plejer at sammenligne  

 os med.
Fem år efter opstart er 15.000 virksomheder således blevet reduceret  

 til 8.000. Et andet problem er, at mange iværksættere oplever  

 ekspansionsvanskeligheder og således stopper væksten ved få ansatte.
Een  

 barriere ligger ved 3-5 ansatte, en anden ved 30-35 ansatte.
Problemet skyldes flere forhold.
Manglende finansieringsmuligheder og også  

 manglende erfaring og ekspertise på en række områder er vigtige grunde.
Med  

 dette beslutningsforslag forsøges der rettet op på dette.
Mindre virksomheder  

 bliver ofte styret af en enkelt mand (ejeren), som skal varetage både  

 produktudvikling, udvikling af arbejdsformer, salg og markedsføring.
Det er  

 forslagets hensigt gennem tre programmer at tilføre virksomhederne erfaring  

 og ekspertise på de områder, hvor virksomheden ikke selv måtte have den  

 fornødne viden.
Økonomisk vil beslutningsforslaget for finansåret 1993 betyde en merudgift  

 på 293 mio. kr.
Det er hensigten, at ordningerne på sigt skal medvirke til en  

 afskaffelse af den nuværende iværksætterydelse, der for 1993 har udgifter på  

 910 mio. kr.
Der forventes en betydelig øget beskæftigelse som følge af  

 tiltagene.
Bemærkninger til beslutningsforslagets enkelte punkter Ad 1 Netværksprogrammet, der kørte i 1989-92, var en betydelig succes.  

 Ansøgninger fra en lang række netværk blev afvist på baggrund af manglende  

 bevillinger.
Effekten af det forrige program var 500-600 nye medarbejdere  

 efter 11/2 år samt meldinger om forøget omsætning, faldende omkostninger og  

 øget eksport.
I forbindelse med dette blev der etableret en  

 eksportnetværksordning, der ligeledes har oplevet betydelig succes.
Det er hensigten, at dette eksportnetværksprogram forlænges med et år til  

 1995, og at bevillingen hæves til 100 mio. kr. årligt.
Erfaringerne viser, at  

 netop netværkssamarbejde har været et effektivt middel for flere mindre  

 virksomheder til at gå sammen om at overvinde de barrierer, der eksisterer,  

 ved at opdyrke nye markeder.
På baggrund af dette må det forventes, at  

 programmet vil skabe øget eksport og dermed styrke beskæftigelsen.
Ad 2 Mange mindre virksomheder føler en række barrierer for videre vækst.
For  

 at afhjælpe dette eksisterer der allerede i dag en række forskellige  

 offentlige tilbud på dette område, dels i form af offentlig rådgivning, dels  

 i form af tilskud til bestemte typer af privat rådgivning.
Problemet med  

 begge typer af ordninger er, at virksomhederne tager imod det tilbudte, selv  

 om det ikke nødvendigvis er præcis den rådgivning, de har brug for.
I de  

 værste tilfælde kan rådgivningen vise sig at gøre mere skade end gavn.
Derfor  

 er det af afgørende betydning, at virksomhederne har mulighed for selv at  

 vælge, hvilken type rådgivning de ønsker.
Dette søges fremmet gennem en  

 klippekortslignende ordning, hvor virksomhederne selv kan vælge rådgivning  

 inden for produktudvikling, udvikling af arbejdsformer, salg og  

 markedsføring.
Endvidere har mange mindre virksomheder i krisesitationer et  

 stort behov for bistand, som de i øjeblikket ikke føler sig i stand til at  

 betale.
Revisions- og advokatbistand vil i mange af disse tilfælde være at  

 foretrække, da de er underlagt ansvarsordninger for deres rådgivning.
Til ordningen afsættes årligt 100 mio. kr.
Ved siden af dette bør de  

 eksisterende iværksætterordninger under Industriministeriet fortsætte  

 (produktidestøtte, iværksætterstipendier, rådgivning, kurser m.v. samt  

 aktiveringsaftalens særlige iværksætterprogram).
 Erhvervsudviklingsrådet fastsætter nærmere regler for, hvilke virksomheder  

 der skal omfattes af ordningen, således at midlerne anvendes mest muligt  

 effektivt.
Ad 3 Som nævnt under punkt 2 er mange virksomheder baseret på enkelte  

 medarbejderes specifikke kvalifikationer.
Samtidig er der en høj  

 arbejdsløshed blandt ingeniører, økonomer m.m.
Med ansættelse af en uddannet  

 medarbejder, hvis kvalifikationer supplerer lederens, vil disse virksomheder  

 have et betydelig større vækstpotentiale.
Der er dog ofte store problemer for  

 en lille virksomhed med at ansætte en ekstra medarbejder.
Der må forventes at  

 gå et vist tidsrum, før investeringen bærer frugt, hvorfor ordningen  

 tilsigter, at staten yder tilskud svarende til halvdelen af lønudgiften i en  

 periode på et år.
Det forventes, at for hovedpartens vedkommende vil  

 ordningen medføre fastansættelse efter et år.
Ordningen skal omfatte  

 arbejdsløse inden for ingeniør-, bank- og handelsuddannelserne og lign.
Eventuel nødvendig kursusvirksomhed forudsættes betalt af virksomheden  

 inden for det ydede tilskud.
Der er intet i vejen for, at flere virksomheder  

 slår sig sammen om at udnytte dette tilbud, og der bør gøres opmærksom på  

 denne mulighed.
 Ordningen forudsætter, at der er tale om merbeskæftigelse, og bør i den  

 forbindelse kun omfatte virksomheder med under 50 medarbejdere.
Erfaringer fra Håndværksrådet viser, at de mindre virksomheder vil være  

 tilbøjelige til at ansætte langvarigt uddannede, hvis der eksisterer en  

 støtteordning.
Det forventes, at 1.000 ledige vil blive omfattet af ordningen  

 om året.
Erfaringer fra lignende tiltag viser, at der ud over denne  

 beskæftigelse i løbet af en periode på 3-5 år opstår en afledt beskæftigelse  

 på grund af det udvidede vækstpotentiale.
Udgifterne til løntilskud sættes  

 til højeste dagpengesats, og ordningen forventes således at koste ca. 130  

 mio. kr. årligt, som modsvares af de tilsvarende besparelser på dagpenge.
