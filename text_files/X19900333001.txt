Et medlem, der havde arbejde i Etiopien, kunne ikke overflyttes til en  

 anden kasse Kristelig Arbejdsløshedskasse Vedrørende cpr.nr. 131051-, X.
 Kristelig Arbejdsløshedskasse har i brev af 2. januar 1990, som er  

 oversendt til direktoratet den 11. januar 1990, klaget over en afgørelse  

 truffet af Metalarbejdernes Arbejdsløshedskasse, hvorefter medlemmet ikke  

 anses for berettiget til overflytning til Kristelig Arbejdsløshedskasse.
 Det fremgår af sagen, at medlemmet arbejder som værkstedsleder i Etiopien  

 for Det Lutherske Verdensforbund, og at han den 10. juli 1989 begærede  

 overflytning fra Metalarbejdernes Arbejdsløshedskasse  

 til Kristelig Arbejdsløshedskasse.
 Metalarbejdernes Arbejdsløshedskasse har begrundet afgørelsen med, at  

 medlemmer, der arbejder i 3. lande, hvortil der ikke er  

 overflytningsmuligheder, har mulighed for enten at forblive forsikrede i  

 Danmark ved at bevare medlemskabet af den arbejdsløshedskasse, de var medlem  

 af ved udrejsen, eller at udtræde af den danske forsikringsordning.
 Metalarbejdernes Arbejdsløshedskasse har endvidere henvist til, at der i  

 henhold til arbejdsløshedsforsikringslovens §§ 42 og 94 ikke kan finde  

 overflytning sted.
 Kristelig Arbejdsløshedskasse har i klagen gjort gældende, at kassen er  

 tværfaglig, og at der derfor kan ske overflytning, selv om medlemmet ikke har  

 skiftet arbejde.
 Kristelig Arbejdsløshedskasse har endvidere gjort gældende, at der i  

 overflytningscirkulærerne ikke er nævnt noget bopælskrav, hvorfor medlemmet  

 efter kassens opfattelse har mulighed for at blive overflyttet.
 Metalarbejdernes Arbejdsløshedskasse har ved oversendelsen af klagen  

 fastholdt sin afgørelse.
 Direktoratet har til brug for sagens behandling indhentet oplysninger fra  

 Det Mellemkirkelige Råd, hvoraf det fremgår, at medlemmet er udsendt for og  

 aflønnes af Det Lutherske Verdensforbund i Geneve.
Afgørelse Et medlem, der opfylder betingelserne for medlemskab af mere end en  

 arbejdsløshedskasse for lønmodtagere, har ret til overflytning mellem disse,  

 såfremt medlemmet ikke er ledigt, jf. stk. 2 i Arbejdsdirektoratets cirkulære  

 af 19. april 1977 som ændret ved Arbejdsdirektoratets cirkulære af 8.  

 december 1981.
 I den foreliggende sag, hvor medlemmet arbejder i udlandet, finder  

 direktoratet ikke, at medlemmet er berettiget til overflytning  

 fra Metalarbejdernes Arbejdsløshedskasse til Kristelig Arbejdsløshedskasse.
 Direktoratet har ved denne afgørelse lagt vægt på, at medlemmet ikke er  

 udsendt for en dansk arbejdsgiver og således ikke opfylder bopælskravet i §  

 1, stk. 1, nr. 1, i direktoratets bekendtgørelse nr. 499 af 19. august 1988  

 om optagelse i en statsanerkendt arbejdsløshedskasse for lønmodtagere.
 Direktoratet tiltræder således Metalarbejdernes Arbejdsløshedskasses  

 afgørelse.
 Direktoratets afgørelse kan inden fire uger efter afgørelsens modtagelse  

 indbringes for Arbejdsmarkedets Ankenævn, jf. § 99, stk. 1, i lov om  

 arbejdsformidling og arbejdsløshedsforsikring m.v.
 Klagen skal sendes til Direktoratet for Arbejdsløshedsforsikringen,  

 Finsensvej 78, 2000 Frederiksberg, der snarest videresender klagen til  

 ankenævnet sammen med sagens akter og direktoratets eventuelle bemærkninger.
 Genpart af dette brev er d.d. tilsendt medlemmet og Metalarbejdernes  

  Arbejdsløshedskasse.
 P.D.V.
 E.B.
