Skriftlig fremsættelse (27. februar  

 2002) Beskæftigelsesministeren Herved tillader jeg mig for Folketinget at  

 fremsætte:
 Forslag til lov om orlov til lønmodtagere, der  

 passer nærtstående med handicap eller alvorlig sygdom.
(Lovforslag nr.
L 124).
Efter lovforslaget skal en lønmodtager have ret til  

 at tage orlov fra sit sædvanlige arbejde for i stedet at passe en  

 nærtstående med handicap eller alvorlig sygdom.
Ret til  

 fravær fra det sædvanlige arbejde forudsætter, at  

 lønmodtageren i stedet ansættes af kommunen til at passe en  

 nærtstående med handicap eller alvorlig sygdom i henhold til  

 forslaget til § 103 a i lov om social service.
Forslaget fremsættes i tilknytning til  

 Socialministerens forslag om ændring af lov om social service,  

 hvorefter en person får en ret til at blive ansat af kommunen i op til  

 6 måneder til at passe en nærtstående med handicap eller  

 alvorlig sygdom.
Som følge heraf vil en lønmodtagers ret til  

 fravær fra sit sædvanlige arbejde højst kunne vare op til  

 6 mdr.
 Forslaget sammenholdt med Socialministerens forslag har  

 til formål at give bedre muligheder for, at erhvervsaktive personer kan  

 varetage pasnings- og omsorgsopgaver overfor nærtstående med  

 handicap eller alvorlig sygdom samtidig med, at de bevarer tilknytningen til  

 arbejdsmarkedet.
 Det foreslås at lovforslaget træder i kraft  

 den 1. oktober 2002.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale lovforslaget til Tingets  

 velvillige behandling.
