 Der er ikke hjemmel til at forlænge udbetalingen af dagpenge, indtil  

 kommunen har behandlet ansøgningen om pension, og der kan udbetales forskud  

 på pension.
 En lønmodtager havde således ikke ret til yderligere forlængelse af  

 dagpenge, idet det ikke kunne anses for overvejende sandsynligt, at  

 revalidering herunder arbejdsprøvning ville blive iværksat.
 SAGSFREMSTILLING:
Kommunen traf efter en arbejdsprøvning afgørelse om, at der ikke længere  

 var grundlag for yderligere forlængelse af dagpengeperioden.
Begrundelsen for  

 afgørelsen var, at det ikke længere kunne anses for overvejende sandsynligt,  

 at revalidering ville blive iværksat, og at lønmodtageren ikke var under  

 eller ventede på lægebehandling, der kunne antages inden for kortere tid at  

 kunne genskabe arbejdsdygtigheden, jf. dagpengelovens § 22, stk. 1 og 2.
 Lønmodtagerens fagforening havde på lønmodtagerens vegne klaget over  

 kommunens afgørelse, idet man fandt, at udbetalingen af sygedagpengene ikke  

 burde standses, før der blev ydet forskud på mellemste førtidspension.
 AFGØRELSE:
Dagpengeudvalget fandt ikke grundlag for yderligere forlængelse af  

 dagpengeperioden, idet det ikke kunne anses for overvejende sandsynligt, at  

 revalidering herunder arbejdsprøvning ville blive iværksat.
Endvidere  

 opfyldte lønmodtageren ikke betingelsen om at være under lægebehandling eller  

 vente på lægebehandling, der inden for 26 uger fra varighedsbegrænsningens  

 indtræden måtte antages at kunne genskabe arbejdsdygtigheden.
Der henvises  

 til lovens § 22, stk. 1, nr. 1 og 2 og Socialministeriets bekendtgørelse nr.  

 688 af 11. oktober 1991 § 48.
 Dagpengeudvalget tiltrådte således kommunens afgørelse.
