Pressenævnets kendelse i sag nr. 2018-80-0211 Klage afvist på grund af manglende anmeldelse En forening klagede over en artikel bragt på CHECK-IN.dk.
Da hjemmesiden ikke er anmeldt som medie til Pressenævnet, har Pressenævnet ikke kompetence til at behandle klagen, som derfor blev afvist uden behandling.
 [Klager] har ved advokat Karen-Margrethe Schebye klaget til Pressenævnet over artiklen Pilotformand: Nye fly kan også falde ned bragt på CHECK-IN.dk den 1. november 2018, idet foreningen mener, at god presseskik er tilsidesat.
[Klager] har til støtte for klagen blandt andet anført, at mediet viderebringer ukorrekt information, idet der angives en forkert baggrund for det tweet, som artiklen omhandler.
Endvidere henviser [Klager] til, at navngivne kilder er citeret forkert, og at indholdet af artiklen har en begrænset nyhedsværdi.
 [Klager] har endvidere oplyst, at CHECK-IN.dk ikke har besvaret foreningens anmodning om at bringe en beklagelse.
 Pressenævnets formand, Hanne Schmidt, udtaler:
 Da hjemmesiden CHECK-IN.dk ikke er anmeldt til Pressenævnet efter medieansvarslovens § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3.
 Klagen over CHECK-IN.dk hører således ikke under nævnets kompetence, og klagen afvises derfor allerede af den grund i medfør af medieansvarslovens § 43, stk. 2, nr. 1.
