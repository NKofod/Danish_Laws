Bekendtgørelse om oplysningspligt og sagsbehandlingsregler m.v. for sager efter sommerhusloven1) I medfør af § 2, stk. 3 og § 10 b, stk. 2, i lov om sommerhuse og campering m.v., jf. lovbekendtgørelse nr. 785 af 21. juni 2007, som ændret ved lov nr. 1383 af 21. december 2009, fastsættes:
Bekendtgørelsens anvendelsesområde § 1. Bekendtgørelsen gælder for alle ejere og brugere, der er omfattet af tilladelser meddelt af By- og Landskabsstyrelsen efter § 2, stk. 1, jf. § 1 i lov om sommerhuse og campering mv.
Definitioner § 2. I denne bekendtgørelse forstås ved tjenestemodtager enhver fysisk eller juridisk person, som anvender eller ønsker at anvende en tjenesteydelse i henhold til § 1 i lov om sommerhuse og campering m.v.
Ved udlejer forstås ejere og brugere af fast ejendom, der har fået tilladelser efter § 2, stk. 1, jf. § 1, stk. 1 og 4, i lov om sommerhuse og campering m.v.
Oplysningspligt § 3. Udlejer skal oplyse tjenestemodtagere om kontaktoplysninger på By- og Landskabsstyrelsen eller til Økonomi- og Erhvervsministeriets elektroniske kontaktpunkt (kvikskranke), jf. § 16 i lov om tjenesteydelser i det indre marked.
 Stk. 2. Oplysningerne skal gøres tilgængelige eller meddeles klart og entydigt og i god tid inden kontraktens indgåelse eller inden udførelse af tjenesteydelsen, hvis der ikke foreligger en skriftlig aftale.
Frist for meddelelse af afgørelse § 4. By- og Landskabsstyrelsen skal fastsætte og offentliggøre sagsbehandlingsfrister for styrelsens meddelelse af tilladelse efter § 1 i lov om sommerhuse og campering m.v.
Fristen løber fra det tidspunkt, hvor ansøger har indsendt alle de oplysninger, det påhviler denne at indsende.
Stk. 2. Fristen i stk. 1 kan forlænges en gang, hvis sagens kompleksitet berettiger det.
By- og Landskabsstyrelsen begrunder forlængelsen og varigheden af forlængelsen og meddeler dette til ansøgeren inden udløbet af fristen i stk. 1.
 Stk. 3. Hvis By- og Landskabsstyrelsen ikke har truffet og meddelt afgørelse inden udløbet af fristerne i stk. 1 og 2 kan ansøgeren ikke anse tilladelsen for meddelt.
Kvittering § 5. Når By- og Landskabsstyrelsen modtager en ansøgning om tilladelse, sender styrelsen hurtigst muligt en kvittering til ansøgeren med oplysning om 1) den offentliggjorte frist for afgørelsen og muligheden for forlængelse af fristen en gang, jf. § 4, stk. 1 og 2, 2) at ansøgeren ikke kan betragte tilladelsen for meddelt, hvis afgørelsen ikke er truffet og meddelt inden fristens udløb, jf. § 4, stk. 3, og 3) klagemuligheder.
Tilsyn § 6. By- og Landskabsstyrelsen påser overholdelsen af § 3, stk. 1.
Straf § 7. Med bøde straffes den, der overtræder § 3.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttrædelsesbestemmelser § 8. Bekendtgørelsen træder i kraft den 1. april 2010.
 Stk. 2. § 5 gælder ikke for ansøgninger om tilladelse, som er indbragt for By- og Landskabsstyrelsen før den 1. april 2010.
Miljøministeriet, den 15. marts 2010 Karen Ellemann / Sven Koefoed-Hansen 1) Denne bekendtgørelse indeholder bestemmelser, der gennemfører dele af Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked, EU-Tidende 2006 nr.
L376, side 36.
