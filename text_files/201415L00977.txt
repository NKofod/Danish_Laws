Tillægsbetænkning afgivet af Transportudvalget den 22. maj 2015 Tillægsbetænkning over Forslag til lov om ændring af lov om godskørsel og lov om buskørsel (Ansatte chauffører, ophævelse af chaufførudlånsordningen, aflønning af chaufførvikarer, udvidet anvendelse af overenskomstnævnet, ændring af domstolsprøvelse i visse sager m.v.) [af transportministeren (Magnus Heunicke)]:
1. Udvalgsarbejdet Lovforslaget blev fremsat den 25. marts 2015 og var til 1. behandling den 16. april 2015. Lovforslaget blev efter 1. behandling henvist til behandling i Transportudvalget.
Udvalget afgav betænkning den 19. maj 2015. Lovforslaget var til 2. behandling den 21. maj 2015, hvorefter det blev henvist til fornyet behandling i Transportudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Spørgsmål Udvalget har under den fornyede behandling af lovforslaget stillet 7 spørgsmål til transportministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, DF, RV, SF og EL) indstiller lovforslaget til vedtagelse uændret.
Dansk Folkeparti støtter lovforslaget og bestræbelserne på at bekæmpe social dumping.
Dog mener DF, at busområdet burde være undtaget fra dette lovforslag.
Dansk Folkeparti har samtidig en bekymring om, hvorvidt lovforslaget løser de problemer, det er tiltænkt at løse.
Derfor bør det inden for 2 år evalueres, om loven har haft den ønskede effekt.
 Et mindretal i udvalget (V, LA og KF) indstiller lovforslaget forkastelse.
Venstre, Liberal Alliance og Det Konservative Folkeparti kan ikke støtte afskaffelsen af den velfungerende ordning vedrørende udlån af chauffører, idet dette tiltag påfører danske vognmænd unødvendige ekstra omkostninger og nye administrative byrder.
Der er ikke fremlagt dokumentation for, at ordningen har ført til misbrug.
Udlånsordningen blev indført tilbage i 1990´erne og den har fungeret upåklageligt til gavn for det danske transporterhverv gennem alle år.
 Desuden er det partiernes opfattelse, at arbejdsmarkedsforholdene på busområdet og på godsområdet bør have særskilt behandling, da betingelserne for at drive virksomhed i de to forskellige brancher adskiller sig markant fra hinanden på en række områder.
Partierne beklager det hastværk, som regeringen har udvist i denne sag.
Vi finder det afgørende, at transporterhvervets organisationer, der er indkaldt til møde om sagen i Trafikstyrelsen, får lejlighed til at drøfte sagen, inden Folketinget vedtager dette lovforslag.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
Jens Joel (S) Karin Gaardsted (S) Rasmus Horn Langhoff (S) fmd.
Mette Reissmann (S) Orla Hav (S) Rasmus Prehn (S) Anne Sina (S) Andreas Steenberg (RV) Ida Auken (RV) Lone Loklindt (RV) Anne Baastrup (SF) Jonas Dahl (SF) Henning Hyllested (EL) Per Clausen (EL) Lars Dohn (EL) Thomas Danielsen (V) Martin Geertsen (V) Flemming Damgaard Larsen (V) Lars Christian Lilleholt (V) Kristian Pihl Lorentzen (V) Karsten Nonbo (V) Hans Christian Schmidt (V) Kim Christiansen (DF) Morten Marinus (DF) Mette Hjermind Dencker (DF) Leif Mikkelsen (LA) Villum Christensen (LA) Mike Legarth (KF) Tom Behnke (KF) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
