Nr LSF 144 Forslag til Lov om DSB Busser A/S Fremsat af trafikministeren (Jan Trøjborg) den 18. januar 1995 Vedtaget ved tredjebehandling den 28. marts 1995 Lov nr. 232 af 04/04/1995 § 1. Trafikministeren opretter et aktieselskab med DSB som ejer og med en aktiekapital ved stiftelsen på 65 mio. kr.
 Stk. 2. Selskabets navn er DSB Busser A/S.
 Stk. 3. Aktiekapitalen tegnes ved indskydelse af DSB's  

 busvirksomhed omfattende DSB's busmateriel og de af DSB ejede bygninger,  

 grunde og løsøre, der alene anvendes i forbindelse med buskørsel.
§ 2. DSB Busser A/S's formål er på et forretningsmæssigt grundlag  

 at drive busvirksomhed.
Selskabet kan tillige drive anden virksomhed, som har  

 en forretningsmæssig sammenhæng med busvirksomheden.
 Stk. 2. Selskabet kan drive virksomheden i helt eller delvis ejede  

 datterselskaber, i samarbejde med andre virksomheder og under andre navne.
 § 3. For DSB Busser A/S gælder lovgivningen om aktieselskaber med  

 de ændringer, der følger af denne lov.
§ 4. Trafikministeren bemyndiges til at sælge op til 25 pct. af  

 aktierne i DSB Busser A/S.
Der kan tegnes medarbejderaktier.
 § 5. DSB Busser A/S overtager driften af den buskørsel, der  

 udføres af DSB's busvirksomhed, og indtræder i samtlige DSB's rettigheder og  

 forpligtelser vedrørende busvirksomhed med undtagelse af de forpligtelser,  

 der påhviler staten i medfør af § 6, stk. 3 og 5.
 § 6. De statstjenestemænd, der ved DSB Busser A/S' overtagelse af  

 busdriften gør tjeneste ved DSB's busvirksomhed, er forpligtet til at gøre  

 tjeneste i DSB Busser A/S med bevarelse af deres ansættelsesforhold til  

 staten, ligesom selskabet i forhold til DSB er forpligtet til at beskæftige  

 disse.
 Stk. 2. Selskabet tilbyder de i stk. 1 nævnte tjenestemænd, at de  

 inden for en periode på 2 år fra overtagelsen af busdriften kan overgå til  

 ansættelse i selskabet.
 Stk. 3. Til de tjenestemænd, som ikke ønsker at overgå til  

 ansættelse i selskabet efter stk. 2, udbetaler staten løn m.v. og afholder  

 udgifter til pension i overensstemmelse med reglerne i  

 tjenestemandspensionslovgivningen.
Stk. 4. Selskabet refunderer fra overtagelsen af busdriften staten  

 de lønninger m.v., der udbetales i henhold til stk. 3, og indbetaler løbende  

 pensionsbidrag til staten for den pensionsalder, tjenestemændene optjener fra  

 overtagelsen.
Pensionsbidragets størrelse fastsættes af finansministeren.
 Stk. 5. Til de tjenestemænd, som selskabet ansætter efter stk. 2  

 med ret til tjenestemandspension, afholder staten udgiften til pension mod,  

 at selskabet løbende indbetaler pensionsbidrag til staten for den  

 pensionsalder, de pågældende optjener under selskabsansættelsen.  

 Pensionsbidragets størrelse fastsættes af finansministeren.
 Stk. 6. De tjenestemænd, der udlånes til selskabet, deltager på  

 lige fod med selskabets medarbejdere ved valg af medarbejderrepræsentanter  

 til selskabets bestyrelse og er på tilsvarende måde valgbare til denne, jf.  

 aktieselskabslovens bestemmelser herom.
 § 7. Sagsakterne vedrørende omdannelse af DSB's busvirksomhed til  

 aktieselskab samt bortsalg af aktier er undtaget fra aktindsigt efter lov om  

 offentlighed i forvaltningen.
 § 8. Loven træder i kraft ved bekendtgørelsen i Lovtidende.  

 Trafikministeren fastsætter dog tidspunktet for ikrafttrædelsen af § 5.
Oprindeligt fremsat forslag § 1. Trafikministeren opretter, med DSB som ejer, et aktieselskab med en aktiekapital ved stiftelsen på 65 mio. kr.
 Stk. 2. Selskabets navn er DSB Busser A/S.
 Stk. 3. Aktiekapitalen tegnes ved indskydelse af DSB's  

 busvirksomhed, omfattende DSB's busmateriel og de af DSB ejede bygninger,  

 grunde og løsøre, der alene anvendes i forbindelse med buskørsel.
§ 2. DSB Busser A/S's formål er på et forretningsmæssigt grundlag  

 at drive busvirksomhed.
Selskabet kan tillige drive anden virksomhed, som har  

 en forretningsmæssig sammenhæng med busvirksomheden.
 Stk. 2. Selskabet kan drive virksomheden i helt eller delvist  

 ejede datterselskaber, i samarbejde med andre virksomheder, og under andre  

 navne.
 § 3. For DSB Busser A/S gælder lovgivningen om aktieselskaber med  

 de ændringer, der følger af denne lov.
§ 4. Trafikministeren bemyndiges til at sælge op til 25 pct. af  

 aktierne i DSB Busser A/S.
Der kan tegnes medarbejderaktier.
 § 5. DSB Busser A/S overtager driften af den buskørsel, der  

 udføres af DSB's busvirksomhed, og indtræder i samtlige DSB's rettigheder og  

 forpligtelser vedrørende busvirksomhed med undtagelse af de forpligtelser,  

 der påhviler staten i medfør af § 6, stk. 3 og 5.
 § 6. De statstjenestemænd, der ved DSB Busser A/S's overtagelse af  

 busdriften gør tjeneste ved DSB's busvirksomhed, er forpligtet til at gøre  

 tjeneste i DSB Busser A/S med bevarelse af deres ansættelsesforhold til  

 staten, ligesom selskabet i forhold til DSB er forpligtet til at beskæftige  

 disse.
 Stk. 2. Selskabet tilbyder de i stk. 1 nævnte tjenestemænd, at de  

 inden for en periode på 2 år fra overtagelsen af busdriften kan overgå til  

 ansættelse i selskabet.
 Stk. 3. Til de tjenestemænd, som ikke ønsker at overgå til  

 ansættelse i selskabet efter stk. 2, udbetaler staten løn m.v. og afholder  

 udgifter til pension i overensstemmelse med reglerne i  

 tjenestemandspensionslovgivningen.
Stk. 4. Selskabet refunderer fra overtagelsen af busdriften staten  

 de lønninger mv., der udbetales i henhold til stk. 3, og indbetaler løbende  

 pensionsbidrag til staten for den pensionsalder, tjenestemændene optjener fra  

 overtagelsen.
Pensionsbidragets størrelse fastsættes af finansministeren.
 Stk. 5. Til de tjenestemænd, som selskabet ansætter efter stk. 2  

 med ret til tjenestemandspension, afholder staten udgiften til pension mod,  

 at selskabet løbende indbetaler pensionsbidrag til staten for den  

 pensionsalder, de pågældende optjener under selskabsansættelsen.  

 Pensionsbidragets størrelse fastsættes af finansministeren.
 Stk. 6. De tjenestemænd, der udlånes til selskabet, deltager på  

 lige fod med selskabets medarbejdere ved valg af medarbejderrepræsentanter  

 til selskabets bestyrelse og er på tilsvarende måde valgbare til denne, jf.  

 aktieselskabslovens bestemmelser herom.
 § 7. Sagsakterne vedrørende omdannelse af DSB's busvirksomhed til  

 aktieselskab samt bortsalg af aktier er undtaget fra aktindsigt efter lov om  

 offentlighed i forvaltningen.
 § 8. Loven træder i kraft ved bekendtgørelsen i Lovtidende.  

 Trafikministeren fastsætter dog tidspunktet for ikrafttræden af § 5.
Bemærkninger til lovforslaget Almindelige bemærkninger 1. Baggrunden for lovforslaget.
Regeringen, Venstre og Det Konservative Folkeparti indgik i november 1994  

 en rammeaftale for DSB for perioden 1995-1998. Dette lovforslag skal ses som  

 led i udmøntningen af denne aftale, hvorefter DSB's busvirksomhed skal  

 omdannes til et aktieselskab.
Herved sikres en klar adskillelse fra DSB's  

 økonomi og dermed grundlag for, at DSB Busser A/S konkurrerer på lige vilkår  

 med de private vognmænd.
Forslaget skal også ses på baggrund af EU's bestemmelser om iagttagelse af  

 udbudsregler ved indgåelse af aftaler om tjenesteydelser.
Endvidere vil  

 selskabsdannelsen bedst kunne sikre beskæftigelsen for de nuværende ansatte i  

 busvirksomheden.
DSB's busvirksomhed blev etableret i 1932 i forbindelse med en begyndende  

 nedlæggelse af jernbanelinjer efter første verdenskrig og er siden blevet  

 udvidet i betydeligt omfang.
På linje med private vognmænd er DSB's rolle i  

 dag som entreprenør at forestå selve buskørslen.
Ca. 97% af DSB's buskørsel  

 vedrører i dag lokal og regional rutekørsel, der udføres for amter og  

 kommuner uden for Hovedstadsområdet.
Hertil kommer i et begrænset omfang  

 buskørsel til udlandet samt buskørsel i forbindelse med aflyste tog.
 DSB's busvirksomhed, som har en markedsandel på ca. 25% af rutekørslen  

 uden for Hovedstadsområdet, har pr. 1. januar 1995 635 busser og i alt ca.  

 1.575 ansatte, heraf godt 1.400 chauffører.
Den almindelige rutekørsel har uden for Hovedstadsområdet hidtil i  

 betydeligt omfang været udført af private eller offentligt ejede  

 busvirksomheder - bl.a.
DSB - på grundlag af standardentreprenørkontrakter,  

 der fastlægger ensartede vilkår for betalingen for den udførte kørsel.
I  

 Hovedstadsområdet er der gennem de senere år sket udbud af kørslen, således  

 at 45% af den samlede kørsel i dag udføres af andre end HT.
Vilkårene for DSB's og de private rutebilejeres entreprenørkørsel undergår  

 i disse år store forandringer.
Ved direktiv 93/38/EØF af 14. juni 1993 er der  

 således vedtaget ændringer til EU-rådets direktiv 90/531/EØF af 17. september  

 1990 om samordning af fremgangsmåderne ved tilbudsgivning inden for vand- og  

 energiforsyning samt transport og telekommunikation.
Herefter er nu også  

 indgåelse af tjenesteydelsesaftaler omfattet af direktivets udbudsregler.
 Det indebærer, at den kollektive rutekørsel skal ske på grundlag af udbud,  

 når den udføres af andre end den myndighed, der har det økonomiske ansvar  

 herfor, således at kørselskontrakter fremover skal indgås enten på grundlag  

 af »det laveste tilbud« eller »det mest økonomiske  

 tilbud« - uden hensyntagen til, om tilbuddet kommer fra en privat eller  

 en offentligt ejet virksomhed.
 Folketinget vedtog den 16. december 1994 en ændring af HT-loven, hvorefter  

 HT forpligtes til senest år 2002 at udbyde al rutekørsel i Hovedstadsområdet.  

 Som et andet centralt element indgår, at HT's busdivision omdannes til et  

 aktieselskab.
 Overgangen fra standardentreprenørkontrakt til udbud, hvor også  

 udenlandske busselskaber kan byde, medfører en skærpet konkurrence på  

 markedet for rutebilkørsel og dermed usikkerhed om, hvorvidt den enkelte  

 busvirksomhed kan opretholde sit hidtidige kørselsomfang.
 Foreløbige udbudsrunder har vist et gennemsnitligt fald i  

 kontraktspriserne i størrelsesorden 10 %, og den øgede konkurrence må i de  

 kommende år forventes at medføre omfattende strukturelle tilpasninger i  

 branchen.
Det er væsentligt at sikre, at DSB Busser A/S på dette marked opererer i  

 lige konkurrence med private busselskaber og vognmænd.
Liberaliseringen og  

 den øgede internationale konkurrence nødvendiggør, at DSB Busser A/S drives  

 på et forretningsmæssigt og driftsøkonomisk grundlag.
Der er derfor behov for  

 at sikre busvirksomheden økonomiske frihedsgrader, der muliggør en tilpasning  

 til de ændrede markedsvilkår samtidig med, at dette sker på fair og lige  

 vilkår.
 Som led i denne målsætning sikres efter lovforslaget en klar og  

 fuldstændig adskillelse mellem DSB's og busselskabets økonomi i  

 overensstemmelse med bestemmelserne i aktieselskabs- og  

 årsregnskabslovgivningen.
 2. Personaleforhold.
 Af de i alt ca. 1.575 medarbejdere, der er beskæftiget i busvirksomheden  

 pr. 1. januar 1995, er ca. 730 ansat på overenskomst, medens ca. 845 er  

 tjenestemandsansat.
 For det overenskomstansatte personale gælder bestemmelserne i lov om  

 lønmodtageres retsstilling ved virksomhedsoverdragelse.
 De nuværende tjenestemænd i DSB's busvirksomhed bevarer ved selskabets  

 overtagelse af busdriften deres ansættelsesforhold i DSB, idet de samtidig  

 forpligtes til varigt at lade sig udlåne til at gøre tjeneste i selskabet.  

 Selskabet skal imidlertid ifølge lovforslaget tilbyde de pågældende  

 tjenestemænd overgang til ansættelse i selskabet på særlige personlige  

 vilkår, jf. nedenfor.
Indtil selskabets ansættelsestilbud måtte være accepteret, eller hvis  

 tilbudet ikke accepteres, udbetaler DSB fortsat løn, eventuel rådighedsløn og  

 efterindtægt af løn mod refusion fra selskabet.
Endvidere indbetaler DSB mod  

 refusion fra selskabet pensionsbidrag til Finansministeriet, der afholder  

 udgifterne til pension i overensstemmelse med reglerne i  

 tjenestemandspensionslovgivningen.
 De tjenestemænd, der overgår til ansættelse i selskabet og herefter  

 modtager løn fra dette, vil have ret til rådighedsløn m.v. ved  

 stillingsbortfald, hvilket især kan blive aktuelt i tilfælde af, at DSB  

 Busser A/S ved licitationerne mister kørsel i større omfang.
For tjenestemænd, der overgår til ansættelse i selskabet, opretholdes  

 endvidere en pensionsdækning efter tjenestemandspensionslovgivningen, hvilket  

 svarer til ordningen i forbindelse med omdannelsen af bl.a. statsvirksomheden  

 Postgiro til aktieselskab.
Pensionsbidraget for så vidt angår disse tidligere  

 tjenestemænd indbetales af selskabet til Finansministeriet, der ligesom for  

 de udlånte tjenestemænd afholder udgifterne til pension i overensstemmelse  

 med reglerne i tjenestemandspensionslovgivningen.
 Efter lovforslaget etableres DSB Busser A/S med en kapitalstruktur,  

 således at selskabet under de skærpede konkurrencevilkår vurderes at kunne  

 overleve med de særlige økonomiske forpligtelser i relation til personalet.
 3. Økonomiske forhold m.v.
Selskabets åbningsbalance, der foreløbigt og urevideret er opgjort pr. 1.  

 januar 1995, udgør ca. 451 mio. kr. Åbningsbalancen indeholder forventede  

 beløb, der i væsentligt omfang er baseret på skøn, hvorfor beløbene vil ændre  

 sig frem til den endelige åbningsbalance.
Eksterne revisorer har bekræftet,  

 at der med den forudsatte kapitalstruktur og på grundlag af de udarbejdede  

 driftsbudgetter kan udarbejdes sædvanlig vurderingsberetning, og at  

 åbningsbalancen for selskabet forventes at kunne forsynes med en  

 revisionspåtegning uden forbehold.
 Til åbningsbalancen skal knyttes følgende bemærkninger, idet der i øvrigt  

 henvises til bemærkningerne til § 1:
- Værdien af selskabets 635 busser anslås til ca. 320 mio. kr. i  

 markedsværdi.
Der vil i forbindelse med den endelige åbningsbalance blive  

 foretaget en vurdering af en person, der af Justitsministeriet er beskikket  

 som fagkyndig tillidsmand ved tvangsakkordforhandlinger.
 - Der indregnes en anslået goodwill på 20 mio. kr.
 - Egenkapitalen udgør 120 mio. kr., fordelt på aktiekapital på 65 mio. kr.  

 og overkursfond på 55 mio. kr.
- Der hensættes 140 mio. kr. til delvis dækning af selskabets merudgifter  

 til pensionsbidrag de første år samt til delvis dækning af selskabets risiko  

 for at skulle betale rådighedsløn til udlånte tjenestemænd eller  

 tjenestemænd, der overgår til ansættelse i selskabet, hvis disse bliver  

 overtallige ved indskrænkninger.
Hensættelsen forudsættes taget op til  

 revurdering i 1997. Ved udgangen af 1996 forventes det, at ca. 75 % af DSB  

 Bussers kørsel har været udbudt, hvorved den usikkerhed, der især knytter sig  

 til risikoen for udløsning af rådighedsløn, vil være reduceret væsentligt.
I  

 det omfang en af selskabets eksterne revisorer foretagen gennemgang af  

 selskabets økonomi pr. 1. januar 1997 viser, at der ikke er behov for hele  

 den resterende hensættelse, vil denne gennem udbytte fra selskabet kunne  

 reduceres med et kontantprovenu til staten til følge.
- Mellemregning med DSB (stiftertilgodehavende) anslås til 108 mio. kr.,  

 der er opført som langfristet gæld, idet der efter selskabets etablering  

 foretages refinansiering af beløbet ved optagelse af lån.
Beløbet samt  

 forrentningen heraf indbetales til DSB inden udgangen af finansåret 1995 og  

 optages på forslag til tillægsbevillingslov for finansåret 1995.  

 Mellemregningen omfatter refusion af DSB's udlæg på ca. 12,2 mio. kr. i  

 forbindelse med erhvervelse af aktier i Aalborg Omnibus Selskab A/S, jf.
Akt.  

 199 4/5-1994. Endvidere betales et beløb af ca. 96 mio. kr. til statskassen.
Selskabet betaler sædvanlig lønsumsafgift for så vidt angår de  

 medarbejdere, der ansættes i selskabet.
Derimod indebærer lovgivningen, at  

 der ikke skal betales lønsumsafgift for udlånte tjenestemænd.
Med henblik på  

 at skabe lige konkurrencevilkår i forhold til private vognmænd vil selskabet  

 imidlertid årligt indbetale et beløb til DSB, som modsvarer lønsumsafgiften,  

 svarende til at de pågældende tjenestemænd var ansat i selskabet.
Med den forudsatte åbningsbalance og de forudsatte driftsbudgetter  

 forventes forrentningen af selskabets egenkapital at ligge på et rimeligt  

 markedsmæssigt niveau.
Den fremtidige virksomhed for DSB Busser A/S og andre  

 busvirksomheder vil være præget af en markedsrisiko, ikke mindst som følge af  

 at konkurrencen navnlig i de nærmeste år vil stille store krav til alle  

 busvirksomheder.
Det er vurderingen, at de økonomiske vilkår, som DSB Busser A/S etableres  

 under, vil give selskabet et rimeligt forsvarligt grundlag for at klare sig i  

 den konkurrence, omend selskabet etableres med en relativt snæver økonomisk  

 margin.
Selskabet vil i udgangssituationen have de samme muligheder og løbe  

 de samme risici som konkurrenterne.
 Selskabets virksomhed på et konkurrencepræget marked vil således i  

 økonomisk henseende næppe være omgærdet af samme grad af sikkerhed som den,  

 der har præget de hidtidige omdannelser af statslige virksomheder til  

 aktieselskaber.
 4. Statsfinansielle konsekvenser m.v.
 Omdannelsen af DSB's busvirksomhed til aktieselskab forudsættes at være  

 neutral for DSB.
 Senest ved udgangen af 1995 indbetales som anført ovenfor under pkt. 3 et  

 beløb på anslået 108 mio. kr. til DSB, hvoraf ca. 96 mio. kr. samt  

 forrentning heraf via korrektion af DSB's bevilling på tillægsbevillingsloven  

 for 1995 tilfalder statskassen.
 Omdannelsen ventes - baseret på selskabets foreløbige åbningsbalance pr.  

 1. januar 1995 og finansloven for 1995 samt den nævnte korrektion - at have  

 følgende bevillingsmæssige konsekvenser for DSB, idet der ikke er regnet med  

 udlodning af overskud fra selskabet i perioden:
 Da opgørelsen er foreløbig, vil den efterfølgende blive justeret på  

 grundlag af de endeligt opgjorte beløb på tidspunktet for selskabets  

 stiftelse og konsekvenserne heraf optaget på efterfølgende bevillingslove.  

 Såfremt den endelige åbningsbalance medfører betydende ændringer i de  

 opgjorte beløb, vil Folketingets Finansudvalg blive orienteret herom.
Endvidere vil der på de årlige tillægsbevillingslove blive optaget en  

 mindrebevilling til moms for DSB som følge af selskabsdannelsen.
Udgiften er  

 statsfinansiel neutral, idet den modsvares af en tilsvarende mindreindtægt  

 under Told- og skattestyrelsen.
De samlede økonomiske konsekvenser for staten er imidlertid mere  

 omfattende.
Indbetalingen af de 96 mio. kr. til statskassen i 1995 medfører,  

 at renteudgiften på statsgælden reduceres.
Eventuelle indtægter fra udlodning af selskabets overskud tilgår staten  

 via DSB.
Ikke udloddet overskud akkumuleres i selskabet med værdistigning på  

 selskabets aktier til følge.
I 1998 forudsættes som anført solgt 25 pct. af  

 aktierne.
 Selskabet vil skulle betale selskabsskat til staten af eventuelle overskud  

 samt moms og øvrige afgifter.
 Selskabet vil ikke være dækket af statens selvforsikring, hvorved staten  

 sparer udgifter til havarier i forbindelse med DSB's busvirksomhed.
 Selskabets fremtidige udgifter til pensionsbidrag overstiger  

 hensættelsesbeløbet på 140 mio. kr. i åbningsbalancen, der endvidere skal  

 dække eventuel rådighedsløn til udlånte tjenestemænd og tjenestemænd, der  

 overgår til ansættelse i selskabet.
 DSB's personaletal vil blive reduceret svarende til de  

 overenskomstansatte, som flyttes over, samt de tjenestemænd, som vælger at  

 overgå til ansættelse i selskabet.
 Der forudses herudover ingen økonomiske eller administrative konsekvenser.
 5. Miljømæssige konsekvenser.
 Forslaget har ingen miljømæssige konsekvenser.
 6. Erhvervsøkonomiske konsekvenser.
 Forslaget indebærer, at selskabet konkurrerer på fair og lige vilkår med  

 private busselskaber.
 7. Høring.
Lovforslaget har været sendt til høring hos Statsministeriet,  

 Justitsministeriet, Finansministeriet og Erhvervsministeriet.
Det er samtidig  

 med fremsættelsen sendt til høring hos berørte organisationer, hvis  

 udtalelser vil blive oversendt til Folketingets Trafikudvalg ledsaget af de  

 kommentarer, som udtalelserne måtte give anledning til.
Bemærkninger til lovforslagets enkelte bestemmelser Til § 1 Efter lovforslaget stiftes aktieselskabet med en aktiekapital på 65 mio.  

 kr., hvor aktierne ejes af staten ved DSB, idet DSB's busvirksomhed indskydes  

 som betaling for de aktier, der tegnes (apportindskud).
De indskudte aktiver og passiver er opgjort til en foreløbig anslået værdi  

 pr. 1. januar 1995, og der skal derfor i forbindelse med stiftelsen  

 udarbejdes en revideret åbningsbalance.
Selskabets eksterne revisorer  

 udarbejder sædvanlig vurderingsberetning i henhold til aktieselskabsloven.
 Værdien af overtagne busser m.v. er anslået til 320 mio. kr., mens værdien  

 af inventar, varebeholdninger, likvider samt overtagne tilgodehavender er  

 opgjort til ialt ca. 67 mio. kr. .
Selskabet overtager kun en del af de DSB-ejede ejendomme, som DSB's  

 busvirksomhed i dag benytter.
Det drejer sig om 6 garage- og værkstedsanlæg,  

 som alene benyttes af DSB Busser og som er selvstændigt udmatrikuleret.  

 Ejendommene er vurderet til ca. 30 mio. kr.
For de ejendomme, som ikke  

 overgår til selskabet, vil der blive indgået lejekontrakter mellem DSB og DSB  

 Busser A/S.
Disse lejekontrakter vil være baseret på markedsleje.
Værdien af finansielle aktiver er opgjort til ca. 13 mio. kr.
Beløbet  

 inkluderer aktier i Aalborg Omnibus Selskab A/S på 12,2 mio. kr., jf.
Akt.  

 199 4/5-1994.
 Endelig er busvirksomhedens »goodwill« ansat til 20 mio. kr.
 De samlede aktiver anslås således i alt at udgøre ca. 451 mio. kr.
Til passiverne hører bl.a. forpligtelserne i lovforslagets § 5. Det drejer  

 sig bl.a om feriepengeforpligtelser og opsparet overarbejde, som sammen med  

 leverandørgæld er anslået til ca. 53 mio. kr.
Selskabet må endvidere forudse  

 fremtidige udgifter til afhjælpning af miljøproblemer på overtagne anlæg,  

 hvortil der er hensat 10 mio. kr.
 Til delvis dækning af merudgifter til pensionsbidrag samt eventuel  

 rådighedsløn i de første år hensættes 140 mio. kr., jf. lovforslagets  

 almindelige bemærkninger.
 Endvidere er der hensat 20 mio. kr. i en omstruktureringsfond til diverse  

 ekstraordinære omkostninger i forbindelse med omdannelsen til aktieselskab,  

 f.eks. omregistrering af busserne, anskaffelse af edb-udstyr til kørsel af  

 nyt regnskabssystem mv. samt omskoling af medarbejdere.
DSB indskyder ovennævnte aktiver og passiver, der netto udgør en værdi på  

 228 mio. kr., som apportindskud i selskabet og modtager som betaling herfor  

 alle aktier i det nye selskab, nominelt 65 mio. kr., anslået indre værdi 120  

 mio. kr. samt et stiftertilgodehavende på anslået ca. 108 mio. kr.
Dette  

 beløb samt forrentningen heraf indbetales i 1995 til DSB som anført i de  

 almindelige bemærkninger til lovforslaget, og heraf modtager  

 Finansministeriet 96 mio. kr. samt forrentning heraf.
 Størrelsen af selskabets aktiekapital samt størrelsen af overkursfonden er  

 fastlagt ud fra et ønske om at etablere det nye selskab med en  

 kapitalstruktur, der muliggør, at selskabet kan drives på forretningsmæssige  

 vilkår, hvilket eksterne revisorer ud fra de udarbejdede budgetter m.v.  

 vurderer er muligt.
Til § 2 Lovforslaget indebærer, at DSB Busser A/S kan virke på samme grundlag som  

 private busvirksomheder, og der vil derfor ikke blive stillet statsgaranti  

 for de lån og andre forpligtelser, selskabet optager og påtager sig efter  

 stiftelsen.
Selskabet bør derfor have fri adgang til at tilpasse sine aktiviteter  

 efter de forretningsmæssige og markedsmæssige forhold, og selskabet kan drive  

 anden virksomhed, der har en forretningsmæssig sammenhæng med  

 busvirksomheden.
Selskabet kan drive virksomheden i helt eller delvist ejede  

 datterselskaber og kan indgå forskellige former for samarbejde med andre  

 busvirksomheder.
Selskabet kan drive virksomheden under andre navne.
 Antallet af bestyrelsesmedlemmer fastsættes i vedtægterne og vælges,  

 bortset fra medarbejdervalgte medlemmer, på generalforsamlingen.
 Bestyrelsen vil blive sammensat af såvel personer med indsigt og erfaring  

 i busdrift som personer med anden forretningsmæssig og ledelsesmæssig  

 ekspertise.
Til § 3 For selskabet gælder lovgivningen om aktieselskaber med de ændringer, der  

 følger af nærværende lov, hvilket alene har betydning for så vidt angår de  

 udlånte tjenestemænds ret til at deltage i medarbejdervalg af  

 bestyrelsesmedlemmer, jf. lovforslagets § 6, stk. 6. For så vidt angår  

 medarbejderes repræsentation i bestyrelsen, vil det i vedtægterne blive  

 sikret, at de pågældende indtræder i bestyrelsen snarest muligt efter  

 selskabets stiftelse.
 Det vil af selskabets vedtægter fremgå, at statsligt ansatte, der er valgt  

 på generalforsamlingen i kraft af statens stemmer, under hensyntagen til  

 fondsbørslovens bestemmelser kan videregive oplysninger, der er af væsentlig  

 betydning for den danske stats varetagelse af sine interesser, til respektive  

 minister.
Til § 4 Selskabet stiftes med en aktiekapital, hvor aktierne alene ejes af staten  

 ved DSB.
I rammeaftalen for DSB for perioden 1995-1998 er det imidlertid  

 forudsat, at der i 1998 foretages salg af indtil 25 pct. af aktierne i  

 selskabet, og efter bestemmelsen bemyndiges trafikministeren til at sælge  

 denne andel af aktierne.
De nærmere vilkår for salget vil blive forelagt  

 Finansudvalget til godkendelse.
I forbindelse med salget kan der tegnes medarbejderaktier til de i  

 selskabet ansatte medarbejdere.
Baggrunden herfor er ønsket om at stimulere  

 motivationen hos medarbejderne og fremme deres opbakning af selskabet.
 Adgang til at erhverve medarbejderaktier vil alene tilkomme medarbejdere,  

 der har etableret et fast ansættelsesforhold til DSB Busser A/S, og ikke de i  

 § 6, stk. 1 og 3, nævnte udlånte tjenestemænd.
Til § 5 DSB udfører hovedsagelig lokal og regional rutekørsel efter kontrakt  

 udenfor hovedstadsområdet, men driver også selv andre former for buskørsel,  

 herunder international rutekørsel.
Disse aktiviteter, som også fremover skal  

 ske på forretningsmæssigt grundlag, overføres til selskabet.
Ved overtagelsen af busdriften i forbindelse med stiftelsen af selskabet  

 indtræder dette i samtlige DSB's rettigheder og forpligtelser vedrørende  

 busvirksomhed.
Debitorskiftet indebærer, at selskabet skal opfylde de  

 forpligtelser, som selskabet overtager fra staten.
Opfylder selskabet - mod  

 forventning - ikke de forpligtelser, som overtages fra staten, og kan  

 kreditorerne ikke opnå fyldestgørelse for deres krav i selskabets formue, vil  

 staten normalt ikke være frigjort for sine forpligtelser, medmindre  

 kreditorerne efter almindelige formueretlige regler i det hele må anses for  

 at have accepteret alene at holde sig til selskabet som ny medkontrahent  

 (debitor).
DSB Busser A/S skal således fuldt ud respektere alle vilkår i kontrakter,  

 overenskomster, lejeaftaler m.v., som er indgået af DSB for så vidt angår  

 busvirksomheden, ligesom selskabet indtræder i samtlige DSB's rettigheder på  

 området.
Dette gælder også rettigheder og pligter i forhold til det  

 personale, der på overtagelsestidspunktet gør tjeneste i DSB's busvirksomhed,  

 jf. lov om lønmodtageres retsstilling ved virksomhedsoverdragelse.
Derimod  

 overtager selskabet ikke statens forpligtelser overfor udlånte tjenestemænd,  

 jf. lovforslagets § 6, stk. 3, og heller ikke statens pensionsforpligtelser  

 overfor tjenestemænd, der overgår til ansættelse i selskabet, jf.  

 lovforslagets § 6, stk. 5.
 Til selskabets forpligtelser hører bl.a. feriepengeforpligtelser og  

 forpligtelser i relation til opsparet overarbejde samt eventualforpligtelser  

 i forbindelse med afhjælpning af miljøproblemer på overtagne arealer, jf.  

 bemærkningerne til § 1.
Til § 6 I DSB's busvirksomhed er der pr. 1. januar 1995 ansat ca. 845  

 tjenestemænd, der ved selskabets overtagelse af busdriften bevarer deres  

 ansættelsesforhold til DSB, idet de samtidig forpligtes til varigt at gøre  

 tjeneste i busselskabet på udlånsbasis.
Enkelte af disse medarbejdere er  

 ansat i overordnede chefstillinger.
Disse forudsættes ved selskabsdannelsen  

 at overgå til ansættelse i selskabet på individuelle kontrakter.
 De øvrige tjenestemænd, omfattende ca. 800 chauffører og ca. 35  

 administrative medarbejdere m.v., bevarer ifølge bestemmelsen i stk. 1 deres  

 hidtidige ansættelsesstatus som statstjenestemænd, men er som nævnt fremover  

 forpligtet til som udlånt fra staten varigt at gøre tjeneste i busselskabet.  

 Under denne tjeneste har de som hidtil pligt til at tåle forandringer i deres  

 stillinger, jf. tjenestemandslovens § 12.
Forpligtelsen for tjenestemændene til at gøre tjeneste i DSB Busser A/S  

 indebærer ikke i sig selv forflyttelse af tjenestemændene.
Der er tale om en  

 strukturomlægning af DSB's busvirksomhed, som ikke medfører væsentlige  

 ændringer i driftsform og opgaver, ligesom tjenestemændene efter omdannelsen  

 bevarer deres hidtidige opgaver, jf. dog ovenfor vedrørende tjenestemændenes  

 pligt til at tåle visse forandringer i deres stillinger efter  

 tjenestemandslovens § 12.
 Det bemærkes herved, at tjenestemændene ikke vil blive pålagt at gøre  

 tjeneste i datterselskaber som nævnt i § 2, stk. 2, idet dette alene vil ske  

 på frivillig basis.
For udlånte tjenestemænd refunderer selskabet ifølge bestemmelsen i stk. 4  

 DSB udgifterne til løn, rådighedsløn/ventepenge og efterindtægt af løn.  

 Selskabet refunderer endvidere DSB's pensionsbidrag til staten (p.t. 15%) for  

 den pensionsoptjening, som tjenestemændene opnår under udlånet til selskabet.  

 Pensionen til de udlånte tjenestemænd betales af staten.
Pensionsbidragets  

 størrelse og forudsætninger herfor fastsættes af finansministeren.
DSB Busser A/S kan ikke bringe udlånet til ophør, medmindre DSB kan  

 tilbyde de pågældende tjenestemænd anden passende stilling.
I så fald vil DSB  

 være forpligtet til at tage tjenestemændene tilbage.
 Dette vil have praktisk betydning i tilfælde, såfremt der som følge af  

 mistede kørselskontrakter måtte blive tale om stillingsbortfald i  

 busselskabet.
 Hvis tjenestemændene i sådanne tilfælde ikke kan tilbydes anden passende  

 stilling i DSB Busser A/S eller i DSB, aktualiseres pligten for busselskabet  

 til at udrede rådighedsløn/ventepenge.
Videre avancement for udlånte tjenestemænd forudsætter, at de overgår til  

 ansættelse i selskabet.
Der kan dog ske generelle og gruppevise  

 omklassificeringer samt oprykninger i automatiske lønforløb samtidig med, at  

 de pågældende opretholder deres ansættelsesmæssige status som tjenestemænd.
 I henhold til bestemmelsen i stk. 2 skal DSB Busser A/S snarest efter  

 selskabets overtagelse af busdriften tilbyde de udlånte tjenestemænd  

 ansættelse i busselskabet på særlige personlige vilkår, herunder at de  

 pågældende ikke kan omfattes af kollektive konflikter.
 Tilbuddet vil endvidere, såfremt de berørte parter ikke aftaler andet - ud  

 over bibeholdelse af retten til pension efter tjenestemandspensionsloven -  

 indeholde opretholdelse af følgende løn- og ansættelsesvilkår:
 - Ansatte bevarer retten til ventepenge/rådighedsløn, jf. reglerne i  

 tjenestemandslovens § 32, og i tilknytning hertil også tjenestemandens  

 pligter som anført i tjenestemandslovens § 12.
 - Ansatte vil med hensyn til pligter og disciplinære forhold blive  

 omfattet af regler svarende til tjenestemandslovens §§ 10-12 samt 20-24.  

 Kollektiv overtrædelse af § 10 behandles af Tjenestemandsretten i medfør af  

 tjenestemandslovens § 53, stk. 5. I det omfang Tjenestemandsretten ikke  

 finder sig kompetent hertil, behandles sådanne sager i en særlig voldgift,  

 der sammensættes og fungerer efter samme principper som Tjenestemandsretten.
 - Reglen om lønforskrivning i tjenestemandslovens § 57, hvorefter  

 tjenestemænd kan give transport på løn til låneinstitutter, opretholdes for  

 tjenestemænd, der ansættes i DSB Busser A/S.
 Inden for en periode på 2 år fra selskabets overtagelse af busdriften kan  

 de udlånte tjenestemænd vælge at overgå til ansættelse i selskabet.
DSB Busser A/S afholder, jf. ovenfor, ud over løn til de tjenestemænd, der  

 overgår til ansættelse i selskabet, også udgifter til eventuel  

 rådighedsløn/ventepenge til disse medarbejdere.
Selskabet kan aftale med de  

 pågældende medarbejdere, at disse vil være forpligtet til at overtage  

 passende tjenestemandsstillinger i DSB, såfremt de bliver overtallige i  

 aktieselskabet.
Dette forudsætter dog, at DSB kan anvise sådanne  

 tjenestemandsstillinger.
Med hensyn til pensionsudgifterne for de tjenestemænd, der overgår til  

 ansættelse i selskabet, forholder det sig som ved de udlånte tjenestemænd,  

 dvs. at staten afholder udgifterne til tjenestemandspension, mod at  

 busselskabet betaler pensionsbidrag (p.t. 15 %) for den pensionsoptjening,  

 som de pågældende opnår under deres ansættelse i selskabet.
Pensionen  

 beregnes som om den pågældende fortsat var statstjenestemand udlånt til  

 selskabet.
Pensionsbidragets størrelse og forudsætninger fastsættes af  

 finansministeren.
Pension betales således også i disse tilfælde af staten - uanset om  

 afskedigelse måtte have sin baggrund i alder, sygdom, uegnethed eller i  

 stillingsbortfald i busselskabet.
Forud for uansøgt afsked skal  

 Finansministeriet høres om den pågældendes krav på pension.
Accepterer tjenestemændene ikke ansættelsestilbuddene inden for perioden  

 på 2 år, forbliver de udlånt til busselskabet, jf. dog foran om eventuel  

 tilbageførsel til DSB.
Senere eventuel overgang til ansættelse i selskabet  

 vil herefter ske på almindelige overenskomstvilkår.
Efter aktieselskabslovgivningen er det kun medarbejdere, der er ansat i  

 aktieselskaber, der har valgret og kan være valgbare til hvervet som  

 medarbejderrepræsentant i selskabets bestyrelse.
De tjenestemænd, der udlånes  

 fra DSB til DSB Busser A/S, er dermed afskåret fra at have indflydelse på  

 spørgsmålet om medarbejderrepræsentation i selskabets bestyrelse og fra at  

 blive indvalgt som repræsentant for medarbejderne.
Under hensyn til, at de pågældende tjenestemænd reelt er medarbejdere i  

 selskabet, der også i alle praktiske henseender bortset fra det formelle  

 ansættelsesforhold er de pågældendes arbejdsgiver, synes det rimeligt at give  

 dem denne indflydelse på ledelsen af deres arbejdsplads på lige fod med  

 selskabets øvrige medarbejdere.
Lovforslagets § 6, stk. 6, indeholder derfor  

 en bestemmelse om, at udlånte tjenestemænd på lige fod med selskabets ansatte  

 har ret til at vælge medarbejderrepræsentanter til selskabets bestyrelse og  

 er valgbare til bestyrelsen.
Til § 7 DSB Busser A/S skal fungere under privatretlige og frie konkurrencemæssige  

 vilkår.
Af konkurrencemæssige årsager foreslås det derfor, at sager og  

 dokumenter vedrørende omdannelsen og salg af aktier er undtaget fra  

 aktindsigt efter lov om offentlighed i forvaltningen.
Til § 8 Det foreslås, at tidspunktet for ikrafttræden af forslagets § 5, der bl.a.  

 omhandler DSB Busser A/S' overtagelse af busdriften, fastsættes af  

 trafikministeren.
Baggrunden herfor er, at det er nødvendigt, at der på tidspunktet for  

 overtagelsen er etableret det selskabsretlige grundlag, som efter  

 aktieselskabslovgivningen skal være til stede, for at det nye selskab kan  

 varetage sine forpligtelser under det fulde selskabsansvar.
Dette forudsætter  

 blandt andet oprettelse af stiftelsesdokument, udfærdigelse af selskabets  

 vedtægter, afholdelse af en konstituerende generalforsamling og valg af  

 bestyrelse for DSB Busser A/S.
Endvidere skal der være tilvejebragt den  

 fornødne forsikringsdækning til afløsning af den statslige  

 selvforsikringsordning, som DSB's busvirksomhed hidtil har været omfattet af.
 Forberedelsen af selskabets oprettelse vil i videst muligt omfang foregå  

 sideløbende med behandlingen af lovforslaget, således at selskabets faktiske  

 overtagelse af driften af busvirksomheden kan effektueres snarest muligt  

 efter lovens ikrafttræden.
