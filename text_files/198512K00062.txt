Nr LSF 62 Forslag til Lov om ændring af lov om nordisk samarbejde Fremsat af Udenrigsministeren den 6. november 1985 § 1 I lov nr. 185 af 28. april 1971 om nordisk samarbejde, som ændret ved lov nr. 263 af 22. maj 1974 og lov nr. 220 af 16. maj 1984, foretages følgende ændring:
I § 1 udgår »som senest ændret ved overenskomsten af 15. juni  

 1983«, og i stedet indsættes: »som senest ændret ved overenskomsten af 6.
 maj 1985«.
§ 2 Ministeren for nordiske anliggender fastsætter tidspunktet for lovens ikrafttræden.
Oprindeligt fremsat lovforslag Blad nr 120 § 1 I lov nr. 185 af 28. april 1971 om nordisk samarbejde, som ændret ved lov nr. 263 af 22. maj 1974 og lov nr. 220 af 16. maj 1984, foretages følgende ændring:
I § 1 udgår »som senest ændret ved overenskomsten af 15. juni  

 1983«, og i stedet indsættes: »som senest ændret ved overenskomsten af 6.
 maj 1985«.
§ 2 Ministeren for nordiske anliggender fastsætter tidspunktet for lovens ikrafttræden.
BEMÆRKNINGER TIL LOVFORSLAGET Arbejdsformerne i det nordiske samarbejde har gennem de seneste år været drøftet både i Nordisk Råd og i Nordisk Ministerråd.
Der har været et udtalt ønske om at rationalisere, effektivisere og vitalisere det nordiske samarbejde.
En komite, som blev nedsat for at vurdere samarbejdsformerne i det nordiske samarbejde - Benkow-komiteen - udnævnt af de nordiske landes statsministre og Nordisk Råds Præsidium, afgav sin rapport den 21. oktober 1983. På Nordisk Råds session i Stockholm i 1984 vedtog rådet en rekommandation, hvorefter ministerrådet blev opfordret til at fremlægge forslag vedrørende ministerrådets virksomhed, og præsidiet blev pålagt at fremlægge forslag vedrørende Nordisk Råds virksomhed.
Medlemmerne af Nordisk Råds Præsidium fremlagde den 31. august 1984 et medlemsforslag om arbejdsformerne i det nordiske samarbejde.
 Ministerrådet fremlagde sit forslag den 27. november 1984.
Nordisk Råds juridiske udvalg har behandlet forslagene og fremlagde til sessionen i Reykjavik den 4.-8. marts 1985 forslag til ændringer i Helsingforsaftalen, kulturaftalen og rådets forretningsorden.
Rekommandationerne blev vedtaget under sessionen.
Der har været bred enighed om, at det er nødvendigt at styrke både Nordisk Råds og Nordisk Ministerråds stilling i det nordiske samarbejde, og at præsidiet og samarbejdsministrene bør have et overordnet ansvar.
For at styrke præsidiets rolle som ledende og koordinerende organ i rådsarbejdet er det foreslået, at antallet af medlemmer i præsidiet øges fra 5 til 10, 2 fra hvert land, og at præsidiets partipolitiske sammensætning i så høj grad som muligt bør repræsentere partigruppernes styrke i rådet (Helsingforsaftalens artikel 52).
I forbindelse med denne styrkelse af præsidiets rolle er det ligeledes foreslået, at præsidiesekretariatet styrkes, og i artikel 54 i Helsingforsaftalen præciseres, at rådet bistås af et præsidiesekretariat og et sekretærkollegium bestående af de 5 nationale delegationers sekretariatsledelse.
Endvidere har rådet på sessionen i Reykjavik vedtaget en række ændringer i rådets forretningsorden, som skal styrke og effektivisere arbejdet i rådets udvalg.
Parlamentarikernes stilling er styrket, bl.a. ved oprettelsen af et budget- og kontroludvalg.
I ministerrådet har der på baggrund af Benkow-komiteens forslag været foretaget yderligere udredninger og drøftelser omkring spørgsmålet for at styrke samarbejdet mest muligt.
Der er således opnået enighed om en sammenlægning af det almene budget og kulturbudgettet, og de nordiske regeringers samarbejde i ministerrådet organiseres med et fællessekretariat, placeret i København.
Begge disse forslag kræver ændringer i Helsingforsaftalen og kulturaftalen (Helsingforsaftalens artikel 61 og artikel 64 og kulturaftalens artikel 9, 10, 12 og 15, og artikel 16-19 udgår). I forslagene til reorganisering af sekretariatet er det anført, at et samlet sekretariat vil kunne give en mere rationel udnyttelse af ressourcerne, øge mulighederne for at varetage kultur-, undervisnings- og forskningspolitiske hensyn inden for andre områder, smidiggøre behandlingen af tværgående spørgsmål og give ministerrådet i dets forskellige sammensætninger en mere effektiv betjening.
Forslagene skal endvidere ses i sammenhæng med , at Nordisk Industrifond flyttes til Oslo, og at der iværksættes en gradvis udbygning af denne fond.
Nordforsks hovedkontor flyttes til Oslo, og sammen med Nordisk Industrifond vil dette danne udgangspunkt for udbygning af et center for industriel forskning og udvikling.
Det er forudsat, at det fælles sekretariat i København skal begynde at fungere inden udgangen af første halvår 1986, og at det fælles budget gennemføres fra og med 1987.
Overenskomsten om ændringer i Helsingforsaftalen blev fra dansk side undertegnet af miljøminister og minister for nordiske anliggender Christian Christensen i Lund den 6. maj 1985.
Overenskomsten træder i kraft tredive dage efter den dag, hvor samtlige kontraherende parter har meddelt det finske udenrigsministerium, at de foranstaltninger, som kræves for overenskomstens ikrafttrædelse, er gennemført.
 Til ændringsforslaget kan bemærkes følgende:
»Den nye § 1 har til formål at bringe lovgivningen i overensstemmelse med overenskomstens bestemmelser.« BILAG I dette bilag er (markeret med --/ og /-- ) indsat den gældende formulering af de bestemmelser, der berøres af lovforslaget § 1. Danmark deltager i det nordiske samarbejde i overensstemmelse med samarbejdsoverenskomsten af 23. marts 1962 mellem Danmark, Finland, Island, Norge og Sverige som senest ændret ved overenskomsten af 6. maj 1985.
--/ § 1. Danmark deltager i det nordiske samarbejde i overensstemmelse med  

 samarbejdsoverenskomsten af 23. marts 1962 mellem Danmark, Finland, Island,  

 Norge og Sverige som senest ændret ved overenskomsten af 15. juni 1983.
/-- Bilag OVERENSKOMST om ændring af samarbejdsoverenskomsten mellem Danmark, Finland, Island, Norge og Sverige Danmarks, Finlands, Islands, Norges og Sveriges regeringer, som ved overenskomster af 13. februar 1971, 11. marts 1974 og 15.
juni 1983 har ændret samarbejdsoverenskomsten af 23. marts 1962 mellem de nordiske lande, og som ønsker at effektivisere det nordiske samarbejdes arbejdsformer, er blevet enige følgende:
I Artiklerne 52 og 54 i samarbejdsoverenskomsten får følgende nye ordlyd:
Artikel 52 Plenarforsamlingen udpeger ved hver ordinær session et præsidium bestående af en præsident og ni andre medlemmer.
Alle delegationer skal være repræsenteret i præsidiet med to medlemmer hver.
Såvidt muligt bør forskellige politiske meningsretninger repræsenteres i præsidiet.
 Medlemmer af præsidiet skal være valgte medlemmer af rådet.
Bliver hvervet som medlem af præsidiet ledigt mellem to ordinære sessioner, skal et nyt medlem udpeges for tiden indtil næste ordinære session af den delegation, som det afgåede medlem tilhørte.
Præsidiet varetager rådets løbende forretninger og optræder i øvrigt på rådets vegne i den udstrækning, som fremgår af denne overenskomst og rådets forretningsorden.
Artikel 54 Rådet bistås i sin virksomhed af et præsidiesekretariat, som ledes af en præsidiesekretær, udpeget af præsidiet, samt af et kollegium (sekretærkollegiet) bestående af præsidiesekretæren og generalsekretæren for hvert lands delegation.
Præsidiet udpeger udvalgenes sekretærer samt det øvrige personale, der er nødvendigt for at udføre rådets fælles sekretariatsopgaver.
Hver delegation ansætter det sekretariatspersonale, der skal bistå delegationen.
II I artikel 61, stk. 3, i samarbejdsoverenskomsten ændres »Ministerrådets sekretariater« til »Ministerrådets  

 sekretariat«.
III Artikel 64 i samarbejdsoverenskomsten får følgende nye ordlyd:
Artikel 64 Ministerrådet skal før hver ordinær session i Nordisk Råds plenarforsamling aflægge beretning til rådet vedrørende det nordiske samarbejde.
Deri skal Ministerrådet særligt redegøre for samarbejdet i det forløbne år.
Ministerrådet skal til hver ordinær session i Nordisk Råds plenarforsamling fremlægge en særskilt redegørelse om planerne for det fortsatte samarbejde.
Med redegørelsen skal følge forslaget til budget for det nordiske samarbejde.
Inden Ministerrådet lader udarbejde budgetforslag, gives der vedkommende organ inden for Nordisk Råd lejlighed til at udtale sig.
IV Overenskomsten træder i kraft tredive dage efter den dag, hvor samtlige kontraherende parter har meddelt det finske udenrigsministerium, at de foranstaltninger, som kræves for overenskomstens ikrafttrædelse, er gennemført.
Det finske udenrigsministerium meddeler de øvrige kontraherende parter tidspunktet for modtagelsen af disse meddelelser.
V Originaleksemplaret til denne overenskomst deponeres i det finske udenrigsministerium, som vil oversende bekræftede kopier til de øvrige kontraherende parter.
Til bekræftelse heraf har undertegnede, som er behørigt bemyndiget dertil, undertegnet denne overenskomst.
Udfærdiget i Lund den 6. maj 1985 i et eksemplar på dansk, finsk, islandsk, norsk og svensk, hvilke tekster alle har samme gyldighed.
 For Danmarks regering:
