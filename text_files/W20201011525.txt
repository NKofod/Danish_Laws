Offererstatningslovens § 6 a  nedsættelse eller bortfald på grund af egen skyld eller accept af risiko, nævnets j. nr. 18-520-01492 og 18-520-01694 De to ansøgere A og B søgte om godtgørelse efter at have været udsat for vold på en café. Ansøger (A) havde forud for slagsmålet med skadevolderen henvendt sig til den anden ansøger (B), idet A forventede, at skadevolder ville udøve vold mod A.
Da A var ankommet til cafeen, indså han, at skadevolder var i besiddelse af en kniv.
Desuden indså A, at skadevolder havde til hensigt at starte et slagsmål.
Efterfølgende opstod der et slagsmål mellem A og skadevolder.
Det fremstod usikkert, hvem der startede slagsmålet.
Efter der opstod et slagsmål, ankom B til stedet.
B forsøgte at stoppe slagsmålet mellem A og skadevolder.
I løbet af tumulten blev A stukket med kniv af skadevolder og fik en dyb knivlæsion i skulderen og en mere overfladisk læsion i maven.
Efter slagsmålet var stoppet, blev B stukket med en kniv af skadevolderen.
 I begge sager overvejede nævnet, hvorvidt der i medfør af offererstatningslovens § 6 a skulle ske nedsættelse af erstatningen på grund af egen skyld.
For så vidt angår A besluttede nævnet at lade godtgørelsen nedsætte med 1/3. Nævnet lagde vægt på, at A allerede forud for fremmødet på caféen var bevidst om, at der var fare for, at skadevolder ville indlede et slagsmål, men alligevel mødte op på caféen.
Nævnet lagde endvidere vægt på, at A  efter fremmødet på caféen  blev på stedet, selvom A var klar over, at skadevolder forsøgte at fremprovokere et slagsmål.
Nævnet tillagde det desuden betydning, at A allerede forud for tilskadekomsten indså, at skadevolder var i besiddelse af en kniv.
For så vidt angår B besluttede nævnet, at der ikke skulle ske nedsættelse af godtgørelsen.
Nævnet lagde vægt på, at B havde til hensigt at stoppe slagsmålet mellem A og skadevolder, og ikke selv deltage i slagsmålet.
