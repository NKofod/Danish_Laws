Bekendtgørelse om lukning og genåbning samt særlige restriktioner for grundskoler og institutioner m.v. i forbindelse med håndtering af covid-19 I medfør af § 3, stk. 3, og § 34 i epidemiloven, lov nr. 285 af 27. februar 2021, og efter forhandling med sundhedsministeren og forelæggelse for Epidemiudvalget i henhold til § 9, stk. 1, i epidemiloven fastsættes:
Lukning § 1. Private og offentlige grundskoler og 10.-klasseskoler, herunder efterskoler og frie fagskoler, på Børne- og Undervisningsministeriets område skal holde lukket.
Dette gælder også for skolefritidsordninger, fritidshjem og klubtilbud m.v., der modtager elever fra skoler omfattet af 1. pkt.
 Stk. 2. En lukning efter stk. 1 indebærer, at skoler og institutioner m.v. ikke må modtage elever til fysisk tilstedeværelse på skolen eller institutionen, jf. dog § 2.
 § 2. En lukning efter § 1 omfatter ikke følgende:
 1) Elever, når de deltager i prøver og eksamener ved fysisk tilstedeværelse på skolen eller institutionen.
 2) Elever på alle klassetrin i specialskoler og specialklasser efter folkeskoleloven, ungdomsskolens heltidsundervisning efter ungdomsskoleloven og andre lignende tilbud.
 3) Elever, hvis dette er begrundet i helt særlige sociale, pædagogiske eller behandlingsmæssige behov hos eleven, herunder begrundet i forholdene i hjemmet.
 4) Elever, der er omfattet af krav om sprogprøver, jf. folkeskoleloven § 11 a, hvis det vurderes, at eleven har særlige behov, der nødvendiggør, at skolen stadig modtager eleven til undervisning ved fysisk tilstedeværelse på skolen.
 5) Elever indskrevet på kostskoler m.v., hvis forældre eller de pågældende selv har bopæl eller sædvanlig bolig i Grønland, på Færøerne eller i udlandet, hvis forholdene i hjemmet skønnes at nødvendiggøre, at eleven ikke hjemsendes, eller hvis den pågældende selv ikke har et reelt alternativ til at opholde sig på kostskolen m.v.
 Stk. 2. Elever indskrevet på kostafdelinger på friskoler og private grundskoler er ikke omfattet af § 1 for så vidt angår deres ophold på kostafdelingen i perioden fra den 15. december 2021 til og med den 18. december 2021.
Nødpasning § 3. Kommunalbestyrelsen etablerer nødpasning til elever, som er optaget i skoler og skolefritidsordninger efter folkeskoleloven, fritidshjem, klub- og fritidstilbud efter dagtilbudsloven, skoler efter lov om efterskoler og frie fagskoler samt skoler, skolefritidsordninger og klubtilbud efter lov om friskoler og privat grundskoler m.v., som er omfattet af § 1.
 Stk. 2. Friskoler og private grundskoler kan etablere nødpasning. § 4 og § 5, stk. 1, finder tilsvarende anvendelse.
 Stk. 3. Nødpasningen skal så vidt muligt foregå i vante rammer og i øvrigt understøtte børnenes og de unges trivsel og tryghed.
§ 4. Kommunalbestyrelsen fastsætter rammer for nødpasningen, herunder kriterier for udvælgelse af elever, der tilbydes nødpasning.
Rammerne skal offentliggøres på kommunens hjemmeside.
 Stk. 2. Kommunalbestyrelsens kriterier for tilbud om nødpasning skal omfatte følgende:
 1) Elever indskrevet i børnehaveklassen og 1.-4. klasse, hvis forældre er i beskæftigelse eller selvstændige erhvervsdrivende og enten ikke er hjemsendt eller varetager beskæftigelsen eller erhvervet hjemmefra.
 2) Elever, der har særlige sociale, pædagogiske eller behandlingsmæssige behov, herunder begrundet i forhold i hjemmet.
 Stk. 3. Kan kommunalbestyrelsen på grund af personale- eller kapacitetsmæssige udfordringer ikke stille det nødvendige antal pladser i nødpasning til rådighed, skal kommunalbestyrelsen prioritere elever indskrevet i børnehaveklassen og 1.-4. klasse, hvis forældre varetager samfundskritiske funktioner som ansatte i f.eks. ældre- og sundhedssektoren, sociale tilbud, sikring af infrastruktur, politi, undervisning, pasning, den offentlige administration eller transport- og forsyningsvirksomheder, samt elever omfattet af stk. 2, nr. 2.
 Stk. 4. Kommunalbestyrelsen skal ved opsøgende indsats sikre, at forældrene, eller den, der faktisk sørger for barnet, sikrer, at barnet om nødvendigt deltager i nødpasning, jf. stk. 2, nr. 2, eller i undervisning m.v. omfattet af § 2, stk. 1.
§ 5. Tilbud under den kommunale forsyning efter dagtilbudsloven og skolefritidsordninger efter folkeskoleloven skal inden for de af kommunalbestyrelsen fastsatte rammer for nødpasning efter § 4 stå til rådighed for nødpasning af elever indskrevet i egne tilbud samt elever fra andre tilbud, hvis kommunen vurderer det nødvendigt.
Private tilbud står til rådighed for nødpasning af elever, der er optaget i disse tilbud.
 Stk. 2. Kommunalbestyrelsen kan påbyde tilbud under den kommunale forsyning, folkeskoler, offentlige institutioner m.v. at modtage et nærmere bestemt antal elever i nødpasning.
Ikrafttræden § 6. Bekendtgørelsen træder i kraft den 15. december 2021.
 Stk. 2. For efterskoler og frie fagskoler finder bekendtgørelsen anvendelse fra den 19. december 2021.
 Stk. 3. Bekendtgørelsen ophæves den 8. januar 2022.
 Stk. 4. Bekendtgørelsen finder ikke anvendelse for skoler og institutioner m.v., bortset fra efterskoler og frie fagskoler, fra den 5. januar 2022.
