Bekendtgørelse om visse flytninger af registrerede heste mellem Danmark, Finland, Norge og Sverige I medfør af § 37, § 67 og § 70, stk. 3, i lov om hold af dyr, jf. lovbekendtgørelse nr. 330 af 2. marts 2021, fastsættes efter bemyndigelse i henhold til § 7, nr. 1, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
Anvendelsesområde og definitioner § 1. Denne bekendtgørelse supplerer Kommissionens delegerede forordning (EU) 2020/688 af 17. december 2019 om supplerende regler til Europa-Parlamentets og Rådets forordning (EU) 2016/429 for så vidt angår dyresundhedsmæssige krav vedrørende flytning inden for Unionen af landdyr og rugeæg.
 Stk. 2. Bekendtgørelsen fastsætter bestemmelser for visse flytninger af registrerede dyr af hestefamilien mellem Danmark, Finland, Norge og Sverige med henblik på deltagelse i konkurrencer.
 § 2. Definitionerne i følgende forordninger finder anvendelse:
 1) Europa-Parlamentets og Rådets forordning (EU) 2016/429 af 9. marts 2016 om overførbare dyresygdomme og om ændring og ophævelse af visse retsakter på området for dyresundhed (»dyresundhedsloven«).
 2) Kommissionens delegerede forordning (EU) 2020/688 af 17. december 2019 om supplerende regler til Europa-Parlamentets og Rådets forordning (EU) 2016/429 for så vidt angår dyresundhedsmæssige krav vedrørende flytning inden for Unionen af landdyr og rugeæg.
 3) Kommissionens delegerede forordning (EU) 2019/2035 af 28. juni 2019 om supplerende regler til Europa-Parlamentets og Rådets forordning (EU) 2016/429 for så vidt angår regler for virksomheder, der holder landdyr, og rugerier samt sporbarhed for visse opdrættede landdyr og rugeæg.
 4) Kommissionens gennemførelsesforordning (EU) 2021/963 af 10. juni 2021 om regler for anvendelsen af Europa-Parlamentets og Rådets forordning (EU) 2016/429, (EU) 2016/1012 og (EU) 2019/6 for så vidt angår identifikation og registrering af dyr af hestefamilien og om fastlæggelse af standardidentifikationsdokumenter for disse dyr.
 Stk. 2. Desuden forstås i denne bekendtgørelse ved:
 1) Konkurrence:
 a) Alle discipliner, der er anerkendt af det internationale rideforbund (Fédération Equestre Internationale).
 b) Alle discipliner inden for hestevæddeløb.
 c) Internationale avlskåringer eller shows for heste, der er registreret i stambogen for den pågældende race.
 2) En personlig erklæring: En erklæring der opfylder kriterierne i artikel 151 i forordning (EU) 2016/429.
Flytning til Finland, Norge eller Sverige fra Danmark § 3. De dyresundhedscertificeringskrav, der er fastsat i artikel 143, stk. 1, i forordning (EU) 2016/429, finder ikke anvendelse på flytning af et registreret dyr af hestefamilien fra Danmark til Finland, Norge eller Sverige, hvis flytningen sker med henblik på dyrets deltagelse i en konkurrence.
 § 4. Operatører, der er ansvarlige for flytninger af registrerede dyr af hestefamilien i henhold til den i § 3, nævnte undtagelse skal sikre, at følgende betingelser er opfyldt:
 1) Det registrerede dyr af hestefamilien flyttes i overensstemmelse med de almindelige dyresundhedsmæssige krav, der er fastsat i artikel 124-127, i forordning (EU) 2016/429, og de supplerende dyresundhedsmæssige krav, der er fastsat i artikel 22, i forordning (EU) 2020/668.
 2) Det registrerede dyr af hestefamilien ledsages under hele flytningen af:
 a) En personlig erklæring.
 b) En blanket, der bekræfter dyrets deltagelse i konkurrencen.
 c) Et identifikationsdokument for hele dyrets levetid.
 3) Det registrerede dyr af hestefamilien returnerer til Danmark inden for 10 dage fra tidspunktet, hvor hesten forlod Danmark.
Flytning til Danmark fra Finland, Norge eller Sverige § 5. De dyresundhedscertificeringskrav, der er fastsat i artikel 143, stk. 1, i forordning (EU) 2016/429, finder ikke anvendelse på flytning af registrerede dyr af hestefamilien til Danmark fra Finland, Norge eller Sverige, hvis flytningen sker med henblik på dyrets deltagelse i en konkurrence.
 § 6. Operatører, der er ansvarlige for flytninger af registrerede dyr af hestefamilien til Danmark i henhold til den i § 5, nævnte undtagelse skal sikre, at følgende betingelser er opfyldt:
 1) Det registrerede dyr af hestefamilien flyttes i overensstemmelse med de almindelige dyresundhedsmæssige krav, der er fastsat i artikel 124-127, i forordning (EU) 2016/429, og de supplerende dyresundhedsmæssige krav, der er fastsat i artikel 22, i forordning (EU) 2020/688.
 2) Det registrerede dyr af hestefamilien ledsages under hele flytningen af:
 a) En personlig erklæring.
 b) En blanket der bekræfter dyrets deltagelse i konkurrencen.
 c) Et identifikationsdokument for hele dyrets levetid.
 3) Det registrerede dyr af hestefamilien returnerer til oprindelseslandet inden for 10 dage fra tidspunktet, hvor hesten forlod Finland, Norge eller Sverige.
Identitetskontrol § 7. Operatøren skal i forbindelse med dyrets deltagelse i konkurrencen sikre, at stævnedyrlægen eller overdommeren for konkurrencen verificerer dyrets identitet og registrerer identitetskontrollen i hestens identifikationsdokument.
Transportørens forpligtelser § 8. Transportører, der transporterer et registreret dyr af hestefamilien i henhold til en af de i § 3 eller § 5 nævnte undtagelser, skal til enhver tid kunne fremvise de i § 4, nr. 2, eller § 6, nr. 2, nævnte dokumenter.
Straf og ikrafttræden § 9. Medmindre højere straf er forskyldt efter anden lovgivning straffes med bøde den der overtræder § 4, § 6, § 7 eller § 8.
Stk. 2. Straffen kan stige til fængsel i indtil to år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på menneskers eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 § 10. Bekendtgørelsen træder i kraft den 17. oktober 2021.
