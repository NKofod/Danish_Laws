 En ansøger havde ikke krav på tilbagebetaling af gebyret for en  

 byggetilladelse, selv om byggetilladelsen ikke udnyttes.
 Byggestyrelsen har i dag skrevet således til advokat Mogens Philip,  

 Datavej 56, 3460 Birkerød:
»I skrivelse af 9. maj 1979 har De som advokat for K. og V.
Skrot  

 ApS, Nyvej 6, 3230 Græsted, klaget over en afgørelse, der er truffet af  

 Frederiksborg amtsråd vedrørende tilbagebetaling af gebyr for udstedelse af  

 byggetilladelse vedrørende ejendommen mat.nr. 11 dr, Græsted by og sogn.
Græsted-Gilleleje kommune har som begrundelse for ikke at tilbagebetale  

 det pågældende beløb anført, at gebyret ikke er gebyr for byggetilladelsen,  

 men for behandling af ansøgning om byggetilladelse, jfr. bygningsreglementets  

 kap. 1.8. Byrådet har endvidere anført, at man betragter en ansøgning om  

 byggetilladelse i henhold til byggeloven som færdigbehandlet, når ansøgeren  

 har modtaget sin tilladelse og accepteret denne ved at betale gebyr i  

 overensstemmelse med hidtil gældende bestemmelser i kommunen.
Byrådet  

 tilføjer, at man ikke opkræver gebyr for en byggetilladelse, som ansøgeren  

 nægter at modtage.
 Frederiksborg amtsråd har meddelt, at man er enig med byrådet i  

 fortolkningen af bestemmelsen i bygningsreglementets kap. 1.8., hvorefter  

 erlagt betaling for behandling af ansøgning om byggetilladelse ikke kan  

 tilbagebetales, uanset at det pågældende byggeri ikke gennemføres.
 I Deres nævnte skrivelse har De gjort gældende, at man må ligestille den  

 situation, hvor bygherren har betalt men alligevel opgiver byggeriet, med den  

 situation, hvor bygherren opgiver byggeriet, før byggetilladelse er fremsendt  

 fra kommunen og derfor nægter at modtage opkrævningen.
I den anledning skal man meddele, at byggestyrelsen er af den opfattelse,  

 at en ansøger ikke har krav på tilbagebetaling af gebyret for en  

 byggetilladelse, selv om byggetilladelsen ikke udnyttes.
Man er bekendt med,  

 at nogle kommuner undlader at opkræve gebyr hos ansøgere, der nægter at  

 modtage byggetilladelsen.
Efter byggestyrelsens opfattelse forfalder gebyret  

 imidlertid ved byggemyndighedens meddelelse til ansøgeren om, at byggesagen  

 er færdigbehandlet, og byggetilladelsen kan udleveres.
Man kan i den  

 forbindelse henvise til W.B. von Eyben, Fast ejendoms regulering (3. udgave,  

 1971), side 258, hvor det anføres, at »gebyret forfalder ved bygningsmyndighedens udstedelse af  

 byggetilladelse eller meddelelse til ansøgeren om, at byggetilladelse er klar  

 til udstedelse.
Selv om byggetilladelsen ikke udnyttes, bliver der ikke tale  

 om refusion af gebyret, med mindre dette undtagelsesvis har særlig hjemmel i  

 vedtægten.« Man kan endvidere henvise til, at en ansøger, der undlader at udnytte en  

 byggetilladelse, for hvilken han har betalt gebyr, kan afkræves nyt gebyr,  

 hvis han ønsker at opnå en ny byggetilladelse, efter at gyldighedsperioden  

 for den oprindelige byggetilladelse er udløbet.
Byggestyrelsen er således enig med amtsrådet i den trufne afgørelse.
Med  

 bemærkning, at spørgsmålets endelige afgørelse henhører under domstolene,  

 skal man oplyse, at byggestyrelsens afgørelser i henhold til byggelovens § 23  

 kan påklages til boligministeren inden 4 uger fra den dag, afgørelsen er  

 meddelt den pågældende.' P.D.V.
