Spaltning med vilkår Spaltning med vilkår  *Max. 10 pct. kontantvederlag Reference: FUL § 15 a, SEL § 10, stk. 2 og LV 1993 S.D.2 Et ægtepar A og B anmodede Ligningsrådet om tilladelse til  

 spaltning af deres i forening ejede selskab, C Aps.
Spaltningen ønskes foretaget i forbindelse med en forestående  

 skilsmisse.
Ifølge en af A og B underskrevet 'Betinget  

 hensigtserklæring vedr. bodeling', påtænker A og B at  

 fordele aktierne i de to nyudspaltede selskaber således, at A og B  

 efter bodelingen ejer hver sit selskab.
Af nævnte  

 hensigtserklæring fremgår det, at A og B er indstillet på  

 eventuelt at bibeholde det fælles ejerskab til de to nyudspaltede  

 selskaber.
Det fremgår, at 'hensigtserklæringen er betinget af, at der  

 opnås tilladelse til skattefri spaltning af C ApS i 2  

 selvstændige selskaber, mod samtidig opløsning af det tidligere  

 selskab, evt. under nærmere fastsatte betingelser herfor fra det  

 offentliges side.' Det er øvrigt oplyst, at C ApS p.t. udøver virksomhed  

 med 1. udlejning af ejendomme og 2. alle former for smede- og motorarbejder samt sejlads.
 Den del af virksomheden der vedrører udlejning af ejendomme  

 påtænkes udspaltet til et nyt selskab 'D ApS'. Disse anparter  

 forudsættes udtaget af A.
Den resterende del af virksomheden påtænkes overført  

 til et nyt selskab med det oprindelige selskabsnavn, C ApS.
Disse anparter  

 forudsættes udtaget af B.
Det er A og B's opfattelse, at spaltningen er forretningsmæssigt  

 begrundet under såvel hensyntagen til fremtidig aktivitet samt  

 ejendommens drift med udgangspunkt i en lav belåning.
 Endvidere anfører A og B, at den ønskede spaltning er en  

 naturlig følge af de eksisterende  

 arbejdsområder/arbejdsfordelinger, idet A har forestået  

 ejendomsadministration, mens B har forestået den daglige drift af den  

 under 2. nævnte aktivitet.
 Spaltningen påtænkes gennemført med den 31. juli 1994  

 som spaltningsdato.
 Det oprindelige selskabs indeværende regnskabsår  

 udløber den 30. november 1994, og man påtænker at  

 fastholde spaltningsdatoen, selvom spaltningen først  

 gennemføres i praksis efter udløbet af dette  

 regnskabsår.
 A og B er opmærksomme på, at Ligningsrådet i en  

 tidligere afgørelse har stillet som vilkår for spaltningen, at  

 aktionærerne i det oprindelige selskab ikke i tre år efter  

 spaltningen måtte foretage dispositioner over aktierne i de  

 nyudspaltede selskaber, der kunne forrykke det ved spaltningen etablerede  

 ejerforhold.
 A og B spørger derfor, om der også ved den her  

 påtænkte spaltning vil blive stillet vilkår om, at  

 ejerforholdene i de to nyudspaltede selskaber ikke må forrykkes i en  

 periode.
 I den tidligere afgørelse var det oplyst, at aktionærerne  

 efter spaltningen straks ville opløse det fælles ejerforhold i  

 de nyudspaltede selskaber ved krydsende tilbagesalg/kapitalnedsættelse  

 efter en på forhånd indhentet dispensation efter ligningslovens §  

 16 A eller § 16 B.
 En sådan efterfølgende disponering over de ved spaltningen  

 modtagne aktier betyder, at det er egenkapitalen i det oprindelige selskab  

 som efter spaltningen er fordelt i to selskaber, der finansierer den  

 efterfølgende opløsning af det fælles ejerforhold.
 En sådan disposition kan efter Told- og Skattestyrelsens opfattelse  

 anses for at være i strid med reglen i fusionsskattelovens § 15 a, stk.  

 2 om maksimalt 10 pct. kontantvederlag.
I den tidligere afgørelse lå det endvidere fast, at det ved  

 spaltningen etablerede ejerforhold utvivlsomt skulle opløses snarest  

 muligt efter spaltningen.
Dette forhold fandt Ligningsrådet ville kunne  

 indebære, at reglen i fusionsskatteloven kunne anses for tilsidesat  

 udfra pro forma betragtninger, idet pro rata-fordelingen af aktierne i de  

 nyudspaltede selskaber uomtvisteligt ville blive ophævet.
Det var  

 derfor nødvendigt, at anslå en efterfølgende ejerperiode  

 af så lang en varighed, at fusionsskattelovens regel ikke kunne anses  

 for tilsidesat.
Denne periode fandt Ligningsrådet passende kunne  

 sættes til tre år.
 Told- og Skattestyrelsen indstillede til Ligningsrådet at give  

 tilladelse til spaltning efter FUL § 15 a med to vilkår:
1. A og B må ikke i tre år efter spaltningen afhænde de  

 modtagne anparter på en måde, der medfører en forrykkelse  

 af det indbyrdes ejerforhold, og 2. A og B må ikke i tre år efter spaltningen afhænde de  

 modtagne anparter på en måde, der medfører at mere end 10  

 pct. af pålydende værdi af de modtagne anparter vederlægges  

 med andet end anparter.
 Der er ved styrelsens indstilling henset til, at den foreliggende aftale  

 mellem aktionærerne om at ophæve det ved spaltningen etablerede  

 ejerforhold, indebærer en omgåelse af FUL § 15 a, stk. 2.
Styrelsen finder, at det for god ordens skyld skal bemærkes, at det  

 er en betingelse for anvendelsen af FUL § 15 a-b, at spaltningsdatoen er  

 sammenfaldende med de modtagende selskabers skæringsdag.
I  

 fortsættelse heraf skal opmærksomheden henledes på, at  

 regnskaber i selskaber, der stiftes efter den 1. juli 1994 skal udløbe  

 ved udgangen af et kvartal, jf. selskabsskattelovens § 10, stk. 2.  

 Ligningsrådet tiltrådte Told- og Skattestyrelsens  

 indstilling.
