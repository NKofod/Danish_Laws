Nr BSF 85 Forslag til folketingsbeslutning om indførelse af vandelskrav som  

 betingelse for opnåelse af dansk indfødsret ved skriftlig erklæring Fremsat af Inge Dahl-Sørensen (V) Tove Fergo (V) Jonna Grønver (V) Gitte  

 Seeberg (KF) John Vinther (KF) den 7. februar 1996 Folketinget pålægger regeringen at fremsætte et lovforslag om ændring af § 3 i lov om dansk indfødsret, hvorefter der som yderligere betingelse for opnåelse af dansk indfødsret ved skriftlig erklæring stilles krav med hensyn til, hvor længe sanktioner for kriminalitet skal være til hinder for opnåelsen af indfødsret, svarende til de kriterier, der den 30. marts 1995 blev godkendt i Folketingets Indfødsretsudvalg.
Bemærkninger til forslaget I den gældende indfødsretslovs § 3 hedder det bl.a., at en udlænding, som  

 vedblivende har haft sin bopæl her i riget fra det fyldte 16. år og derudover  

 tidligere har boet her i sammenlagt mindst 5 år, erhverver dansk indfødsret  

 ved efter det fyldte 21. år, men inden det fyldte 23. år, over for  

 Statsamtet, Overpræsidiet, Rigsombudsmanden på Færøerne eller  

 Rigsombudsmanden i Grønland at afgive skriftlig erklæring herom.
 Har han ikke statsborgerret i noget land, eller godtgør han, at han vil  

 miste sin fremmede statsborgerret ved at erhverve dansk indfødsret, kan  

 erklæringen afgives allerede efter det fyldte 18. år, såfremt han ved  

 erklæringens afgivelse vedblivende har haft sin bopæl her i riget i de sidste  

 5 år og derudover tidligere har boet her i sammenlagt mindst 5 år.
 Grunden til beslutningsforslaget er bl.a. en konkret sag, der fornylig har  

 været omtalt i dagspressen, hvorefter en 22-årig ægypter, der er tiltalt for  

 drab, og hvis straffesag for tiden behandles ved domstolene her i landet, har  

 fået tildelt dansk statsborgerskab ved erklæring i medfør af  

 indfødsretslovens § 3. Den drabstiltalte havde tidligere fået afslag på  

 naturalisation på grund af tidligere voldskriminalitet.
 Forslagsstillerne finder denne automatiske tildeling af dansk indfødsret  

 til kriminelle udlændinge efter § 3 uacceptabel, men ønsker ikke lovændringer  

 med hensyn til de andre regler vedrørende erhvervelse af dansk indfødsret ved  

 erklæring, som er indeholdt i indfødsretsloven.
 Som bekendt er Danmark enestående, hvad angår naturalisation, idet man i  

 andre lande ikke foretager naturalisation ved lov, men gennemfører den som en  

 forvaltningsakt, der indebærer en vis grad af skøn.
 Imidlertid stilles der i de fleste andre lande langt strengere vandelskrav  

 end her i landet, uanset hvilken form der anvendes ved tildeling af  

 statsborgerskab.
 De af indfødsretsudvalget godkendte kriterier med hensyn til, hvor længe  

 sanktioner for kriminalitet skal være til hinder for opnåelse af dansk  

 statsborgerskab ved naturalisation, er følgende:
 Tiltalefrafald, jf. retsplejelovens § 723:
 - 3 år fra meddelelse af tiltalefrafald.
 Betingede domme:
 - 5 år fra dommens afsigelse.
 Ubetingede hæfte- eller fængselsstraf under 3 måneder:
 - 5 år fra straffens udståelse.
 Ubetinget fængsel fra 3 måneder og op til 1 år:
 - 7 år fra straffens udståelse (prøveløsladelsestidspunktet).
 Ubetinget fængsel fra 1 år og op til 5 år:
 - 10 år fra straffens udståelse.
 Ubetinget fængsel i 5 år eller mere:
 - 15 år fra straffens udståelse.
 Frihedsberøvende foranstaltninger efter straffelovens kapitel 9:
 - 10 år fra foranstaltningens ophævelse.
