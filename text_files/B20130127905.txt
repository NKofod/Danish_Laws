Bekendtgørelse om uddannelse i maritim sikring af skibe I medfør af § 18, stk. 1, § 25, stk. 4, og § 26, stk. 1, i lov om skibes besætning, jf. lovbekendtgørelse nr. 168 af 27. februar 2012, som ændret ved lov nr. 493 af 12. maj 2010 og lov nr. 478 af 30. maj 2012, og efter samråd med redernes og de søfarendes organisationer, fastsættes:
Definitioner § 1. Følgende ord og udtryk skal forstås som angivet:
 1) STCW-konventionen (International Convention on Standards of Training, Certification and Watchkeeping for Seafarers) henviser til den internationale konvention om uddannelse af søfarende, om sønæring og om vagthold.
 2) Ved særlige sikringsopgaver forstås opgaver, som søfarende har i henhold til skibets sikringsplan.
 3) En sikringsofficer (Ship Security Officer, forkortet SSO) er den person om bord på et skib, der af skibets driftsansvarlige reder er udpeget som ansvarlig for skibets sikringsplan, herunder implementering og vedligeholdelse af planen, sammen med skibsføreren.
Formål, mål og indhold § 2. Denne bekendtgørelse fastsætter krav til uddannelse og træning i maritim sikring for skibets besætninger i overensstemmelse med STCW-konventionens reglement VI/5 og VI/6.
 § 3. Bekendtgørelsen finder anvendelse for søfarende på skibe, der er omfattet af Den Internationale Kode for Sikring af Skibe og Havnefaciliteter (ISPS-koden).
 Stk. 2. Alle personer, bortset fra passagerer, der er ansat eller beskæftiget om bord skal i forbindelse med påmønstringen have en af rederiet godkendt sikringsrelateret instruktion som beskrevet i bilag 1.
 Stk. 3. Søfarende, der indgår i skibets sikringsberedskab men uden designerede sikringsopgaver, skal gennemgå et kursus i generelt sikringsberedskab som beskrevet i bilag 2.
 Stk. 4. Søfarende, der er udpeget til at varetage sikringsrelaterede opgaver i forbindelse med skibets sikringsberedskab, skal have gennemgået kursus i særlige sikringsopgaver som beskrevet i bilag 3.
 Stk. 5. Skibsføreren og de søfarende, der er udpeget som ansvarlige for skibets sikringsplan, herunder implementering og vedligeholdelse af planen, skal have gennemgået kursus som sikringsofficer SSO som beskrevet i bilag 4.
 Stk. 6. Søfarende med gyldigt bevis som sikringsofficer anses for at opfylde kravene i stk. 3 og 4.
Udbydere af kursus i sikringsberedskab og som sikringsofficer § 4. Udbydere af kurser i sikringsberedskab i skibe, jf. § 3, stk. 3 og 4, samt kursus som sikringsofficer, jf. § 3, stk. 5, skal være godkendt i overensstemmelse med bekendtgørelse om godkendelse og kvalitetssikring m.v. af maritime uddannelser.
Stk. 2. Udbydere skal sikre, at instruktører har de fornødne kvalifikationer til at forestå de i § 3 anførte uddannelser.
Dette omfatter både faglige kvalifikationer og kvalifikationer til at forestå instruktion og uddannelse.
Stk. 3. Udbydere skal, på baggrund af de i bilagene anførte kursusmål, fastlægge den nærmere kursusplanlægning, herunder varigheden af kurserne samt evaluering af kursisterne.1) Udstedelse og registrering af beviser § 5. Rederiet skal registrere alle personer, der har gennemført instruktion i skibets sikringsberedskab, jf. § 3, stk. 2, og denne registrering skal være tilgængelig om bord på skibet.
 § 6. Kursusudbyderen skal udstede et kvalifikationsbevis til personer, der har gennemført kursus i generelt sikringsberedskab, kursus i særlige sikringsopgaver samt kursus til sikringsofficer.
 Stk. 2. Beviserne skal udformes som anført i bilag 5-7.
Stk. 3. Kursusudbyderen skal registrere udstedelsen af kursusbeviset.
Registreringen skal opbevares i 5 år og indeholde tilstrækkelige oplysninger til, at beviset kan genudstedes.
 Stk. 4. Kursusudbydere skal indberette gennemførte kurser til Søfartsstyrelsen ved anvendelse af Søfartsstyrelsens system til digital indberetning af eksamensresultater.
 § 7. Søfartsstyrelsen sidestiller kvalifikationsbeviser fra andre lande, der er udstedt i overensstemmelse med STCW-konventionen og godkendt af EU, med tilsvarende danske beviser.
Ikrafttræden og overgangsbestemmelser § 8. Søfarende anses for at opfylde § 3, stk. 3, når de har erhvervet mindst 6 måneders fartstid i skibe omfattet af ISPS-koden inden for de foregående tre år.
 Stk. 2. Søfarende anses for at opfylde § 3, stk. 4, når de har erhvervet mindst 6 måneders fartstid i skibe omfattet af ISPS-koden og har varetaget designerede sikringsopgaver inden for de foregående tre år.
 Stk. 3. Søfarende anses for at opfylde § 8, stk. 1 eller 2, når de har varetaget sikringsfunktioner, der anses ækvivalente, eller har gennemført uddannelse, der kan sidestilles med de i § 3, stk. 3 eller 4, anførte kurser forud for denne bekendtgørelses ikrafttræden og kan dokumentere dette.
 Stk. 4. Rederier med skibe, der er underlagt ISPS-koden, kan udstede beviser til de søfarende, der lever op til kravene i stk. 1 og 2.
 Stk. 5. Personer med gyldigt bevis som sikringsofficer anses for at leve op til kravene i stk. 1 og 2.
 § 9. Bekendtgørelsen træder i kraft den 1. januar 2014.
 Stk. 2. Samtidig ophæves bekendtgørelse nr. 611 af 25. juni 2009 om uddannelse og kvalifikationsbevis som sikringsofficer (Ship Security Officer (SSO)).
Søfartsstyrelsen, den 7. november 2013 Per Sønderstrup / Klaus Frost Geertsen Bilag 1 Instruktion i skibets sikringsberedskab Alle personer, bortset fra passagerer, der er ansat eller beskæftiget om bord på et søgående skib, der er underlagt ISPS-kodens bestemmelser, skal, før de anvises opgaver om bord, have en af rederiet godkendt sikringsrelateret instruktion, således at de:
1) kan rapportere en sikringsrelateret hændelse, herunder en trussel om eller et piratangreb eller væbnet røveri; 2) ved, hvilke procedurer der skal følges, når de genkender en sikringstrussel; og 3) kan tage del i sikringsrelaterede nød- og beredskabsprocedurer.
 Den sikringsrelaterede orienterende uddannelse skal forestås af skibssikringsofficeren eller en tilsvarende kvalificeret person.
Bilag 2 Kursus i generelt sikringsberedskab Søfarende, der er ansat eller beskæftiget om bord på et skib, der er underlagt ISPS-kodens bestemmelser, i en funktion relateret til skibets drift som en del af skibets besætning uden designerede sikringsopgaver skal, før vedkommende anvises evt. opgaver om bord:
1) have relevant godkendt uddannelse eller instruktion i sikringsforståelse som angivet i tabel A-VI/6-1 og 2) afkræves bevis for at opfylde standardkravene for at varetage de i kolonne 1 i tabel A-VI/6-1 angivne opgaver, forpligtelser og beføjelser gennem eksamination eller løbende vurdering som et led i et godkendt uddannelsesprogram i de i kolonne 2 i tabel A-VI/6-1 angivne emner.
Bilag 3 Kursus i særlige sikringsopgaver Alle søfarende, der er udpeget til at varetage sikringsopgaver, herunder aktiviteter med henblik på at modstå pirateri og væbnet røveri, skal kunne bevise, at de er kompetente til at varetage de i kolonne 1 i tabel A-VI/6-2 angivne opgaver, forpligtelser og beføjelser.
 Graden af kendskab til de i kolonne 2 i tabel A-VI/6-2 angivne emner skal være tilstrækkelig til, at kursisten kan varetage de designerede sikringsopgaver, herunder aktiviteter med henblik på at modstå pirateri og væbnet røveri.
 Alle, der ansøger om at blive certificeret, skal bevise, at de opfylder standardkravene gennem:
1) demonstration af kompetence til at varetage de i kolonne 1 i tabel A-VI/6-2 angivne opgaver, forpligtelser og beføjelser og 2) eksamination eller løbende vurdering som et led i et godkendt undervisningsprogram, der dækker det i kolonne 2 i tabel A-VI/6-2 angivne materiale.
Bilag 4 Kursus som sikringsofficer (Ship Security Officer, SSO) Alle, der ansøger om at få udstedt et bevis som skibssikringsofficer, skal have minimum 12 måneders godkendt fartstid i søgående skib eller relevant fartstid i søgående skib og kendskab til skibes drift og opfylde de i STCW-kodens afsnit A-VI/5, stk. 1-4, angivne standardkrav for at blive certificeret som skibssikringsofficer.
 Administrationerne skal sikre, at alle, der findes kvalificerede i henhold til denne regels bestemmelser, får udstedt et bevis.
Bilag 5 Kvalifikationsbevis for generelt sikringsberedskab Bilag 6 Kvalifikationsbevis for særlige sikringsopgaver Bilag 7 Kvalifikationsbevis for sikringsofficerer (Ship Security Officer, SSO) 1) Der henvises til IMO's model courses 3.19, 3.26 og 3.27.
