Ankestyrelsens principafgørelse P-6-01 om folkepension - beregning - grundbeløb - genvundne afskrivninger Resume:
 Genvundne afskrivninger skulle indgå i indtægtsgrundlaget for beregningsgrundlaget for folkepensionens grundbeløb, da beløbet var optjent i en periode, hvor pensionisten tog aktivt del i driften af egen virksomhed.
 Begrundelsen var, at indtægtsgrundlaget ved beregning af grundbeløbet opgjordes på grundlag af indtægt ved personligt arbejde.
 Love:
Lov om social pension - lovbekendtgørelse nr. 385 af 26. maj 2000 - § 27, stk. 1 og § 39 Sagsfremstilling:
 Klager, der havde været folkepensionist siden 1993, solgte sit landbrug pr. 1. juni 1997 i forbindelse med ophør af driften, uden at oplyse kommunen om dette.
 Da kommunen blev opmærksom på klagers ophør med landbrugsdrift og salg af ejendommen reguleredes folkepensionens grundbeløb.
Nævnet stadfæstede kommunens afgørelse, idet der blev lagt vægt på, at pensionisten havde betydelige ekstraindtægter i 1997 som følge af virksomhedssalg, og at der efter pensionslovens bestemmelser hverken sås mulighed for at bortse fra indtægter i form af genvundne afskrivninger, jf.
SM P-17-98, eller avance ved salg af fast ejendom, jf.
SM P-23-98 i beregningsgrundlaget for pension.
 Det blev endvidere lagt vægt på, at han havde deltaget aktivt i driften af ejendommen indtil salget af denne pr. 1. juni 1997, hvorfor han vurderedes at have taget aktivt del i virksomheden på det tidspunkt/i den årrække, hvor beløbet - i form afskrivninger/værdistigning på fast ejendom - blev optjent, jf. princippet i SM P-11-1998.
 Sagen blev behandlet i principielt møde med henblik på om de genvundne afskrivninger i forbindelse med salg af erhvervsejendom, kunne anses for at være optjent ved personligt arbejde og dermed skulle indgå i indtægtsgrundlaget ved beregning af folkepensionens grundbeløb.
 Afgørelse:
 Ankestyrelsen fandt, at genvundne afskrivninger, der fremkom i forbindelse med salg af erhvervsejendom, skulle anses for at være optjent ved personligt arbejde og dermed indgå i indtægtsgrundlaget ved beregning af folkepensionens grundbeløb.
 Begrundelsen var, at genvundne afskrivninger efter skattelovgivningen indgik i den personlige indkomst, og at indtægtsgrundlaget ved beregning af grundbeløbet opgjordes på grundlag af indtægt ved personligt arbejde, jf. lov om social pension § 27, stk. 1, jf. bekendtgørelse om social pension § 33, stk. 1.
 Ankestyrelsen lagde vægt på, at beløbet blev optjent i en periode, hvor pensionisten deltog aktivt i driften.
 Ankestyrelsen fandt derfor, at den del af virksomhedens overskud herunder genvundne afskrivninger, der overførtes fra virksomheden til beskatning som personlig indkomst hos pensionstager, jf. § 10, stk. 1, i virksomhedsskatteloven, skulle indgå i indtægtsgrundlaget for beregning af folkepensionens grundbeløb.
 Ankestyrelsen lagde desuden vægt på, at der ikke efter bestemmelserne er mulighed for at bortse fra indtægter i form af genvundne afskrivninger.
