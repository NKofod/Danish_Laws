Betænkning afgivet af Forsvarsudvalget den 11. januar 2018 Betænkning over Forslag til folketingsbeslutning om danske militære bidrag til NATOs maritime Operation Sea Guardian i Middelhavet [af udenrigsministeren (Anders Samuelsen)]:
1. Udvalgsarbejdet Beslutningsforslaget blev fremsat den 7. december 2017 og var til 1. behandling den 19. december 2017. Beslutningsforslaget blev efter 1. behandling henvist til behandling i Forsvarsudvalget.
Møder Udvalget har behandlet beslutningsforslaget i 1 møde.
Spørgsmål Udvalget har stillet 3 spørgsmål til udenrigsministeren og forsvarsministeren til skriftlig besvarelse, som disse har besvaret.
2. Indstillinger og politiske bemærkninger Et flertal i udvalget (S, DF, V, LA, RV, SF og KF) indstiller beslutningsforslaget til vedtagelse uændret.
 Et mindretal i udvalget (EL og ALT) indstiller beslutningsforslaget til forkastelse.
Enhedslistens og Alternativets medlemmer af udvalget bemærker, at Operation Sea Guardian ifølge forslaget indebærer opretholdelse af NATOs maritime situations- og trusselsbillede, bekæmpelse af maritim terror og regional kapacitetsopbygning.
Der er altså tale om et vidtgående mandat til indsættelse af et krigsskib, helikopter samt politi og specialstyrker i Middelhavet efter beslutning fra NATO.
Det fremgår endog, at der vil være mulighed for indsættelse i andre landes territorialområde uden tilslutning fra dem.
Erfaringerne med NATO-indsatser fra nyere dansk udenrigspolitik er skræmmende, når man eksempelvis ser på, hvordan NATO brød FN-mandatet i Libyen med det nuværende kaos til følge.
Enhedslisten og Alternativet er endvidere bekymrede for, hvordan NATO-missionen kommer til at håndtere nødstedte mennesker på flugt.
Regeringens forslag forholder sig slet ikke til dette.
Enhedslisten og Alternativet finder det foruroligende at indsætte danske militære skibe uden en afklaring af, hvordan de skal håndtere nødstedte.
Vil der eksempelvis være risiko for, at nødstedte sendes tilbage til Tyrkiet, der ikke fuldt har ratificeret flygtningekonventionen, og hvor der sker en voldsom undertrykkelse fra præsident Erdogans side, eller til Libyen, hvor flygtningesituationen er yderst brutal? Operation Sea Guardian skal ifølge konklusionerne fra NATO-topmødet i juli 2016 foregå i tæt samarbejde med Frontex og understøtte EU's Operation Sophia, en operation, der er under anklage for at være skyld i, at der er flere mennesker, der dør i Middelhavet.
For Enhedslisten og Alternativet giver det anledning til stor bekymring.
I 2017 druknede mere end 3.000 mennesker i Middelhavet i forsøget på at komme til Europa.
Det er en dybt tragisk situation, som ikke kan løses med indsættelse af militære skibe.
Danmark bør bidrage til at afhjælpe denne tragiske situation frem for at lægge alle æg i NATOs kurv.
 Et andet mindretal i udvalget (IA) vil stemme hverken for eller imod beslutningsforslaget.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Marie Krarup (DF) Søren Espersen (DF) Jan Erik Messmann (DF) Jeppe Jakobsen (DF) Henrik Brodersen (DF) Susanne Eilersen (DF) Peter Juel Jensen (V) Jakob Ellemann-Jensen (V) Marcus Knuth (V) Kristian Pihl Lorentzen (V) Torsten Schack Pedersen (V) Michael Aastrup Jensen (V) Villum Christensen (LA) Carsten Bach (LA) Rasmus Jarlov (KF) fmd.
Annette Lind (S) Bjarne Laustsen (S) Henrik Dam Kristensen (S) Jan Johansen (S) nfmd.
Jesper Petersen (S) Simon Kollerup (S) Trine Bramsen (S) Nick Hækkerup (S) Eva Flyvholm (EL) Nikolaj Villumsen (EL) Rasmus Nordqvist (ALT) Martin Lidegaard (RV) Holger K.
Nielsen (SF) Aaja Chemnitz Larsen (IA) Tjóðveldi og Javnaðarflokkurin havde ikke medlemmer i udvalget.
