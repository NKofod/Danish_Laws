 Et fagligt udvalg gav som begrundelse for ikke at godkende en  

 virksomhed, der tidligere havde været godkendt, at de arbejder som udvalget  

 havde besigtiget ikke levede op til den håndværksmæssige standard, der er  

 nødvendig for at sikre en god faglig oplæring.
Under sagen blev der fremlagt erklæring af en arkitekt for et af de  

 besigtigede arbejder, der oplyste, at arbejdet var udført efter projekt og  

 efter arkitektens anvisninger og til dennes fulde tilfredshed.
På denne  

 baggrund godkendte ankenævnet virksomheden som uddannelsessted for en  

 elev/lærling, idet dog spørgsmålet om fortsat godkendelse, efter denne  

 lærlings uddannelse, skulle afgøres af det faglige udvalg.
 Ved skrivelse af 2. oktober 1989 har advokat A på vegne Brolæggermester B,  

 X-by, klaget over en af det faglige lærlingeudvalg for Brolæggerfaget i  

 Danmark i skrivelse af 25. august 1989 truffen afgørelse, hvorefter  

 virksomheden ikke kan godkendes som uddannelsessted inden for brolæggerfaget.
 Det faglige udvalgs begrundelse er, at de besigtigede arbejders kvalitet  

 ikke lever op til den håndværksmæssige standard, der er nødvendig for at  

 sikre en god faglig oplæring af brolæggerlærlinge.
 Ankenævnet indhentede herefter en udtalelse fra det faglige udvalg, der i  

 skrivelse af 17. oktober 1989 har fastholdt den trufne afgørelse under  

 henvisning til ovenstående.
 Nogle af virksomhedens arbejder har været besigtiget den 22. september  

 1989.
 Sagen har været behandlet på flere møder, senest nævnets møde den 29. maj  

 1990.
Ankenævnet har i skrivelse af 27. april 1990 til Det faglige  

 Lærlingeudvalg for Brolæggerfaget i Danmark udtalt sig om nævnets syn på  

 sagen herunder, at nævnet finder, »at virksomheden foreløbig bør  

 godkendes som uddannelsessted i forbindelse med uddannelsen af (navngiven  

 person), således at det faglige udvalg ved dette uddannelsesforholds ophør  

 påny vurderer virksomhedens egnethed som uddannelsessted.« Nævnet oplyste videre, at man var sindet på sit møde den 29. maj 1990 at  

 meddele denne begrænsede godkendelse.
 Det faglige Lærlingeudvalg for Brolæggerfaget i Danmark har i skrivelse af  

 15. maj 1990 bl.a. oplyst, »at man fastholder sin afgørelse, men har  

 taget til efterretning, at Ankenævnet er sindet at meddele virksomheden  

 begrænset godkendelse«.
AFGØRELSE Ankenævnet godkender herved Brolæggermester B foreløbig som  

 uddannelsessted i forbindelse med uddannelsen af (navngiven person), således  

 at det faglige udvalg ved dette uddannelsesforholds ophør påny skal vurdere  

 virksomhedens egnethed som uddannelsessted inden for brolæggerfaget.
