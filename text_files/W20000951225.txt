Landsskatteretskendelse Hensættelse til garantiforpligtelser Forretningsjubilæum, fradrag Reference:
SL § 6, stk. 1, litra a LL § 8 A A/S klagede for skatteåret 1996/97 over, at  

 skatteankenævnet ikke havde godkendt hensættelse til  

 garantiforpligtelser, 1.320.000 kr. samt over,  at der af udgift til 100  

 års forretningsjubilæum 93.694 kr., alene var godkendt 23.424 kr.  

 som repræsentation.
Det var oplyst, at selskabets hovedaktivitet var  

 konstruktion, produktion og salg af specialopbygninger af mobilt materiel  

 primært indenfor transport-, sundheds-, miljø-, og  

 undervisningssektoren.
Selskabets regnskabsår løb fra 1. juli  

 til 31. juni.
Ad hensættelser til garantiforpligtelser Det fremgik af selskabets balance pr. 30. juni 1995,  

 at der var hensat 1.561.000 kr. til garantiforpligtelser.
 Hensættelserne var opgjort således:
0,5 % af den fakturerede omsætning i de  

 forudgående 12 måneder 241.000 kr.
Ekstraordinær hensættelse til  

 imødegåelse af reklamation 1.320.000 kr.
Hensættelse i alt 1.561.000 kr.
 Det fulgte endvidere af en note til det interne  

 årsregnskab for regnskabsåret 1994/95, at der var  

 udgiftsført et beløb på 618.718 kr. vedrørende  

 reklamationer.
Om den ekstraordinære hensættelse var det  

 oplyst, at selskabet i årene 1992-1995 leverede i alt 686 1 tons  

 påhængsvogne til B.
Prisen blev fastsat til en basispris på  

 49.469 kr. pr. påhængsvogn.
Prisen ændredes ifølge  

 et tillæg til kontrakten til 50.571 kr. pr.  

 påhængsvogn.
Af kontrakten fremgik det blandt andet, at sælgeren  

 indestod for mangler, der hidrørte fra tiden forud for  

 risikoovergangen, samt at sælger indenfor 12 måneder efter  

 påhængsvognenes ibrugtagning dog maksimalt 24 måneder efter  

 godkendelse, påtog sig at afhjælpe eventuelle mangler.
For  

 udbedrede dele eller komponenter løb der herefter en ny  

 garantiperiode.
Det fremgik endvidere, at garantien ikke begrænsede  

 køberens almindelige misligholdelsesbefølelser.
Det var endvidere oplyst, at B i oktober 1993  

 påpegede, at der var problemer med overfladebehandlingen, og at 10 af  

 de allerede leverede påhængsvogne skulle genopmales.
På et  

 møde i februar 1995 blev det præciseret, at problemet  

 primært vedrørte påhængsvogne leveret i 1992. Det  

 aftaltes på mødet, at selskabet for egen regning skulle  

 undersøge 5 påhængsvogne for at fastlægge omfanget  

 af efterbehandlingen.
Prisen for omlakering blev herefter beregnet til 15.221  

 kr. pr. påhængsvogn.
 Forhandlingerne om fordeling af den økonomiske  

 byrde og udførsel af efterbehandlingen blev afsluttet i foråret  

 1996. Det fremgik af et mødeoplæg fra B, at man formentligt ikke  

 kunne indgå en aftale om, at hele den økonomiske byrde skulle  

 placeres på køberen, samt at man ville lægge den af  

 selskabet foreslåede finansieringsplan til grund for mødet.  

 Selskabets forslag lød således:
 "1. A A/S bærer den rent lønmæssige del  

 af omkostningerne ca. 1/3.
 2. C bærer omkostningerne til malingprodukterne ca.  

 1/3.
3. B bærer omkostninger i forbindelse med  

 sandblæsning af påhængsvognene og har derudover mulighed  

 for at tilbyde adskillelse og montering ved D.
Vi har indledende talt med D  

 derom.
Ingen endelig konklusion." Det var desuden oplyst, at ovennævnte forslag til  

 fordeling af den økonomiske byrde i det væsentlige blev fulgt.  

 Selskabet kunne herefter fakturere en andel af udgifterne forbundet med  

 omlakering til B.
 Selskabet havde pr. 30. juni 1995 foretaget  

 hensættelse til dækning af garantiforpligtelsen med hensyn til de  

 beregnede lønomkostninger i alt 1.320.000 kr.
Skatteankenævnet havde ikke anset hensættelsen  

 for omfattet af statsskattelovens § 6, stk. 1, litra a, og havde herefter  

 forhøjet selskabets indkomst med 1.320.000 kr. for det  

 pågældende indkomstår samt tilbageført  

 indtægtsførsel af beløbet for det efterfølgende  

 indkomstår.
Skatteankenævnet havde ved sin afgørelse  

 henvist til, at en omkostning tidligst kunne anses for fradragsberettiget,  

 når der var opstået en endelig forpligtelse til at afholde den  

 pågældende udgift.
 Skatteforvaltningen havde, med henvisning til  

 mødeoplægget af 25. september 1995, hvoraf det fremgik, at der  

 ikke var indgået en endelig aftale om, hvordan den økonomiske  

 byrde skulle placeres mellem parterne, anført, at der på  

 statustidspunktet ikke var nogen endelig afklaring af hverken det  

 økonomiske eller juridiske ansvar, idet forhandlingerne fortsatte  

 efter dette tidspunkt .
 Selskabets repræsentant havde nedlagt påstand  

 om, at der blev godkendt fradragsret for hensættelsen i 1995.
 Repræsentanten havde til støtte for sin  

 påstand anført, at de i Ligningsvejledningen opstillede  

 betingelser for godkendelse af fradrag for hensættelser til  

 garantiforpligtelser alle var opfyldte i nærværende sag.  

 Repræsentanten havde hertil anført, at det således  

 på intet tidspunkt under forhandlingerne havde været bestridt, at  

 der havde været tale om en oprindelig mangel ved de leverede  

 påhængsvogne.
Repræsentanten havde endvidere anført, at der  

 havde været tale om en retlig forpligtelse for selskabet i 1995,  

 hvilket fulgte af det kontraktmæssige garantiansvar, samt at der var  

 sket reklamation forud for statustidspunktet.
Repræsentanten havde  

 hertil anført, at en kunde normalt ikke havde mulighed for at  

 opgøre sit erstatningskrav beløbsmæssigt på  

 tidspunktet for reklamationens fremsættelse, men var henvist til blot  

 at gøre kravet gældende.
En konkretisering af beløbets  

 størrelse fra en kundes side kunne således ikke kræves som  

 betingelse for en hensættelse.
Repræsentanten havde derudover  

 fremført, at selskabet konsekvent havde anerkendt sit  

 erstatningsansvar overfor B, samt i erstatningsretlig henseende havde  

 været evident erstatningsansvarlig for et langt større  

 beløb, end selskabet efterfølgende og gennem forhandlingerne  

 med B opnåede en økonomisk nedsættelse til.
Landsskatteretten bemærkede, at i henhold til  

 statsskattelovens § 6, stk. 1, litra a, kunne udgifter, som i årets  

 løb var anvendt til at erhverve, sikre og vedligeholde indkomsten,  

 herunder ordinære afskrivninger, fradrages.
Omkostninger blev efter  

 praksis fradraget på det tidspunkt, hvor den skattepligtige havde  

 pådraget sig en endelig, retlig forpligtelse til at afholde disse.
Med  

 hensyn til hensættelser til garantiforpligtelser krævedes der,  

 jf. blandt andet TfS 1994.601 og TfS 1995.804, at der i praksis havde vist  

 sig at være en risiko, samt at garantibeløbene ikke var  

 uvæsentlige, jf. blandt andet TfS 1988.220.
To retsmedlemmer, herunder retsformanden fandt, at der i  

 det foreliggende tilfælde var opstået et ansvar for en oprindelig  

 mangel, og at der således forelå en aktualiseret  

 betalingsforpligtelse i forbindelse med et mangelsansvar, der var  

 konstateret.
Da der  ikke ved selskabets regnskabsafslutning pr. 30. juni  

 1995 havde foreligget en endelig konkretiseret betalingsforpligtelse i  

 forbindelse med det konstaterede mangelsansvar, kunne der ikke godkendes  

 fradrag i klageåret for de i denne forbindelse hensatte beløb.  

 Der var herved også henset til, at et egentligt mangelsansvar ikke blev  

 hverken præciseret eller placeret ved mødet den 16. februar  

 1995, hvorfor mangelsindsigelserne i relation til de løbende,  

 talmæssigt omfattende leverancer ikke havde været  

 tilstrækkeligt konkretiserede forud for statustidspunktet.
Det  

 bemærkedes, at der var godkendt fradrag for eventualforpligtelser i  

 henhold til garanti på 241.000 kr.
 Et retsmedlem fandt, at der kunne godkendes fradrag for  

 den pågældende hensættelse til garantireparationer i det  

 omhandlede år, idet der forelå en mangelfuld leverance, som  

 køber havde reklameret over, og som sælger havde accepteret  

 mangelsansvaret for, ligesom det konkret hensatte beløb end ikke havde  

 været tilstrækkeligt til at dække virksomhedens  

 garantiforpligtelse overfor køber.
 Den påklagede afgørelse blev stadfæstet  

 i overensstemmelse med flertallets beslutning.
 Ad reception i anledning af forretningsjubilæum.
Det var oplyst, at selskabet den 15. september 1995  

 afholdt 100 års forretningsjubilæum på selskabets egen  

 adresse, hvor der til lejligheden var opstillet en del af selskabets  

 produkter til besigtigelse.
Selskabet fik derudover overrakt et certifikat  

 på samme dag.
 Arrangementet blev annonceret i diverse dagblade samt ved  

 udsendelse af 1.500 indbydelser.
 Udgifterne til arrangementet var fordelt  

 således:
Avis 1 4.335 k r.
Avis 2 1.281 kr.
Avis 3 4.157 kr.
Avis 4 6.000 kr.
1.500 indbydelser 4.194 kr.
400 takkekort 2.945 kr.
Leje af træer 1.350 kr.
Musik 6.200 kr.
Leje af borde, stole, service, borddækning samt  

 servering 17.398 kr.
Restaurant 1.220 kr.
Smørrebrød 1.400 kr.
Øl og Vand 8.159 kr.
Vin 6.180 kr.
Tag selv bord 28.875 kr.
I alt 93.694 kr.
 Det fremgik af sagens materiale, at selskabets  

 regnskabschef havde karakteriseret tag selv bordet som "frokost".
Det var endvidere oplyst, at der deltog ca. 350  

 gæster samt ca. 100 ansatte i selskabet.
Gæsterne bestod af:  

 Kunder, leverandører samt øvrige forretningsforbindelser.  

 Festen fortsatte om aftenen, hvor det var oplyst, at især personalet  

 deltog.
Skatteankenævnet havde alene godkendt fradrag for  

 udgiften til arrangementet som repræsentation med begrænset  

 fradragsret i medfør af ligningslovens § 8, stk. 4, idet det var  

 nævnets opfattelse, at der havde været tale om egentlig  

 bespisning.
Skatteankenævnet have ved sin afgørelse lagt  

 vægt på traktementets art og omfang, samt at der var afholdt  

 udgifter til leje af borde og stole, service, borddækning og  

 serveringspersonale, og at kuvertprisen havde udgjort ca. 100 kr. incl.  

 drikkevarer.
 Selskabets repræsentant havde nedlagt påstand  

 om, at udgifterne til arrangementet blev godkendt som reklameudgifter med  

 fuld fradragsret i medfør af ligningslovens § 8, stk. 1.  

 Repræsentanten havde til støtte for sin påstand  

 anført, at arrangementet havde til formål at fastholde  

 selskabets betydelige lokale profil, hvilket også blev tilfældet,  

 da receptionen blev en "X-begivenhed", der "forårsagede  

 trafiksammenbrud i X".
 Repræsentanten havde til Landsskatteretten  

 forklaret, at traktementet bestod af tagselvbord med: Salat, frikadeller,  

 pindemad og sandwiches m.m.
 Repræsentanten havde endvidere forklaret, at der  

 udenfor selskabets beregninger måtte hentes mad yderligere tre gange  

 ekstra for at imødekomme behovet, idet der deltog flere end  

 beregnet.
 Landsskatteretten udtalte:
 Fradrag for reklame- og repræsentationsudgifter  

 efter ligningslovens § 8, stk. 1 og stk. 4, forudsatte, at udgifterne var  

 afholdt for at erhverve, sikre eller vedligeholde indkomsten, jf.  

 statsskattelovens § 6, stk. 1, litra a.
Fradrag for udgifter til reklame kunne herefter foretages  

 efter ligningslovens § 8, stk. 1. Ifølge bestemmelsens forarbejder  

 forudsatte fradrag, at udgifterne var afholdt over for en ubestemt kreds af  

 kunder eller potentielle kunder.
Reklameudgifter tog således sigte  

 på at opretholde en virksomheds almindelige omdømme eller fremme  

 dens interesser ved at gøre den kendt og fordelagtigt bemærket,  

 jf. tillige pkt. 14.2. i cirkulære til ligningsloven, cirkulære  

 nr. 72 af 17. april 1996.
Udgifter til repræsentation kunne fradrages efter  

 ligningslovens § 8, stk. 4. Efter bestemmelsens forarbejder, jf. tillige pkt.  

 14.3.1. i nævnte cirkulære til loven, var fradrag betinget af, at  

 udgifterne var afholdt over for andre end virksomhedens medarbejdere for at  

 afslutte forretninger eller for at knytte eller bevare  

 forretningsforbindelser.
Repræsentation havde således karakter af  

 opmærksomhed eller kommerciel gæstfrihed over for  

 forretningsforbindelser.
Endelig fremgik det af forarbejderne til ligningslovens §  

 8, at arrangementer som f.eks. receptioner i særlige tilfælde  

 kunne have et sådant reklamemæssigt islæt, at udgifterne  

 dertil kunne fratrækkes som reklameudgifter i henhold til  

 ligningslovens § 8, stk. 1. Det var dog en betingelse herfor, at der var  

 åben adgang for en større og ubestemt kreds af personer, og at  

 der for så vidt angik traktementet alene var tale om en mindre  

 servering, der ikke havde karakter af egentlig bespisning, jf. tillige pkt.  

 pkt. 14.2. i førnævnte cirkulære.
Såfremt disse  

 betingelser ikke kunne anses for opfyldt, kunne udgifterne alene fradrages  

 som repræsentationsudgifter efter ligningslovens § 8, stk. 4, under  

 forudsætning af den fornødne tilknytning til  

 indkomsterhvervelsen, jf. statsskattelovens § 6, stk. 1, litra a.
Efter det oplyste om omfanget og karakteren af  

 traktementet ved den omhandlede reception, som blev afholdt i anledning af  

 forretningsjubilæum, og som således havde den fornødne  

 tilknytning til indkomsterhvervelsen, fandt Landsskatteretten, at der alene  

 havde været tale om en lettere anretning, således at  

 arrangementet ikke havde haft karakter af egentlig bespisning, at  

 arrangementet havde været åbent for en større, ubestemt  

 kreds af personer, samt at der havde deltaget en ubestemt kreds af kunder og  

 potentielle kunder.
Receptionsudgifterne kunne derfor godkendes fradraget som  

 reklameudgifter i medfør af ligningslovens § 8, stk. 1, med det fulde  

 beløb i alt 93.694 kr.
Den påklagede afgørelse blev  

 nedsat i overensstemmelse hermed på dette punkt.
