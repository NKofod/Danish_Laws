Nr BTL 90 Betænkning over Forslag til lov om ændring af lov om valg til menighedsråd  

  

 Nr L 90 1991-92, 1. samling Afgivet af Kirkeudvalget Afgivet: 19920401 Udvalget har behandlet lovforslaget i en række møder og har herunder stillet spørgsmål til kirkeministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Brønshøj Sogns Menighedsråd, Landsforeningen af Menighedsrådsmedlemmer og Struer Sognepræsteembeder.
 Der er af kirkeministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Kristeligt Folkepartis medlem) lovforslaget til vedtagelse med de af  

 kirkeministeren stillede ændringsforslag.
 Flertallet ønsker endvidere at udtale følgende:
 Efter den hidtil gældende bestemmelse i menighedsrådsvalglovens § 2 har  

 ethvert medlem af folkekirken, der er fyldt 18 år, valgret, medmindre den  

 pågældende stiller sig i afgjort modsætning til folkekirken ved åbenlyst at  

 fornægte kristendommen.
 Der er bl.a. fra Landsforeningen af Menighedsrådsmedlemmer udtrykt ønske  

 om, at kravet om ikke at have fornægtet kristendommen opretholdes som  

 valgretsbetingelse og dermed tillige som betingelse for valgbarhed til  

 menighedsråd.
 I lov nr. 352 af 6. juni 1991 om medlemskab af folkekirken, kirkelig  

 betjening og sognebåndsløsning, der trådte i kraft den 1. januar 1992, er det  

 imidlertid fastsat, at medlemskab af folkekirken ophører, hvis et medlem  

 slutter sig til et andet trossamfund eller på anden måde, f.eks. ved at lade  

 sig gendøbe, stiller sig uden for folkekirken.
 I den i medfør af den nævnte lov udstedte bekendtgørelse nr. 57 af 24.  

 januar 1992 om stiftelse og ophør af medlemskab af folkekirken er det  

 bestemt, at det er den kirkebogsførende præst i det sogn, hvor medlemmet har  

 bopæl, der i givet fald skal afgøre, om medlemskab er ophørt ved, at den  

 pågældende har stillet sig uden for folkekirken.
 Som anført i lovforslagets bemærkninger er det ikke fundet rimeligt at  

 stille yderligere betingelser for valgret end medlemskab af folkekirken.
Flertallet er enig heri og skal i øvrigt bemærke, at det næppe er muligt  

 at pege på nogen instans, der i forbindelse med valget på forsvarligt  

 grundlag kunne træffe afgørelse om, hvorvidt en sådan yderligere betingelse  

 ud over medlemskab og alder kunne anses for opfyldt.
Valgbestyrelsen vil ikke  

 have det fornødne grundlag for at træffe en sådan afgørelse.
 Et mindretal (Kristeligt Folkepartis medlem af udvalget) indstiller  

 lovforslaget til vedtagelse med de af kirkeministeren og det af  

 mindretallet stillede ændringsforslag.
Ændringsforslag Til § 1Af et mindretal (KRF):
 1) I den under nr. 2 foreslåede affattelse af § 2, stk.  

 1, indsættes efter »valgdagen« ordene: », medmindre den  

 pågældende stiller sig i afgjort modsætning til folkekirken ved åbenlyst at  

 fornægte kristentroen«.
 Af kirkeministeren , tiltrådt af udvalget:
 2) Nr. 4 affattes således:
 »4. § 5 affattes således:
»§ 5. En sognebåndsløser skal i forbindelse med  

 sognebåndsløsningen vælge, om han eller hun vil udøve valgret i den  

 menighedsrådskreds, hvor sognebåndsløseren bor, eller i en  

 menighedsrådskreds, hvor sognebåndsløserpræsten er ansat.
Sognebåndsløseren  

 er kun valgbar i den menighedsrådskreds, hvor valgretten udøves.
Stk. 2. Dersom valgretten ønskes udøvet i en menighedsrådskreds,  

 hvor sognebåndsløserpræsten er ansat, skal der i forbindelse med  

 sognebåndsløsningen gives meddelelse herom.
Hvis sognebåndsløserpræsten er  

 ansat i flere menighedsrådskredse, skal sognebåndsløseren tillige meddele, i  

 hvilken af disse menighedsrådskredse valgret ønskes udøvet.
Hvis meddelelse  

 ikke gives, udøver sognebåndsløseren sin valgret i bopælssognet.
Stk. 3. Det trufne valg er bindende, så længe sognebåndsløsningen  

 består.
Kirkeministeren fastsætter nærmere regler for sognebåndsløseres  

 optagelse på valglisten.
 Stk. 4. Tilsvarende regler gælder for personer, der i henhold til  

 andre bestemmelser er henvist til en særlig menighed.
Stk. 5. Præster har kun valgret i den menighedsrådskreds, hvor de  

 er ansat.
Præster, der er ansat i flere menighedsrådskredse, kan vælge, i  

 hvilken kreds de vil udøve deres valgret.«» 3) Nr. 8 affattes således:
 »8. § 23 affattes således:
»§ 23. Afholdes der ikke valg i en menighedsrådskreds,  

 udskrives der nyt valg.
Vælges der ingen medlemmer, mister menigheden sin  

 indstillingsret ved præstevalg.
Kirkeministeren træffer efter indstilling fra  

 biskoppen afgørelse om, hvorledes og af hvem de til et menighedsråd henlagte  

 funktioner skal varetages.
 Stk. 2. Fører valget ikke til dannelse af et fuldtalligt  

 menighedsråd, udskrives valg med henblik på at gøre rådet fuldtalligt  

 (udfyldningsvalg). Biskoppen kan dog tillade, at udfyldningsvalg undlades.
Stk. 3. Tillader biskoppen, at udfyldningsvalg undlades, eller  

 fører afholdelse af udfyldningsvalg ikke til dannelse af et fuldtalligt  

 menighedsråd, dannes rådet af de medlemmer, der er valgt, sammen med præsten  

 eller præsterne.«» 4) Nr. 9 udgår.
 Til § 2 5) Datoen »den 1. april 1992« ændres til:  

 »den 1. maj 1992«.
Bemærkninger Til nr. 1 Mindretallet finder det stærkt kritisabelt, at kravet om, at et  

 medlem af folkekirken ikke må have stillet sig i afgjort modsætning til  

 folkekirken ved åbenlyst at fornægte kristendommen, ikke opretholdes som  

 valgretsbetingelse og som betingelse for valgbarhed til menighedsråd.
Derfor  

 foreslås den gældende betingelse i lovens § 2 opretholdt.
Det skal være en kirkelig afgørelse, om et medlem har stillet sig i  

 afgørende modsætning til folkekirken.
Efter mindretallets opfattelse bør  

 provsten træffe afgørelsen med biskoppen som ankeinstans.
 Til nr. 2 Med den foreslåede formulering er bestemmelsen tydeliggjort og  

 bragt i overensstemmelse med ordlyden i bekendtgørelse nr. 58 af 24. januar  

 1992 om stiftelse og ophør af sognebåndsløsning samt om sognebåndsløseres  

 valgret til menighedsråd, § 6, der under forudsætning af lovforslagets  

 vedtagelse træder i kraft den 1. juli 1992.
Bestemmelsen i stk. 5 svarer til § 5, stk. 2, i den nugældende lov.
Den  

 foreslåede ændring skal ses på baggrund af de indvendinger, der er rejst mod  

 en ændring af den nugældende bestemmelse, særlig fra Den danske  

 Præsteforenings og Landsforeningen af Menighedsrådsmedlemmers side.
 Til nr. 3 og 4 Det foreslåede § 23, stk. 1, svarer til § 23, stk. 2, i den  

 nugældende lov, dog med den ændring, at kirkeministeren efter indstilling fra  

 biskoppen træffer afgørelse om varetagelse af rådets funktioner.
 Stk. 2 svarer til første punktum i § 23, stk. 1, i den nugældende lov med  

 den ændring, at biskoppen tillægges kompetence til at træffe beslutning om,  

 at udfyldningsvalg kan undlades.
 Stk. 3 svarer til andet punktum i § 23, stk. 1, i den nugældende lov med  

 redaktionelle ændringer.
 Til nr. 5 I det oprindelige lovforslag er tidspunktet for lovforslagets  

 ikrafttræden fastsat til 1. april 1992. Den foreslåede ændring er en  

 konsekvens af, at lovforslaget på dette tidspunkt ikke var færdigbehandlet.
