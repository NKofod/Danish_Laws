 I henhold til §§ 6 og 7 i lov om sygehusvæsenet, jfr. lovbekendtgørelse  

 nr. 541 af 27. september 1982, og § 1, stk. 4, i lov om svangerskabshygiejne  

 og fødselshjælp, jfr. lovbekendtgørelse nr. 431 af 3. september 1975,  

 fastsættes:
 § 1.  Amtskommunerne samt Københavns og Frederiksberg  

 kommuner yder befordring eller befordringsgodtgørelse m.v. efter reglerne i  

 denne bekendtgørelse til personer, der har ret til vederlagsfri ydelser i  

 henhold til lov om sygehusvæsenet og lov om svangerskabshygiejne og  

 fødselshjælp.
Stk. 2.  Befordring eller befordringsgodtgørelse ydes  

 ved transport mellem bopælen (eller det midlertidige opholdssted) og  

 behandlingsstedet.
Befordringen skal ske med det efter forholdene billigste,  

 forsvarlige befordringsmiddel.
 § 2.  Befordring med ambulance eller særligt  

 sygekøretøj ydes til personer, hvis tilstand nødvendiggør sådan befordring.
 § 3.  Befordring eller befordringsgodtgørelse ydes  

 endvidere til:
 1. Personer, der modtager pension efter de sociale  

 pensionslove, og personer, hvis ægtefælle modtager hustrutillæg efter disse  

 love.
 2. Personer, der i forbindelse med udskrivningen fra  

 sygehus m.v. indkaldes til ambulant efterbehandling, og hvis tilstand  

 udelukker befordring med offentlige transportmidler som bus, tog eller færge.
 3. Personer, der er indlagt til behandling i en del af  

 døgnet (deldøgnspatienter), og hvis tilstand udelukker befordring med  

 offentlige transportmidler som bus, tog eller færge.
 4. Personer, der efter bestemmelse fra vedkommende  

 institution midlertidigt hjemsendes til weekend-ophold, kortere ferie eller  

 lign., og hvis tilstand udelukker befordring med offentlige transportmidler  

 som bus, tog eller færge.
 § 4.  Befordring eller befordringsgodtgørelse ydes  

 herudover i tilfælde, hvor afstanden til eller fra behandlingsstedet  

 overstiger 50 km.
 § 5.  Til ambulante patienter, der har krav på  

 befordring eller befordringsgodtgørelse, ydes på rejser, der nødvendiggør  

 overnatning uden for hjemmet, overnatning/overnatningsgodtgørelse  

 (hoteldispositionsbeløb) og time- og dagpenge efter laveste sats i  

 finansministeriets til enhver tid gældende cirkulære om time- og dagpenge  

 m.v.
 § 6.  Til en patients ledsager ydes befordring eller  

 befordringsgodtgørelse, hvis patienten er omfattet af reglerne i §§ 2-4, og  

 ledsagelsen er nødvendig på grund af patientens alder eller helbredstilstand.  

 Nødvendiggør ledsagelsen mere end 12 timers fravær fra hjemstedet, ydes  

 tillige befordring eller befordringsgodtgørelse til hen- eller hjemrejse uden  

 ledsagelse af patienten.
 Stk. 2.  Til en ledsager, som har krav på befordring  

 eller befordringsgodtgørelse, ydes på rejser, der nødvendiggør overnatning  

 uden for hjemmet, overnatning/ overnatningsgodtgørelse  

 (hoteldispositionsbeløb) og time- og dagpenge efter laveste sats i  

 finansministeriets til enhver tid gældende cirkulære om time- og dagpenge  

 m.v.
 § 7.  Personer, der har bopæl i et andet nordisk land  

 og er sikret behandling m.v. deer, har ved hjemrejse til bopælslandet efter  

 udskrivning ret til at få dækket de merudgifter, som opstår, fordi  

 vedkommende som følge af sygdommen må benytte en rejseform, der er dyrere end  

 den, vedkommende ellers ville have anvendt.
§ 8.  Befordringsgodtgørelse ydes kun, når patientens  

 eller ledsagerens udgift med det billigste, forsvarlige befordringsmiddel til  

 og fra behandlingen overstiger 60 kr. i alt.
Til de i § 3, nr. 1, nævnte  

 patienter ydes dog befordringsgodtgørelse, når udgiften overstiger 25 kr. i  

 alt.
§ 9.  Ydelse af befordring eller  

 befordringsgodtgørelse henhører under vedkommende amtskommunes sygehusudvalg,  

 Københavns magistrat og Frederiksberg kommunalbestyrelse.
Dog kan  

 udbetalingen af befordringsgodtgørelse og løsningen af andre  

 befordringsopgaver i en amtskommune i medfør af § 8, stk. 2, i lov om  

 sygehusvæsenet være henlagt til kommunernes sociale udvalg.
Stk. 2.  Afgørelser truffet af de i stk. 1 nævnte  

 myndigheder kan påklages til den sociale ankestyrelse.
Klager til  

 ankestyrelsen indgives inden 4 uger efter, at klageren har fået meddelelse om  

 afgørelsen.
Ankestyrelsen kan se bort fra overskridelse af klagefristen, når  

 der er særlig grund hertil.
Afgørelse herom træffes af chefen for  

 ankestyrelsen.
 § 10.  Bekendtgørelsen træder i kraft den 1. januar  

 1983, og samtidig ophæves bekendtgørelse nr. 336 af 10. juli 1980 om ydelse  

 af befordring eller befordringsgodtgørelse i henhold til lov om  

 sygehusvæsenet og lov om svangerskabshygiejne og fødselshjælp.
