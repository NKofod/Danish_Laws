Vejledning om behandlerfarmaceuters tilknytning til lægemiddelvirksomheder 1 Indledning Denne vejledning vedrører behandlerfarmaceuter, der ønsker at drive eller være knyttet til en lægemiddelvirksomhed.
Behandlerfarmaceuter er farmaceuter, der har opnået autorisation som behandlerfarmaceut, og som arbejder på en receptekspederende enhed (et apotek eller en apoteksfilial) i Danmark.
En behandlerfarmaceut som også er apoteker, er omfattet af tilknytningsreglerne som apoteker.
 Der findes to ordninger for, hvordan behandlerfarmaceuter skal meddele Lægemiddelstyrelsen om deres tilknytning til disse virksomheder: 1) en anmeldelsesordning og 2) en tilladelsesordning.
Anmeldelse og ansøgning skal foretages digitalt via en blanket på Lægemiddelstyrelsens hjemmeside.
En behandlerfarmaceut, som også er apoteker, skal vælge apoteker som profession i den digitale blanket, når apotekeren anmelder og ansøger om tilladelse til en tilknytning.
 Behandlerfarmaceuter må ikke drive eller være knyttet til en lægemiddelvirksomhed omfattet af tilknytningsreglerne, medmindre behandlerfarmaceuten forinden har anmeldt tilknytningen til Lægemiddelstyrelsen (anmeldelsesordningen) eller efter ansøgning har fået Lægemiddelstyrelsens tilladelse til tilknytningen (tilladelsesordningen). Ved ansøgning skal behandlerfarmaceuten have Lægemiddelstyrelsens tilladelse, inden tilknytningsforholdet kan begynde.
Lægemiddelstyrelsen offentliggør alle anmeldte og tilladte tilknytningsforhold på sin hjemmeside.
Offentliggørelse sker, når behandlerfarmaceuten har foretaget sin anmeldelse, eller når Lægemiddelstyrelsen har godkendt tilknytningen.
Lister over de virksomheder, der er omfattet af reglerne, findes ligeledes på Lægemiddelstyrelsens hjemmeside.
 Når en virksomhed indgår en aftale med en behandlerfarmaceut, skal virksomheden informere behandlerfarmaceuten om anmeldelses- og tilladelsesordningen, samt om den efterfølgende offentliggørelse.
Anmeldelses- og tilladelsesordningen skal understøtte behandlerfarmaceuternes generelle habilitet.
Reglerne skal understøtte, at behandlerfarmaceuterne ikke påvirkes af økonomiske eller andre industriinteresser i deres sundhedsfaglige virke som behandlerfarmaceut, og har til formål at sikre borgernes tillid til apoteksvæsenet som en del af sundhedsvæsenet.
2 Reglerne 2.1 Anmeldelses- og tilladelsesordningen Reglerne om behandlerfarmaceuters tilknytning til lægemiddelvirksomheder er beskrevet i sundhedslovens kapitel 61 a (§§ 202 a  202 d) samt i bekendtgørelse nr. 827 af 29. april 2021 om sundhedspersoners tilknytning til lægemiddelvirksomheder, medicovirksomheder, virksomheder, der fremstiller, importerer eller distribuerer produkter uden et medicinsk formål og specialforretninger med medicinsk udstyr (tilknytningsbekendtgørelsen). Sundhedslovens § 202 a, stk. 1 og 3 fastslår følgende:
 Stk. 1. Læger, tandlæger, apotekere og behandlerfarmaceuter må ikke uden Lægemiddelstyrelsens tilladelse drive eller være knyttet til en lægemiddelvirksomhed omfattet af lægemiddellovens § 43 b, stk. 1, medmindre tilknytningen er omfattet af anmeldelsespligten efter stk. 3. Dette gælder ikke for tilknytning til offentlige sygehuse.
Stk. 3. Sundhedspersoner omfattet af stk. 1 og 2 kan efter forudgående anmeldelse til Lægemiddelstyrelsen være knyttet til en lægemiddelvirksomhed, medicovirksomhed eller virksomhed omfattet af lov om medicinsk udstyr § 5 b, stk. 5, hvis sundhedspersonen ikke har fuldtidsbeskæftigelse i virksomheden og har klinisk arbejde uden for virksomheden, og hvis tilknytningen består af 1) opgaver med undervisning, faglig information eller forskning eller 2) besiddelse af aktier eller andre værdipapirer til en værdi af højst 200.000 kr. i hver virksomhed på tidspunktet for erhvervelsen.
2.2 Hvilke lægemiddelvirksomheder er omfattet? De virksomheder, der er omfattet af lægemiddellovens § 43 b, og som anmeldelses- og ansøgningspligten er knyttet til, er:
  indehavere af en markedsføringstilladelse til et lægemiddel, der lovligt kan forhandles eller udleveres her i landet, jf. lægemiddellovens § 7, stk. 1.
  virksomheder, der har fået tilladelse af Lægemiddelstyrelsen til fremstilling, indførsel, udførsel, oplagring, forhandling, fordeling, udlevering, opsplitning og emballering af lægemidler, jf. lægemiddellovens § 39, stk. 1.
  repræsentanter i Danmark for en udenlandsk virksomhed med tilladelse efter enten lægemiddellovens § 7, stk. 1, eller § 39, stk. 1, jf. lægemiddellovens § 43 b, stk. 1.
 Reglerne omfatter ikke tilknytning til offentlige sygehuse, herunder regionernes lægemiddelorganisation Amgros, der er et integreret led i de offentlige sygehuse.
Reglerne omfatter ikke tilknytning til en virksomhed, som kun foretager kliniske forsøg og ikke selv har lægemidler på det danske marked.
Se dog afsnit 2.2.1.
2.2.1 Opgaver uddelegeret til 3. part Reglerne gælder også, når der er tale om en opgave, som er uddelegeret af en lægemiddelvirksomhed til en 3. part f.eks. til en kontraktorganisation eller konsulentvirksomhed.
I disse tilfælde betragtes tilknytningen som værende til den lægemiddelvirksomhed, der har uddelegeret opgaven.
Som udgangspunkt har lægemiddelvirksomheden informationspligten ved aftalens indgåelse, medmindre lægemiddelvirksomheden uddelegerer den til 3. parten.
Lægemiddelvirksomheden har altid indberetningspligten til Lægemiddelstyrelsen og denne kan ikke uddelegeres.
2.2.2 Liste over omfattede lægemiddelvirksomheder Lægemiddelstyrelsen udarbejder en liste med de lægemiddelvirksomheder, der er omfattet af reglerne om tilknytning, jf. tilknytningsbekendtgørelsen § 9, stk. 5. Listen er tilgængelige på Lægemiddelstyrelsens hjemmeside og opdateres løbende.
3 Undtagelser fra anmeldelses- og ansøgningspligten Reglerne om tilknytning gælder behandlerfarmaceuter, der arbejder på et apotek eller en apoteksfilial samt et sygehusapotek i Danmark.
4 Hvad er en tilknytning? Tilknytning omfatter faglig eller økonomisk (f.eks. værdipapirer) tilknytning til en lægemiddelvirksomhed omfattet af tilknytningsreglerne.
Ved faglig tilknytning udfører behandlerfarmaceuten arbejdsopgaver med undervisning, foredrag, rådgivning i ekspertgrupper og andre opgaver af faglig art for virksomhederne.
Deltagelse i forskningsprojekter, herunder kliniske forsøg, ikke-interventionsforsøg og klinisk afprøvning, betragtes også som en tilknytning (se afsnit 5.1 om forskning).
Tilknytning kan være opgavebaseret eller bestå i fuldtids- eller deltidsarbejde.
Hvis der er tale om en fuldtidsstilling anbefales det, at der tages kontakt til Lægemiddelstyrelsen, inden der indsendes en ansøgning.
 Tillidsposter i en lægemiddelvirksomhed omfattet af tilknytningsreglerne anses også som værende en tilknytning, f.eks. bestyrelsesmedlem.
 Selvom en behandlerfarmaceut ikke modtager betaling (personligt honorar) fra virksomheden, anses det stadig som værende en tilknytning.
Behandlerfarmaceuter kan også få en tilknytning til en lægemiddelvirksomhed, når en opgave ikke udføres for virksomheden, men behandlerfarmaceuten modtager betaling, der dækkes af midler fra virksomheden.
Det kan f.eks. være i forbindelse med et fagligt arrangement, som behandlerfarmaceuten har været med til at tage initiativ til.
Uanset tilknytningens omfang kræves der enten en anmeldelse til eller en tilladelse fra Lægemiddelstyrelsen.
Behandlerfarmaceuter skal således anmelde eller ansøge om tilladelse til hvert enkelt tilknytningsforhold til en lægemiddelvirksomhed omfattet af tilknytningsreglerne.
Et tilknytningsforhold kan strække sig over længere tid og f.eks. omfatte flere foredrag eller en række møder i et advisory board.
En behandlerfarmaceut får som udgangspunkt en tilknytning til en lægemiddelvirksomhed omfattet af tilknytningsreglerne, når behandlerfarmaceuten indgår en aftale med virksomheden om en faglig ydelse.
Det er i denne sammenhæng ikke afgørende for anmeldelses- og ansøgningspligten, om det er behandlerfarmaceuten selv, der udfører det reelle arbejde for virksomheden eller om det udføres af kolleger på apoteket.
Dette gælder dog ikke, hvis det er apotekeren, der udfører det reelle arbejde.
I så tilfælde har apotekeren selv en tilknytning til virksomheden og dermed anmeldelses- og ansøgningspligten.
Lægemiddelvirksomheder omfattet af tilknytningsreglerne skal ved aftalens indgåelse informere behandlerfarmaceuten om reglerne om anmeldelses- og tilladelsesordningen for behandlerfarmaceuter.
Lægemiddelstyrelsen opfordrer til, at informationen foregår skriftligt mellem de involverede parter.
Dette med henblik på at sikre, at der foreligger information for, at informationen har fundet sted.
Behandlerfarmaceuter kan også have en ren økonomisk tilknytning i form af værdipapirer, ejerskab eller anden investering i lægemiddelvirksomheder.
Ved tilknytning af typen værdipapirer forstås ejerskab eller medejerskab, som et personligt ejerskab, ejerskab i andelsselskab, holdingselskab eller andre selskabsformer, ejerskab af værdipapirer eller anden økonomisk tilknytning til en eller flere af de omfattede virksomheder, jf. afsnit 2.2. Ejerskab omfatter således alle former for økonomisk ejerskab, herunder ejerskab i egen virksomhed, i en selskabskonstruktion og ejerskab i form af værdipapirer i virksomheden.
4.1 Hvad er ikke en tilknytning? Udgangspunktet er, at alle tilknytninger er omfattet af reglerne.
Visse forhold, der relaterer sig til en virksomhed, betragtes dog ikke som værende en tilknytning, og kræver derfor ingen anmeldelse eller ansøgning til Lægemiddelstyrelsen.
Det kan f.eks. være følgende:
  Indledende samtaler om et eventuelt samarbejde, hvor der ikke udbetales honorar.
 Anonyme undersøgelser af faglig art (f.eks. spørgeskema eller panel) til intern brug, hvor undersøgelsen udføres af 3. part og hvor anonymiteten mellem henholdsvis den bagvedliggende virksomhed og behandlerfarmaceuten opretholdes efter undersøgelsens gennemførelse.
Det vil sige, at virksomheden og behandlerfarmaceuten ikke får kendskab til hinanden.
 Pressemeddelelser fra en virksomhed med citat af en behandlerfarmaceut, hvis udtalelsen relaterer sig til en tilknytning til virksomheden, som behandlerfarmaceuten i forvejen har anmeldt til eller har fået Lægemiddelstyrelsens tilladelse til.
Dette er under forudsætning, at der ikke er tale om reklame (se bekendtgørelserne nr. 849 af 29. april 2021 om reklame mv. for lægemidler).
  Oplæring i brug af lægemidler fra virksomheden der sker som led i apotekets drift (indkøbte produkter).
  Opfølgning på konkrete salgsmøder om et eller flere produkt(er) fra en virksomhed, hvor der spørges ind til tilfredshed med samarbejdet, leverancen og produktet eller lignende, men hvor der ikke er tale om rådgivning.
  Deltagelse i brugergrupper i forbindelse med udbud og indkøb, hvor der defineres krav til en ydelse og evalueres på indkomne tilbud (kun rådgivning af offentlig myndighed).
  Deltagelse i standardiseringsudvalg.
 Deltagelse i et debatarrangement, som er arrangeret af et nyhedsmedie, en patientforening eller en anden organisation, og som støttes økonomisk af en lægemiddelvirksomhed, og der ikke udbetales honorar af midler fra virksomheden til behandlerfarmaceuten.
Er lægemiddelvirksomheden (med)arrangør vil det være en tilknytning, se afsnit 5.1 om undervisning.
5 Anmeldelser og ansøgninger Behandlerfarmaceuter har pligt til at anmelde en tilknytning til Lægemiddelstyrelsen eller ansøge om Lægemiddelstyrelsens tilladelse til en tilknytning (anmeldelses- og tilladelsesordningen). Det er tilknytningens karakter, der afgør, hvorvidt en behandlerfarmaceut skal anmelde sin tilknytning til en virksomhed til Lægemiddelstyrelsen eller ansøge om Lægemiddelstyrelsens tilladelse.
Anmeldelse og ansøgning skal foretages digitalt via en blanket på Lægemiddelstyrelsens hjemmeside.
Der logges på blanketten med personligt NemID.
Når behandlerfarmaceuten har udfyldt og indsendt blanketten, får pågældende en e-mail, hvori Lægemiddelstyrelsen bekræfter, at anmeldelsen eller ansøgningen er modtaget.
E-mailen fra Lægemiddelstyrelsen sendes til den mailadresse, som behandlerfarmaceuten har angivet i blanketten.
Behandlerfarmaceuten får i en ny e-mail oplyst sit sagsnummer samt, om behandlerfarmaceuten må begynde tilknytningen med det samme (ved anmeldelse) eller skal afvente Lægemiddelstyrelsens tilladelse (ved ansøgning).
5.1 Anmeldelse af tilknytning Anmeldelsesordningen omfatter opgaver, der vedrører faglig information, forskning og undervisning.
Den omfatter også ejerskab, herunder besiddelse af værdipapirer, op til en værdi af 200.000 DKK (på erhvervelsestidspunktet) i en lægemiddelvirksomhed.
Behandlerfarmaceuten skal anmelde tilknytningen til Lægemiddelstyrelsen før tilknytningen begyndes.
En anmeldelse omhandler et enkelt tilknytningsforhold.
Det er altid den enkelte behandlerfarmaceuts ansvar at sørge for en nødvendig anmeldelse til Lægemiddelstyrelsen.
Faglig information Faglig information omfatter opgavetyper som f.eks. fagligt bidrag til presseomtale og spørgeskemaundersøgelser uden markedsføringsaktiviteter.
Andre typer af faglig information, f.eks. redaktionelt arbejde, konsulentrådgivning eller deltagelse i ekspertgrupper, og som ikke indgår i ovenstående, kræver en tilladelse fra Lægemiddelstyrelsen inden tilknytningen må begyndes.
Forskning Forskning omfatter især kliniske forsøg og ikke-interventionsforsøg.
 Anmeldelsespligten gælder også i forbindelse med investigatorinitierede forsøg eller afprøvning, som en lægemiddelvirksomhed støtter økonomisk.
 Andet fagligt samarbejde om konkrete projekter og lignende er omfattet af ansøgningspligten og kræver således en forudgående tilladelse fra Lægemiddelstyrelsen (jf. afsnit 5.2).
Artikelskrivning er som udgangspunkt en tilknytning, der kræver en forudgående tilladelse fra Lægemiddelstyrelsen (jf. afsnit 5.2). Skal en behandlerfarmaceut i direkte forlængelse af sin deltagelse i et studie bidrage til udarbejdelse af en artikel, der redegør for resultaterne af studiet, vil dette dog betragtes som en integreret del af behandlerfarmaceutens tilknytning til virksomheden i forbindelse med forskning.
Der kræves i denne situation ingen tilladelse fra Lægemiddelstyrelsen til artikelskrivning, da opgaven indgår i anmeldelsen om forskning.
Ved forskning er anmeldelsespligten begrænset til de behandlerfarmaceuter, der har det overordnede ansvar for gennemførelse af det pågældende projekt.
Det vil sige den primære investigator og andre med tilsvarende ansvar.
Subinvestigatorer og andre med tilsvarende opgaver skal ikke anmelde deres tilknytning til Lægemiddelstyrelsen, medmindre de modtager honorar for deres deltagelse.
Undervisning Anmeldelsesordningen omfatter undervisning, herunder foredrag og lignende om forskningsresultater og behandlingsformer.
 Behandlerfarmaceuters deltagelse i paneldebatter med offentlig adgang, der arrangeres af en lægemiddelvirksomhed (eventuelt sammen med et nyhedsmedie, en patientforening eller en anden organisation eller via et agentur/konsulentvirksomhed) om emner af generel sundhedsmæssig karakter, sidestilles med undervisning og skal anmeldes til Lægemiddelstyrelsen.
 Det gælder også hvis debatten er arrangeret af et nyhedsmedie, en patientforening eller en anden organisation eller via et agentur/konsulentvirksomhed, og debatten støttes økonomisk af en lægemiddelvirksomhed, og der udbetales honorar af midler fra virksomheden til behandlerfarmaceuten.
 Behandlerfarmaceuters deltagelse i andre former for paneldebatter end de ovenstående, f.eks. en debat uden offentlig adgang, er omfattet af ansøgningspligten og kræver en forudgående tilladelse fra Lægemiddelstyrelsen (jf. afsnit 5.2).
5.1.1 Hvad skal en anmeldelse indeholde? Ved anmeldelse af en faglig tilknytning skal anmeldelsen indeholde identifikation af behandlerfarmaceuten og virksomheden, samt oplysninger om tilknytningens art, start- og slutdato og eventuel forventet betaling (personligt honorar) fra virksomheden.
 Ved anmeldelse af en økonomisk tilknytning skal anmeldelsen indeholde identifikation af behandlerfarmaceuten og virksomheden, oplysning om antal aktier, anparter eller lignende, tidspunkt for erhvervelse og værdi på erhvervelsestidspunktet.
5.2 Ansøgning om tilknytning Alle typer af tilknytning, der ikke er omfattet af anmeldelsesordningen, kræver en tilladelse fra Lægemiddelstyrelsen inden tilknytningen må begyndes.
Det gælder f.eks. deltagelse i advisory board (ekspertgruppe), bestyrelsesposter, artikelskrivning eller andet redaktionelt arbejde, konsulentarbejde, ansættelsesforhold, mødeleder (chairman) og moderator samt besiddelse af værdipapirer over 200.000 DKK (på erhvervelsestidspunktet).
 En tilknytning der vedrører markedsføringsaktiviteter vil  uanset tilknytningstypen  altid blive behandlet som en ansøgning.
En ansøgning omhandler et enkelt tilknytningsforhold.
Det er altid behandlerfarmaceutens ansvar at sørge for en nødvendig tilladelse fra Lægemiddelstyrelsen.
5.2.1 Hvad skal en ansøgning indeholde? Ved ansøgning om en faglig tilknytning skal ansøgningen indeholde identifikation af behandlerfarmaceuten og virksomheden, samt oplysninger om tilknytningens art, start- og slutdato og eventuel forventet betaling (personligt honorar) fra virksomheden.
Herudover skal ansøgningen indeholde oplysninger om behandlerfarmaceutens genordination, udlevering af eller rådgivning om lægemidler fra virksomheden.
Behandlerfarmaceuten skal i sin ansøgning beskrive emnet for samt indholdet af den tilknytning, der søges om tilladelse til så præcist som muligt.
Lægemiddelstyrelsen kan altid bede om yderligere oplysninger.
Ved ansøgning om en økonomisk tilknytning skal ansøgningen indeholde identifikation af behandlerfarmaceuten og virksomheden, oplysning om antal aktier, anparter eller lignende, tidspunkt for erhvervelse og værdi på erhvervelsestidspunktet, samt om der er særlige forhold knyttet til erhvervelsen af værdipapirerne.
Ansøgningen skal også indeholde oplysninger om behandlerfarmaceutens genordination, udlevering af eller rådgivning om lægemidler fra virksomheden.
5.3 Honorar fra virksomheden I forbindelse med anmeldelse og ansøgning vedrørende tilknytning, skal behandlerfarmaceuten angive det honorar, som behandlerfarmaceuten forventer at modtage fra virksomheden for sin faglige ydelse.
 Modtager en behandlerfarmaceut, eller anden virksomhed, som behandlerfarmaceuten er ansat eller ejer i, honorar fra virksomheden, vil Lægemiddelstyrelsen vurdere, om honoraret står i rimeligt forhold til ydelsen og det oplyste timeforbrug.
Honorar skal forstås som det beløb, der overstiger dækningen af de direkte udgifter (såsom udgifter til transport, rejseophold, bespisning og lignende) på et rimeligt niveau, som er forbundet med arbejdet for virksomheden.
Honorarer må kun ydes i form af egentlig (kontant) betaling for en ydelse.
En behandlerfarmaceut må derfor ikke modtage naturalier eller på anden indirekte måde blive betalt for sin faglige tilknytning til en virksomhed.
Modtager en behandlerfarmaceut honorar for en længerevarende tilknytning, skal honoraret fordeles hen over de forskellige år i proportion til det tidsforbrug, der bruges på opgaven de enkelte år.
Det er således ikke afgørende, hvornår honoraret udbetales.
 Der er stadig tale om en tilknytning, selvom en behandlerfarmaceut ingen betaling modtager for sin faglige ydelse, og honoraret skal derfor angives til 0 DKK.
6 Vurderingskriterier og praksis 6.1 Faglige tilknytninger Ved vurdering af en ansøgning fra en behandlerfarmaceut om tilladelse til at være knyttet til en lægemiddelvirksomhed omfattet af tilknytningsreglerne, lægger Lægemiddelstyrelsen vægt på følgende forhold, når der ikke er tale om værdipapirer/ejerskab:
  Tilknytningen skal være forenelig med behandlerfarmaceutens arbejde på et apotek eller apoteksfilial som behandlerfarmaceut vurderet i forhold til virksomhedens art og arbejdsfelt.
  Tilknytningen må ikke indebære en nærliggende risiko for, at behandlerfarmaceuten bliver tilskyndet til at fremme forbrug, ordination, udlevering eller salg af et bestemt lægemiddel.
  Den betaling, behandlerfarmaceuten modtager, skal være rimelig og modsvare omfanget og karakteren af det arbejde, behandlerfarmaceuten udfører for virksomheden.
  Tilknytningen må ikke indebære en nærliggende risiko for, at der vil opstå tvivl om behandlerfarmaceutens grundlæggende uvildighed.
Lægemiddelstyrelsen foretager en konkret, individuel vurdering af hver ansøgning om tilknytning.
Vurderingen af en ansøgning hviler på de ovennævnte kriterier og baserer sig ikke på en vurdering af, om den enkelte behandlerfarmaceut på grundlag af sine personlige egenskaber må antages at ville lade sig påvirke eller ej.
 I vurderingen lægges der vægt på karakteren af tilknytningen  herunder formålet og arbejdsopgavernes indhold.
 Lægemiddelstyrelsen vil som udgangspunkt give afslag på ansøgninger om at bidrage til markedsføringsaktiviteter for lægemiddelvirksomheder omfattet af tilknytningsreglerne.
Lægemiddelstyrelsen vil som udgangspunkt også give afslag på ansøgninger fra behandlerfarmaceuter, der ønsker at sidde i bestyrelsen for en lægemiddelvirksomhed omfattet af tilknytningsreglerne.
Der vil dog altid være tale om en konkret vurdering af den enkelte ansøgning.
6.2 Økonomiske tilknytninger (værdipapirer, ejerskab) Ved vurdering af en ansøgning fra en behandlerfarmaceut om tilladelse til at have værdipapirer (ejerskab) i en lægemiddelvirksomhed, lægger Lægemiddelstyrelsen vægt på følgende forhold:
  Ejerskabet skal være foreneligt med behandlerfarmaceutens arbejde på et apotek eller apoteksfilial (som behandlerfarmaceut) vurderet i forhold til virksomhedens art og arbejdsfelt samt den økonomiske værdi af personens ejerandel.
  Behandlerfarmaceuten må ikke i sit arbejde som behandlerfarmaceut i væsentlig grad kunne påvirke valg og anvendelse af lægemidler fra virksomheden.
  Tilknytningen må ikke indebære en nærliggende risiko for, at der vil opstå tvivl om behandlerfarmaceutens grundlæggende uvildighed.
Lægemiddelstyrelsen vil som udgangspunkt imødekomme en ansøgning om ejerskab i en virksomhed, der udvikler lægemidler, hvis lægemidlerne ikke markedsføres.
Hvis virksomheden senere bringer lægemidler på markedet, skal behandlerfarmaceuten indsende en ny ansøgning til Lægemiddelstyrelsen.
Hvis Lægemiddelstyrelsen ikke kan imødekomme den nye ansøgning, bortfalder den oprindelige tilladelse til at være knyttet til virksomheden.
Lægemiddelstyrelsen vil i disse tilfælde fastsætte en frist for, hvornår behandlerfarmaceuten skal have afviklet sine værdipapirer.
 Hvis en behandlerfarmaceut arver værdipapirer i en lægemiddelvirksomhed omfattet af tilknytningsreglerne til en værdi på over 200.000 DKK og får afslag på en ansøgning om at besidde værdipapirerne, skal beholdningen nedbringes til en værdi på højst 200.000 DKK senest 2 år efter Lægemiddelstyrelsens afgørelse.
En behandlerfarmaceut må eje værdipapirer i flere lægemiddelvirksomheder.
Beløbsgrænsen på 200.000 DKK gælder for hver enkel lægemiddelvirksomhed på tidspunktet for erhvervelsen.
Aktier mv. skal ikke sælges, selv om kursværdien senere overstiger beløbsgrænsen.
Reglerne gælder for alle værdipapirer  både børsnoterede og unoterede, herunder aktier, anparter, obligationer og værdipapirer med underliggende aktiver.
Reglerne gælder også for aktier i investeringsforeninger etableret af sundhedspersoner.
Reglerne omfatter ikke aktier m.v. i investeringsforeninger, pensionsforeninger og puljeordninger med placeringsret uddelegeret til 3. part.
Reglerne omfatter ikke samlever eller ægtefælles aktier m.v.
 Lægemiddelstyrelsen vil altid foretage en konkret vurdering af en behandlerfarmaceuts ansøgning om tilladelse til at have værdipapirer i lægemiddelvirksomheder omfattet af tilknytningsreglerne.
 Lægemiddelstyrelsen vil som udgangspunkt give afslag på ansøgninger om værdipapirer i lægemiddelvirksomheder omfattet af tilknytningsreglerne, når værdien på tidspunktet for erhvervelse overstiger 200.000 DKK, til behandlerfarmaceuter, der ønsker tilknytning til lægemiddelvirksomheder med produkter, der kan genordineres af behandlerfarmaceuter.
 Lægemiddelstyrelsen vil som udgangspunkt give tilladelse til ejerskab, når værdien på tidspunktet for erhvervelse ikke overstiger en vejledende maksimalgrænse på 300.000 DKK, til behandlerfarmaceuter, der ønsker tilknytning til lægemiddelvirksomheder med produkter, der ikke kan genordineres af behandlerfarmaceuter.
 Lægemiddelstyrelsen kan efter en konkret vurdering i særlige tilfælde tillade ejerskab, når værdien på tidspunktet for erhvervelse overstiger en vejledende maksimalgrænse på 300.000 DKK.
 Eksempel: Tilladelse til ejerskab i en overgangsperiode, når ejerskab over 200.000 DKK skal afvikles - ved afvikling af ejerskab i udviklingsvirksomheder og ejerskab erhvervet ved arv.
7 Offentliggørelse af tilknytninger Lægemiddelstyrelsen offentliggør alle anmeldte og tilladte tilknytningsforhold på sin hjemmeside (jf. sundhedslovens § 202 c). Der offentliggøres oplysninger om behandlerfarmaceuten (navn, profession, erhvervsadresse og autorisationsnummer), virksomheden, tilknytningens art, slutdato og behandlerfarmaceutens honorar pr. kalenderår fra virksomheden.
Har en behandlerfarmaceut flere forskellige tilknytninger til den samme virksomhed, er det behandlerfarmaceutens samlede honorar fra denne virksomhed, der bliver offentliggjort pr. kalenderår.
Ved at klikke på den enkelte virksomhed bliver det muligt at se flere oplysninger om de enkelte tilknytninger til den pågældende virksomhed.
 Ved økonomisk tilknytning i form af værdipapirer offentliggør Lægemiddelstyrelsen antal værdipapirer og værdi på erhvervelsestidspunktet.
 Offentliggørelse sker, når behandlerfarmaceuten har foretaget sin anmeldelse, eller når Lægemiddelstyrelsen har meddelt tilladelse til tilknytningen.
Oplysninger om et tilknytningsforhold slettes fra Lægemiddelstyrelsens hjemmeside 2 år efter tilknytningen er ophørt.
Behandlerfarmaceuten har pligt til at gøre Lægemiddelstyrelsen opmærksom på, hvornår tilknytningen ophører eller er ophørt.
8 Ændringer i gældende tilknytninger Ændringer i anmeldte og tilladte tilknytningsforhold skal meddeles til Lægemiddelstyrelsen.
En blanket til dette formål findes på Lægemiddelstyrelsens hjemmeside.
 Blanketten kan alene anvendes til de offentliggjorte tilknytninger, hvor den angivne slutdato ikke er passeret.
Behandlerfarmaceuten benytter blanketten ved hjælp af NemID.
I blanketten vælger behandlerfarmaceuten det tilknytningsforhold, der skal ændres.
Behandlerfarmaceuten beskriver i fritekstfeltet, hvori ændringen består. Ændringer som vedrører datoer og honorar kan herudover udfyldes i de særlige felter på den efterfølgende side.
Behandlerfarmaceuten skal beskrive ændringen så præcist som muligt.
Lægemiddelstyrelsen kan altid bede om yderligere oplysninger.
Behandlerfarmaceuten får efter indsendelse en e-mail, hvori Lægemiddelstyrelsen bekræfter, at ændringsanmodningen er modtaget.
E-mailen fra Lægemiddelstyrelsen sendes til den mailadresse, som behandlerfarmaceuten har angivet i blanketten.
Behandlerfarmaceuten får i en ny e-mail oplyst sit sagsnummer samt, at Lægemiddelstyrelsen behandler ændringsanmodningen.
 Lægemiddelstyrelsen vurderer alle ændringer og i visse tilfælde kan en ændring føre til en ny afgørelse.
 Godkender Lægemiddelstyrelsen ændringen, rettes oplysningerne om tilknytningen på hjemmesiden, hvis ændringen giver anledning til det.
9 Hvad sker der, hvis der ikke foretages anmeldelse eller ansøgning? Overtrædelse af anmeldelses- eller ansøgningspligten kan straffes med bøde, medmindre højere straf er fastsat i anden lovgivning, jf. sundhedslovens § 272 og § 21 i tilknytningsbekendtgørelsen.
Lægemiddelstyrelsen foretager altid en konkret vurdering af, om en overtrædelse skal sendes til politiet med indstilling til bødestraf.
I vurderingen indgår en række skøn.
For eksempel kan antallet af overtrædelser blive taget i betragtning, ligesom det indgår i vurderingen, om der er formildende omstændigheder, eksempelvis hvis virksomheden ikke har overholdt sin informationspligt over for behandlerfarmaceuten.
10 Virksomheder omfattet af tilknytningsreglerne har informations- og indberetningspligt 10.1 Virksomheder har informationspligt ved indgåelse af aftale om tilknytning Informationspligten indebærer, at lægemiddelvirksomheder omfattet af tilknytningsreglerne skal informere behandlerfarmaceuten om reglerne om sundhedspersoners tilknytning til lægemiddelvirksomheder, når de ved aftale knytter en behandlerfarmaceut til virksomheden.
Virksomheden skal informere om reglerne om anmeldelses- og tilladelsesordningen for behandlerfarmaceuter, og den efterfølgende offentliggørelse af oplysninger om behandlerfarmaceuten og dennes tilknytning til virksomheden.
Lægemiddelstyrelsen opfordrer til, at informationen foregår skriftligt mellem de involverede parter.
Dette med henblik på at sikre, at der foreligger dokumentation for, at informationen har fundet sted.
10.2 Virksomheder har indberetningspligt Indberetningspligten indebærer, at lægemiddelvirksomheder en gang om året (senest den 31. januar) skal indberette til Lægemiddelstyrelsen hvilke behandlerfarmaceuter, der har været tilknyttet virksomheden i det foregående kalenderår.
Indberetningen sker i henhold til lægemiddellovens § 43 b.
Nærmere regler for indberetningen er fastsat i tilknytningsbekendtgørelsen.
Indberetningen skal indeholde oplysninger om behandlerfarmaceutens fulde navn, mailadresse, arbejdsplads og enten autorisationsID eller CPR-nummer samt slutdatoen for tilknytningen.
Ved indberetning af en tilknyttet behandlerfarmaceut skal så vidt muligt anvendes behandlerfarmaceutens autorisationsID.
Virksomheden skal samtidig med indberetningen til Lægemiddelstyrelsen orientere den enkelte behandlerfarmaceut om indholdet af indberetningen.
Lægemiddelstyrelsen opfordrer til, at orienteringen foregår skriftligt mellem de involverede parter.
 Lægemiddelstyrelsen kan kræve yderligere oplysninger fra virksomheden om det enkelte tilknytningsforhold, herunder om tilknytningens art og omfang samt om størrelsen af den betaling, som behandlerfarmaceuten har modtaget.
 På baggrund af virksomhedernes indberetninger, kan Lægemiddelstyrelsen kontrollere, om behandlerfarmaceuter har anmeldt eller ansøgt om tilladelse til deres tilknytningsforhold.
 Virksomheder omfattet af tilknytningsreglerne skal ikke indberette behandlerfarmaceuters besiddelse af værdipapirer i virksomheden.
 Indberetnings- og informationspligten gælder ikke for offentlige sygehuse.
11 Spørgsmål og klager Ved spørgsmål Spørgsmål til reglerne om tilknytning kan sendes til Lægemiddelstyrelsen på tilknytning@dkma.dk eller:
Lægemiddelstyrelsen Axel Heides Gade 1 2300 København S.
 Der kan også ringes til Lægemiddelstyrelsen telefonnummer på +45 44 88 95 95.
Ved klager Lægemiddelstyrelsens afgørelser i sager om behandlerfarmaceuters tilknytning til lægemiddelvirksomheder kan påklages til Sundhedsministeriet, hvis Lægemiddelstyrelsen har givet helt eller delvist afslag på behandlerfarmaceutens ansøgning.
Klager kan sendes til sum@sum.dk eller:
Sundhedsministeriet Holbergsgade 6 1057 København K.
12 Overgangsbestemmelse En behandlerfarmaceut, der den 26. maj 2021 har en tilknytning til en repræsentant for en udenlandsk lægemiddelvirksomhed her i landet, som er omfattet af § 43 b, stk. 1, i lægemiddelloven, kan efter anmeldelse til Lægemiddelstyrelsen senest den 26. november 2021 fortsætte en sådan tilknytning.
Tilknytningen vil blive offentliggjort i overensstemmelse med sundhedslovens § 202 c.
13 Ikrafttrædelse og tidligere vejledning Vejledningen træder i kraft den 26. maj 2021.
 Vejledning nr. 9740 af 20. august 2019 om behandlerfarmaceuters tilknytning til lægemiddelvirksomheder bortfalder.
