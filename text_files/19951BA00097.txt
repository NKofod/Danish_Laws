Nr BSF 97 Forslag til folketingsbeslutning om etablering af et letbanesystem på  

 Amager gennem ændring af lov om Ørestaden m.v.
Fremsat af Jette Gottlieb (EL) Bent Hindrup Andersen (EL) den 23. februar 1996 Folketinget opfordrer regeringen til senest den 1. november 1996 at  

 fremsætte et forslag til lov om ændring af lov om Ørestaden m.v. efter  

 følgende retningslinjer:
1. Letbanesystemet etableres som et moderne sporvejssystem, der primært  

 kører i gadeniveau og med stationer på gadeplan.
Letbanen skal kunne  

 integreres med et eventuelt kommende letbanesystem i det øvrige københavnske  

 område.
2. Letbanesystemet linjeføres, så det primært betjener de eksisterende  

 største boligområder og arbejdspladsområder på Amager.
I bilag til  

 folketingsbeslutningen er vist et forslag til linjeføringen.
3. Letbanesystemet etableres uafhængigt af salget af grunde i Ørestaden,  

 men dog således, at eventuelle indtægter herfra medgår til finansieringen af  

 letbanen.
Der fastlægges et maksimum for investeringen i letbanesystemet på  

 2,6 milliarder kroner.
Bemærkninger til forslaget Almindelige bemærkninger Ørestadsselskabet har besluttet, at letbanesystemet, som er fastlagt i  

 Ørestadsloven, skal etableres i form af en minimetro, der er kendetegnet ved  

 at være den mest fuldautomatiske løsning.
Dette indebærer en tunnelføring  

 eller anlæg af selvstændigt trace, hvorved en minimetro bliver den dyreste  

 løsning.
Efter at denne beslutning blev offentliggjort, er der fra mange  

 sider rejst kritik heraf.
Folketinget har ved vedtagelsen af Ørestadsloven ikke forholdt sig til  

 typen af letbanesystem og skal i henhold til Ørestadsloven heller ikke  

 inddrages i en sådan prioritering.
Imidlertid har stadig flere partier ytret  

 sig kritisk om valget af minimetroen - bl.a. ved den seneste revision af  

 Ørestadsloven i december 1995.
 Enhedslisten, der på linje med en række andre partier er stærkt imod hele  

 Ørestadskonstruktionen og dens sammenblanding af erhvervspolitik og kollektiv  

 trafikpolitik, vil med dette beslutningsforslag sikre, at Folketinget i 11.  

 time får mulighed for at påtage sig et ansvar i valget af letbanesystem og  

 linjeføring, inden det er for sent.
Bemærkninger til beslutningsforslagets enkelte punkter Ad 1 Den fuldautomatiske minimetro er et totalt lukket system, som overalt skal  

 være helt afskærmet bl.a. af hensyn til hastigheden og muligheden for  

 førerløs drift.
Systemet kan ikke integreres med andre systemer, herunder et  

 moderne sporvejssystem, som HT har foreslået indført i hovedstadsområdet, og  

 som de senere år er indført i en lang række europæiske storbyer som modtræk  

 over for en stigende privatbilisme.
Isoleret set har minimetroen selvfølgelig  

 nogle fordele, men på minussiden tæller prisen, kravet om helt selvstændigt  

 trace og den manglende integration med andre systemer.
Enhedslisten foreslår, at Folketinget pålægger regeringen at fremsætte et  

 lovforslag, som sikrer, at det letbanesystem, som etableres i tilknytning til  

 Ørestadsloven, som minimum består af et letbanesystem, der kan integreres med  

 det af HT planlagte system i København.
Endvidere bør letbanen overvejende  

 køre i gadeniveau med stationer her for at give en let og tryg adgang til  

 letbanen.
Ad 2 Der har fra starten af minimetro-projektet været rejst især lokal kritik  

 af den valgte linjeføring, som selvfølgelig er foretaget på grundlag af  

 Ørestadslovens bestemmelser herom. Ørestadsselskabet har ved enhver  

 diskussion om linjeføringen henvist til lovens bestemmelser, som selskabet jo  

 ikke kan tilsidesætte.
Uanset at projektet overordnet handler om at skabe grundlag for opbygning  

 af et nyt byområde i København, er det i lige så høj grad et kollektiv  

 trafikprojekt rettet mod den amagerkanske befolkning.
Bortset fra betjeningen  

 af den nordlige del af Amager har den almindelige amagerkaner imidlertid haft  

 svært ved at se fordelen ved linjeføringer ned langs yderkanterne af de  

 beboede områder.
Behovet er tværtimod koncentreret om den centrale del af  

 øen, dvs. i tilknytning til Amagerbrogade.
Hertil kommer, at hovedparten af  

 de lokale partiforeninger og Sundby Lokalråd entydigt har peget på behovet  

 for en trafiksanering af Amagerbrogade.
En sanering, hvor bl.a. et  

 letbanesystem i gadeplan kan indgå.
 Enhedslisten opfordrer derfor Folketinget til at tage den i Ørestadsloven  

 fastlagte linjeføring op til overvejelse, idet der ved en ændring fra en  

 minimetro til et moderne sporvejssystem kan fås ca. den dobbelte strækning  

 for det halve beløb, hvis der tages udgangspunkt i HT's budget for et  

 letbanesystem i København.
 Der er i bilaget anvist et forslag til en sådan alternativ linjeføring,  

 som i langt højere grad end minimetroen vil betjene de eksisterende største  

 boligområder og arbejdspladsområder på Amager.
 Ørestadslovens 2. fase, der vedrører strækningen fra Nørreport til  

 Vanløse, foreslås overdraget til DSB, idet det på denne strækning primært  

 drejer sig om at forlænge den nuværende S-togslinje fra Vanløse til  

 Frederiksberg videre til Nørreport.
Ad 3 Ørestadslovens sammenkobling af salg af erhvervsarealer og finansiering af  

 nye kollektive trafiktiltag var en stor misforståelse, som formentlig vil  

 medføre, at regningen alligevel ender hos skatteyderne særlig i København.
Enhedslisten har intet imod, at en eventuel indtægt fra salg af  

 erhvervsarealer tilfalder den kollektive trafik, men større investeringer i  

 kollektiv trafik bør som hidtil være en statsopgave.
I hele debatten under  

 vedtagelsen af Ørestadsloven blev det forudsat, at grundsalget gik i gang i  

 1996. For hver dag der går fra januar 1996 uden salg af arealer, sker der  

 derfor en stadig større gældsophobning, som ikke kan afskrives.
Så sent som i  

 1995 fik Folketinget i forbindelse med behandlingen af Enhedslistens forslag  

 til lov om ændring af lov om Ørestaden m.v. (lovforslag nr.
L 166,  

 folketingsåret 1994-95) via en række svar bekræftet, at budgettet for hele  

 projektet forudsatte et salg på 75.000 m2 a kr. 2.000 fra og med 1996. Dette  

 sker ikke, og hele grundlaget for Ørestadsloven er derfor skredet, hvorfor  

 forligspartierne bag loven - Socialdemokratiet, Venstre og Det Konservative  

 Folkeparti - efter Enhedslistens vurdering ikke længere kan være forpligtet  

 af forliget.
 Enhedslisten opfordrer derfor Folketinget til at revurdere hele den  

 økonomiske struktur for den kollektive trafikdel af Ørestadsloven og til at  

 anmode regeringen om at etablere et letbanesystem uafhængigt af salget af  

 grunde i Ørestaden, men dog således, at eventuelle indtægter herfra medgår  

 til finansieringen af letbanen.
 Med udgangspunkt i HT's plan for letbanesystem i København foreslås  

 endvidere, at der fastlægges et maksimum for investeringen i letbanesystemet  

 på 2,6 milliarder kroner, svarende til det halve af prisen for den nu  

 planlagte minimetro.
