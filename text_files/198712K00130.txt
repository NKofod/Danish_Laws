Nr LSF 130 Forslag til Lov om ændring af lov om beskatning til kommunerne af faste  

 ejendomme (Nedsættelse af den amtskommunale grundskyld af landbrugs- og  

 lignende ejendomme) Fremsat af indenrigsministeren (Thor Pedersen) den 10. december 1987 § 1 I lov om beskatning til kommunerne af faste ejendomme, jf.
lovbekendtgørelse nr. 595 af 5. september 1986, som senest ændret ved lov nr. 270 af 13. maj 1987, affattes § 5 således:
»§ 5. Uanset § 2 i lov om udskrivning af skat til amtskommunen udskrives amtskommunal grundskyld for skatteårene 1987-1990 med 10 promille af den afgiftspligtige grundværdi, jf. dog stk. 2.
Stk. 2. Fra og med skatteåret 1989 svares der amtskommunal grundskyld med 6 promille af ejendomme, som på tidspunktet for den vurdering, der lægges til grund ved skatteberegningen, må anses for benyttet til landbrug, gartneri, planteskole eller frugtplantage, jf. § 33, stk. 1, i vurderingsloven.
Stk. 3. Statskassen yder fra og med skatteåret 1989 hver amtskommune et særligt tilskud, der svarer til 4 promille af den samlede afgiftspligtige grundværdi i amtskommunen af de ejendomme, der er nævnt i stk. 2.
Stk. 4. Kommunerne indbetaler til statskassen en del af den amtskommunale grundskyld, der opkræves af de ejendomme, der er nævnt i stk. 2. Beløbet udgør fra og med skatteåret 1988 6 promille af de pågældende ejendommes afgiftspligtige grundværdier bortset fra de afgiftspligtige grundværdier, der er fastsat for stuehuse med tilhørende grund og have.
Beløbet indbetales af vedkommende kommune med halvdelen senest henholdsvis den 10.
april og den 10. oktober.
Ved senere indbetaling svarer kommunen morarente med 1 pct. månedlig pr. påbegyndt måned fra betalingsfristen at regne.
Stk. 5. Statskassen yder fra og med skatteåret 1988 hver amtskommune et særligt tilskud, der svarer til 1,7 promille af de samlede grundværdier i amtskommunen, hvoraf beløb efter stk. 4 beregnes.
Stk. 6. Landbrugsministeren fastsætter de nærmere regler om afregning af beløb til statskassen og om udbetaling af særlige tilskud til amtskommunerne.«.
§ 2 Loven træder i kraft dagen efter offentliggørelsen i Lovtidende.
Bemærkninger til lovforslaget Lovforslaget må ses som et led i regeringens samlede plan for ydelse af kompensation til landbruget for merudgifter i forbindelse med vandmiljøplanen.
Formålet med lovforslaget er at nedsætte den amtskommunale grundskyld, der er pålagt landbrug og gartneri.
Den amtskommunale grundskyld for disse ejendomme foreslås permanent nedsat til 6 promille med virkning fra og med skatteåret 1989. Den almindelige amtskommunale grundskyldspromille er for skatteårene 1987-1990 fastsat til 10.
Som et yderligere led i kompensationsplanen foreslås det, at bidraget til landbrugets promillefonde fra og med skatteåret 1988 forhøjes fra de nugældende 4,3 promille til 6 promille.
Det provenutab, ændringerne medfører for amtskommunerne set i forhold til de gældende regler, foreslås kompenseret over statskassen (Landbrugsministeriet).
Grundskylden nedsættes som et led i en bredere og mere omfattende kompensation af landbruget for de øgede miljøkrav i henhold til vandmiljøplanen.
Landbrugets merudgifter som følge af vandmiljøplanens skærpede krav til gødningsopbevaringsanlæg på de enkelte bedrifter, rensning af spildevand fra forædlingsvirksomhederne samt kravet om grønne marker udgør ialt godt 600 mio. kr. årlig, når planen er fuldt gennemført.
Heraf påhviler ca. 420 mio. kr. husdyrbruget, idet forædlingsvirksomhedernes meromkostninger til spildevandsrensning antages at blive tilbagevæltet på husdyrproducenterne.
Planteproducenterne får meromkostninger på ca. 190 mio. kr. som følge af kravet om grønne marker.
Det skal understreges, at disse tal er behæftet med stor usikkerhed.
Samtidig forventes de samlede indkomster for selvstændig erhvervsvirksomhed i landbruget at falde knapt 30 pct. fra 1986-1987 til ca. 6,3 mia. kr. i 1987-1988.
I denne situation lægger forslaget op til, at landbrugets generelle omkostninger reduceres ved at nedsætte de amtskommunale ejendomsskatter.
Provenuet af den amtskommunale grundskyld af landbrugsejendomme forventes i 1988 af udgøre ca. 440 mio. kr.
En nedsættelse fra 1989 fra 10 promille til 6 promille vil give ca. 175 mio. kr.
årligt til planteproducenterne.
Af provenuet fra den amtskommunale grundskyld indgår 4,3 promille svarende til ca. 190 mio. kr. i landbrugets promillefonde.
Midlerne anvendes efter landbrugsministerens godkendelse til at nedsætte landbrugets produktionsafgifter, som betales af de enkelte landmænd.
Produktionsafgifterne anvendes efter landbrugsministerens godkendelse bl.a. til forskning og afsætningsfremmende foranstaltninger.
Det foreslås, at promillemidlerne fra og med 1988 øges fra 4,3 til 6 promille med henblik på at nedsætte de produktionsafgifter, som betales af husdyrproducenterne.
Den foreslåede forhøjelse af den promille, bidraget beregnes med, vil indebære et merprovenu for promillefondene på ca. 75 mio. kr. i 1988. Det bemærkes, at promillefondene med den udformning, lovforslaget har, vil få permanent karakter.
De gældende regler omfatter kun perioden til og med skatteåret 1990, idet reglerne om promillefondene indgår som led i den særlige regel om fastsættelse af den amtskommunale grundskyldspromille til 10 for skatteårene 1987-1990, jf. § 5, stk. 1, i lov om beskatning til kommunerne af faste ejendomme.
Samlet vurderet vil lovforslaget således medføre, at planteproducenternes økonomi forbedres med ca. 175 mio. kr. fra 1989, omtrent svarende til merudgifterne vedr. efterafgrøder m.v.
(»grønne marker«), mens husdyrproducenternes økonomi herved forbedres med ca. 75 mio. kr.
Regeringen vil ved ændringsforslag til finanslovforslaget for 1988 fremsætte forslag om gradvis nedsættelse af de veterinære kontroludgifter på slagterierne for herigennem yderligere at kompensere husdyrbruget som supplement til den allerede eksisterende miljøstøtte vedrørende investeringer i gødningsopbevaringsanlæg.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om beskatning til kommunerne af faste ejendomme, jf.
lovbekendtgørelse nr. 595 af 5. september 1986, som senest ændret ved lov nr. 270 af 13. maj 1987, affattes § 5 således:
»§ 5. Uanset § 2 i lov om udskrivning af skat til amtskommunen udskrives amtskommunal grundskyld for skatteårene 1987-1990 med 10 promille af den afgiftspligtige grundværdi, jf. dog stk. 2.
Stk. 2. Fra og med skatteåret 1989 svares der amtskommunal grundskyld med 6 promille af ejendomme, som på tidspunktet for den vurdering, der lægges til grund ved skatteberegningen, må anses for benyttet til landbrug, gartneri, planteskole eller frugtplantage, jf. § 33, stk. 1, i vurderingsloven.
Stk. 3. Statskassen yder fra og med skatteåret 1989 hver amtskommune et særligt tilskud, der svarer til 4 promille af den samlede afgiftspligtige grundværdi i amtskommunen af de ejendomme, der er nævnt i stk. 2.
Stk. 4. Kommunerne indbetaler til statskassen en del af den amtskommunale grundskyld, der opkræves af de ejendomme, der er nævnt i stk. 2. Beløbet udgør fra og med skatteåret 1988 6 promille af de pågældende ejendommes afgiftspligtige grundværdier bortset fra de afgiftspligtige grundværdier, der er fastsat for stuehuse med tilhørende grund og have.
Beløbet indbetales af vedkommende kommune med halvdelen senest henholdsvis den 10.
april og den 10. oktober.
Ved senere indbetaling svarer kommunen morarente med 1 pct. månedlig pr. påbegyndt måned fra betalingsfristen at regne.
Stk. 5. Statskassen yder fra og med skatteåret 1988 hver amtskommune et særligt tilskud, der svarer til 1,7 promille af de samlede grundværdier i amtskommunen, hvoraf beløb efter stk. 4 beregnes.
Stk. 6. Landbrugsministeren fastsætter de nærmere regler om afregning af beløb til statskassen og om udbetaling af særlige tilskud til amtskommunerne.«.
§ 5. Uanset § 2 i lov om udskrivning af skat til amtskommunen udskrives amtskommunal grundskyld for skatteårene 1987-1990 med 10 promille af den afgiftspligtige grundværdi.
Stk. 2. Kommunerne indbetaler til statskassen en del af den amtskommunale grundskyld, der opkræves af ejendomme, som på tidspunktet for den vurdering, der lægges til grund ved skatteberegningen, må anses for benyttet til landbrug, gartneri, planteskole eller frugtplantage, jfr. § 33, stk. 1, i vurderingsloven.
Beløbet udgør 4,3 promille af de pågældende ejendommes afgiftspligtige grundværdier bortset fra de afgiftspligtige grundværdier, der er fastsat for stuehuse med tilhørende grund og have.
Beløbet indbetales af vedkommende kommune med halvdelen senest henholdsvis den 10. april og den 10 oktober.
Ved senere indbetaling svarer kommunen morarente med 1 pct. månedlig pr. påbegyndt måned fra betalingsfristen at regne.
Stk. 3. Landbrugsministeren fastsætter de nærmere regler om beløbenes afregning til statskassen.
