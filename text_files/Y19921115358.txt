 Danske adoptivbørns muligheder for at få oplysninger om deres  

 biologiske slægt.
 Adoptionslovgivningen regulerer ikke spørgsmålet om adopteredes adgang til  

 oplysninger om deres biologiske slægt.
Civilretsdirektoratet, som er myndighed på adoptionsområdet, modtager  

 imidlertid en del henvendelser fra bortadopterede personer, der søger  

 oplysninger om deres biologiske slægt.
Civilretsdirektoratet følger som  

 udgangspunkt den praksis at meddele de oplysninger, der fremgår af en  

 fuldstændig udskrift af ministerialbogen, samt forældres fødselsdata og sidst  

 kendte adresse på adoptionstidspunktet.
Ifølge Kirkeministeriets cirkulære af  

 14. august 1987 kan enhver rekvirere attester og udskrifter af  

 ministerialbogen vedrørende sig selv.
Det vil altid fremgå af ministerialbogen, om og hvornår man er adopteret,  

 og det er således muligt for enhver at få afklaret sin eventuelle tvivl om  

 dette spørgsmål.
Det vil endvidere altid fremgå af ministerialbogen, hvorvidt  

 man er født uden for ægteskab og som hovedregel også, hvorvidt faderskabet er  

 fastslået.
Såfremt den pågældende er født uden for ægteskab før 1. januar 1938,  

 meddeler Civilretsdirektoratet desuden oplysninger om faderen, såfremt der er  

 sket kuldlysning eller legitimation, uanset at faderen eventuelt ikke er  

 optaget i ministerialbogen.
Såfremt en bestemt mand har erklæret at være  

 fader og har afgivet erklæring i adoptionssagen om barnet, vil han ligeledes  

 blive oplyst.
 Det tilføjes, at såfremt moderen var hemmeligfødende, kan  

 Civilretsdirektoratet ikke bryde hendes anonymitet, men barnet vil kunne få  

 oplyst moderens navn ved at rette henvendelse til Rigshospitalet.
Er den pågældende født uden for ægteskab mellem 1938 og 1961, oplyses  

 faderens identitet, såfremt faderskabet er fastslået.
Identiteten på en  

 person, der alene er kendt bidragspligtig eller på anden måde er inddraget i  

 sagen, oplyses ikke.
Moderens identitet vil altid blive oplyst, hvad enten  

 barnet er født i eller uden for ægteskab.
 Civilretsdirektoratet meddeler i øvrigt ikke oplysninger om den biologiske  

 slægt, medmindre der foreligger udtrykkeligt samtykke, eller der kan gives  

 aktindsigt, uden de særlige tavshedspligtsregler tilsidesættes, f.eks. på  

 grund af adoptionssagens alder.
 Adoptioner i Danmark er anonyme, men henvendelser fra biologiske  

 slægtninge vil kunne sendes til direktoratet med henblik på videreformidling  

 til adoptanterne eller adoptivbarnet, hvis disse senere henvender sig for at  

 få oplysninger om den biologiske slægt.
Det kan i den forbindelse oplyses, at Civilretsdirektoratet orienterer  

 adoptanterne om henvendelser fra biologiske søskende, således at adoptanterne  

 kan tage stilling til, om en sådan kontakt er ønskelig.
Såfremt begge  

 adoptanterne er døde, rettes henvendelsen i sådanne tilfælde til  

 adoptivbarnet selv.
