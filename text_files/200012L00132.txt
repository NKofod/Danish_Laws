Fremsat den 13. december 2000 af  

 justitsministeren (Frank Jensen) Forslag til lov om ændring af lov om renter ved  

 forsinket betaling mv.
(loft over rykkergebyrer mv. i forbrugerforhold) § 1 I lov om renter ved forsinket betaling mv., jf. lovbekendtgørelse  

 nr. 583 af 1. september 1986 som ændret ved § 4 i lov nr. 1098 af  

 21. december 1994, foretages følgende ændringer:
 1. I § 1 indsættes efter stk. 1 som nyt  

 stykke:
 »Stk. 2. § 9 a gælder for gebyrer vedrørende  

 fordringer på formuerettens område.«.
 2. I § 1, stk. 2, der bliver stk. 3,  

 indsættes efter »§ 7«: »og § 9 a«.
 3. Efter § 9 indsættes:
»§ 9 a.
For rykkerskrivelser vedrørende  

 fordringer i henhold til en aftale som nævnt i § 7, stk. 1,  

 kan den erhvervsdrivende kræve et gebyr, jf. stk. 2, såfremt  

 skrivelsen er fremsendt med rimelig grund (rykkergebyr). Den erhvervsdrivende  

 kan endvidere kræve et gebyr, jf. stk. 3, for at anmode en anden  

 om at inddrive fordringen på den erhvervsdrivendes vegne, såfremt  

 dette er sket med rimelig grund (inkassogebyr).
Stk. 2. Der kan kræves et rykkergebyr på  

 højst 100 kr. inkl. moms for hver rykkerskrivelse, dog højst  

 for 3 skrivelser vedrørende samme ydelse.
Har skyldneren inden for en  

 sammenhængende periode til stadighed været i restance  

 vedrørende samme skyldforhold, kan der uanset 1. pkt. højst  

 kræves rykkergebyr for 3 skrivelser vedrørende restancerne i den  

 pågældende periode.
Der kan kun kræves gebyr for  

 rykkerskrivelser, som er sendt med mindst 10 dages mellemrum.
 Stk. 3. Der kan kræves et inkassogebyr på  

 højst 100 kr. inkl. moms.
Stk. 4. Reglerne i stk. 1-3 kan ikke fraviges til skade  

 for skyldneren ved aftale eller ved handelsbrug eller anden  

 sædvane.« § 2 Stk. 1. Loven træder i kraft den 1. juli 2001.
 Stk. 2. Loven gælder for rykkergebyrer vedrørende  

 rykkerskrivelser, der sendes efter lovens ikrafttræden, og for  

 inkassogebyrer, hvor det pågældende gebyrkrav opstår efter  

 lovens ikrafttræden.
§ 3 Loven gælder ikke for Færøerne og Grønland, men  

 kan ved kongelig anordning sættes i kraft for disse landsdele med de  

 afvigelser, som de særlige færøske og grønlandske  

 forhold tilsiger.
Bemærkninger til lovforslaget Almindelige bemærkninger 1. Indledning Lovforslaget har til formål at fastsætte et  

 generelt loft over rykkergebyrer mv. i forbrugerforhold.
De foreslåede  

 regler tilsigter navnlig at skabe en klarere retsstilling på dette  

 område.
Opfylder en forbruger ikke sine forpligtelser til tiden,  

 kan den erhvervsdrivende efter de foreslåede regler kræve  

 rykkergebyr for højst 3 rykkerskrivelser, som skal være sendt  

 med mindst 10 dages mellemrum.
Gebyret må være 100 kr. pr.  

 skrivelse.
Lovforslaget indebærer således, at en forbruger, som  

 ikke betaler sin gæld til en erhvervsdrivende til tiden, højst  

 kan pålægges at betale i alt 300 kr. i rykkergebyrer i den  

 anledning.
 Overlader den erhvervsdrivende inddrivelsen af fordringen  

 til en advokat eller et inkassobureau mv., kan der efter lovforslaget  

 kræves et særskilt administrationsgebyr (inkassogebyr) herfor  

 på 100 kr.
2. Baggrunden for lovforslaget 2.1. Erhvervsdrivendes opkrævning af gebyrer for  

 fremsendelse af rykkerskrivelser til forbrugere er i dag ikke særskilt  

 lovreguleret, men omfattes af en række generelle forbrugerbeskyttende  

 regler i bl.a. aftaleloven og markedsføringsloven.
 Renteloven indeholder regler om, hvor meget en forbruger  

 kan afkræves i morarente ved for sen betaling, men regulerer ikke  

 kreditors adgang til at forlange et rykkergebyr mv., hvis størrelse er  

 uafhængig af forsinkelsens længde.
Skønt den gældende lovgivning ikke indeholder  

 regler, som direkte regulerer rykkergebyrers og inkassogebyrers  

 størrelse på formuerettens område, vil et sådant  

 gebyr ikke altid være berettiget.
Der kan kun kræves rykkergebyr  

 eller inkassogebyr, hvis der er den fornødne hjemmel hertil, f.eks. i  

 parternes aftale eller i almindelige erstatningsregler.
Et aftalevilkår  

 om betaling af et rykkergebyr eller inkassogebyr, som er urimeligt  

 højt, kan ændres eller tilsidesættes helt eller delvis  

 efter reglerne i aftalelovens § 36 og § 38 c samt  

 kreditaftalelovens § 22.
2.2. Det er sædvanligt, at kreditaftaler,  

 lejeaftaler m.v. mellem erhvervsdrivende og forbrugere indeholder  

 bestemmelser om, at den erhvervsdrivende har ret til at kræve gebyr for  

 fremsendelse af rykkerbreve m.v. ved for sen betaling.
Det gælder  

 f.eks. for en række i praksis hyppigt forekommende aftaler om lån  

 i pengeinstitutter, realkreditinstitutter m.v., aftaler om køb  

 på kredit eller leje af forbrugsgoder m.v.
Ofte er der også  

 bestemmelser om, at der i givet fald skal betales et særskilt  

 inkassogebyr for oversendelse af sagen til advokat eller inkassobureau  

 mv.
Forbrugerombudsmanden anmodede i 1998 en række  

 brancheorganisationer (Håndværksrådet, Dansk Detail  

 Kreditråd, Forsikring & Pension, Realkreditrådet,  

 Finansrådet, Oliebranchens Fællesrepræsentation, Danske  

 Finansieringsselskabers Forening samt Dansk Handel & Service) om at  

 oplyse om deres medlemsvirksomheders praksis, når forbrugere betaler  

 for sent.
Svarene viste, at der var stor forskel i de erhvervsdrivendes  

 praksis, både for så vidt angår rykkergebyrernes  

 størrelse og antallet af rykkerbreve.
Rykkergebyrerne varierede fra 10  

 kr. til 400 kr., og gebyret blev i nogle tilfælde forhøjet for  

 hvert rykkerbrev, f.eks. således, at der blev krævet 50 kr. for  

 det første rykkerbrev, 100 kr. for det andet osv.
2.3. Spørgsmålet om rykkergebyrers  

 størrelse har i de senere år givet anledning til en del sager  

 ved domstole og klagenævn.
Resultatet er i nogle tilfælde blevet,  

 at et aftalt rykkergebyr er blevet nedsat, fordi det ikke har stået i  

 rimeligt forhold til kreditors udgifter til rykkerproceduren.
I en sag fra 1999 nedsatte Forbrugerklagenævnet et  

 rykkergebyr til 50 kr. pr. rykkerskrivelse under henvisning til, at kreditors  

 udgifter i den konkrete sag i hvert fald ikke havde oversteget dette  

 beløb (sag nr. 1997-4012/7-385). Nævnet fandt endvidere ikke, at  

 den erhvervsdrivende havde haft føje til at fremsende mere end 3  

 rykkerskrivelser, og kreditor fandtes således alene at have været  

 berettiget til at kræve 3 gange 50 kr. i rykkergebyr.
I en anden sag  

 fra 1999 fandt Forbrugerklagenævnet på baggrund af oplysninger om  

 kreditors udgifter til rykkerproceduren ikke grundlag for at  

 tilsidesætte et gebyr på 65 kr. pr. rykkerskrivelse (sag nr.  

 1998-571/7-54).
 Pengeinstitutankenævnet har i to sager fra 1999  

 bl.a. nedsat et rykkergebyr til 100 kr. pr. rykkerskrivelse (sager nr. 980453  

 og 980370). De indklagede virksomheder har meddelt, at man ikke vil  

 følge nævnets afgørelse.
 Ved en kendelse af 13. september 2000 fandt Vestre  

 Landsret ikke tilstrækkeligt grundlag for at nedsætte et aftalt  

 rykkergebyr på 135 kr. for første rykker og 225 kr. for anden  

 rykker.
2.4. Forbrugerombudsmanden udarbejdede i 1999 et  

 udkast til vejledning om principperne for erhvervsdrivendes rykkerprocedurer  

 over for forbrugere.
Udkastet gik i hovedtræk ud på, at et  

 rykkergebyr ikke bør overstige de meromkostninger, som er direkte  

 forbundet med at gennemføre den konkrete rykkerprocedure, dvs.  

 udgifter til arbejdstid, papir, kuverter og porto mv., at den  

 erhvervsdrivende kun kan kræve mere end 50 kr. pr. rykkerbrev, hvis det  

 er klart, at udgifterne har oversteget dette beløb, at der for  

 samme restance maksimalt kan opkræves gebyr for 3 rykkerbreve, som  

 endvidere skal sendes med mindst 14 dages mellemrum, og at et  

 inkassogebyr på samme måde ikke bør overstige den  

 erhvervsdrivendes meromkostninger ved at sende sagen til inkasso.  

 Forbrugerombudsmandens udkast til vejledning er nærmere omtalt i  

 Forbrugerstyrelsen: Juridisk Årbog 1999, side 49 f.
 Udkastet blev forelagt berørte  

 brancheorganisationer mv., og på baggrund af drøftelser med  

 organisationerne besluttede Forbrugerombudsmanden at undlade at udsende  

 vejledningen, idet den ikke kunne forventes at blive fulgt af de  

 erhvervsdrivende.
Forbrugerombudsmanden har herefter i en henvendelse til  

 Justitsministeriet opfordret til, at der ved lovgivning indføres et  

 rimeligt loft over erhvervsdrivendes rykkergebyr i forbrugerforhold.  

 Forbrugerombudsmanden har over for Justitsministeriet bl.a. oplyst, at han  

 modtager mange henvendelser fra forbrugere om rykkerbreve og rykkergebyrer,  

 at rykkergebyrerne efter hans opfattelse i mange tilfælde klart  

 overstiger, hvad der er rimeligt, og at det er hans indtryk, at dette er et  

 stadigt stigende problem i praksis.
Det er med den foreliggende  

 klagenævns- og domstolspraksis usikkert, hvor høje rykkergebyrer  

 der kan kræves i hvert enkelt tilfælde, fordi afgørelserne  

 træffes på grundlag af en konkret vurdering af den enkelte  

 erhvervsdrivendes forhold.
Forbrugerne vælger formentlig derfor i mange  

 tilfælde at betale det gebyr, der forlanges, for at undgå  

 yderligere problemer.
Usikkerheden om, hvilket beløb der kan  

 kræves, gør det også vanskeligt for Forbrugerstyrelsen at  

 rådgive forbrugerne i de sager, man får forelagt.
3. Lovforslagets udformning 3.1. Skønt de generelle aftaleretlige og  

 erstatningsretlige regler som nævnt ovenfor under pkt. 2 sætter  

 visse grænser for rykkergebyrers og inkassogebyrers størrelse,  

 er det i praksis vanskeligt for forbrugerne at vurdere, om et konkret gebyr  

 er for højt, idet forbrugeren normalt ikke umiddelbart har mulighed  

 for at bedømme kreditors faktiske udgifter ved rykkerproceduren.
Det  

 er ikke fuldt afklaret i klagenævns- og domstolspraksis, hvilke  

 udgifter de erhvervsdrivende kan medregne, men det må på baggrund  

 af Forbrugerombudsmandens oplysninger anses for sandsynligt, at forbrugerne  

 ikke sjældent betaler gebyrer, som ville blive nedsat, hvis sagen blev  

 forelagt for klagenævn eller domstole.
Problemet er således, at det i vidt omfang beror  

 på den enkelte kreditors interne forhold, hvor meget der kan  

 kræves i gebyr, hvad enten gebyrets størrelse er fastsat i  

 parternes aftale eller ikke.
Det betyder, at forbrugerne som regel ikke har  

 reel mulighed for at vurdere berettigelsen af det gebyr, den erhvervsdrivende  

 forlanger.
Justitsministeriet er på den anførte baggrund  

 enig med Forbrugerombudsmanden i, at der vil være fordele ved i loven  

 at fastsætte nogle ufravigelige beløbsgrænser i  

 forbrugerforhold.
Navnlig vil en sådan klar retsstilling medvirke til  

 at øge gennemsigtigheden, og både forbrugere og erhvervsdrivende  

 vil umiddelbart kunne konstatere, om et rykkergebyr eller inkassogebyr er for  

 højt.
En klar regel herom vil også kunne mindske antallet af  

 tvister om rykkergebyrer mv. ved klagenævn og domstole.
For at opnå den ønskede klare retstilstand,  

 bør der fastsættes et ufravigeligt loft, som gælder  

 generelt, uanset at loftet derved i nogle tilfælde vil ramme for  

 højt og i andre tilfælde for lavt i forhold til de enkelte  

 erhvervsdrivendes faktiske udgifter.
Efter Justitsministeriets opfattelse  

 bør beløbsgrænsen imidlertid fastsættes  

 således, at gebyret kan antages at ramme et rimeligt niveau i forhold  

 til de merudgifter, der i almindelighed er direkte forbundet med  

 administrationen af de rykkerprocedurer mv., som de erhvervsdrivende selv  

 står for.
Gebyrloftet bør således  

 skønsmæssigt svare til de rimelige omkostninger, der  

 gennemsnitligt vil være forbundet med en intern rykkerprocedure.
 Efter Justitsministeriets opfattelse er der også  

 behov for klare regler om, hvor mange gange der må sendes en  

 gebyrbelagt rykkerskrivelse vedrørende samme fordring.  

 Justitsministeriet finder, at den erhvervsdrivende i almindelighed allerede  

 efter få forgæves rykkere bør tage stilling til, om der i  

 stedet skal søges indgået en aftale om henstand, eller om sagen  

 skal indbringes for retten med henblik på tvangsmæssig  

 inddrivelse.
 3.2. Det foreslås, at regler om rykkergebyrer  

 mv. indsættes i renteloven, som indeholder regler om morarente,  

 løbende provision og lignende ydelser, hvis størrelse  

 afhænger af, hvor lang tid der går fra den sidste rettidige  

 betalingsdag, og til betaling sker.
Det foreslås endvidere, at de nye regler skal  

 gælde for rykker- og inkassogebyrer vedrørende fordringer  

 på formuerettens område.
Uden for formuerettens område  

 falder navnlig den offentlige ret, strafferet, personret, familieret og  

 arveret.
Det betyder i praksis navnlig, at lovforslaget ikke vedrører  

 offentlige myndigheders opkrævning af rykkergebyrer i forbindelse med  

 inddrivelse af krav af offentligretlig karakter.
Der findes flere bestemmelser i lovgivningen om, at  

 offentlige myndigheder kan kræve gebyr for udsendelse af rykkerbreve.  

 De gældende lovregler på det offentligretlige område  

 afviger i nogen grad fra, hvad der gælder for formueretlige krav, idet  

 offentlige myndigheder i en række tilfælde kan kræve et  

 højere rykkergebyr.
Baggrunden for, at der er forskel på  

 erhvervsdrivendes og offentlige myndigheders muligheder for at kræve  

 rykkergebyr, er bl.a., at det offentlige ved udførelsen af  

 forvaltningsopgaver mv.   f.eks. ved ydelse af tilskud   normalt ikke selv  

 kan »vælge« sine skyldnere, og i modsætning til private  

 kreditorer har offentlige myndigheder ofte heller ikke mulighed for at  

 afbryde forholdet til den pågældende skyldner.
3.3. Lovforslaget regulerer størrelsen mv.  

 af rykkergebyrer og inkassogebyrer, men ikke spørgsmålet om den  

 erhvervsdrivendes mulighed for at få erstatning for salærudgifter  

 mv., hvis sagen er blevet oversendt til tredjemand (inkassobureau mv. eller  

 advokat) med henblik på inddrivelse på den erhvervsdrivendes  

 vegne.
Ifølge et EU-direktiv fra 2000 om bekæmpelse af forsinket  

 betaling i handelstransaktioner (direktiv 2000/35), skal det imidlertid ved  

 handelsaftaler mv. sikres, at kreditor kan få erstatning for rimelige  

 inddrivelsesudgifter, hvis modparten ikke betaler rettidigt.
I forbindelse  

 med gennemførelsen af dette direktiv vil Justitsministeriet overveje  

 behovet for generelle lovregler, der også gælder i  

 forbrugerforhold, om adgangen til at kræve betaling for rimelige  

 salærudgifter mv. til tredjemand i forbindelse med udenretlig  

 inddrivelse.
Direktivet skal være gennemført i medlemsstaterne  

 inden den 8. august 2002.
 3.4. Lovforslaget er på den anførte  

 baggrund og i lyset af den foreliggende klagenævns- og domstolspraksis  

 udformet således, at der i renteloven fastsættes et loft over  

 rykkergebyrer på 100 kr. pr. rykkerskrivelse samt et loft over  

 inkassogebyrer på 100 kr., således at kreditor får ret til  

 at kræve disse beløb, uanset om beløbet i det konkrete  

 tilfælde svarer til kreditors faktiske udgifter, og uanset om gebyret  

 har hjemmel i parternes aftale.
 Der er som nævnt tale om et loft over rykkergebyrers  

 størrelse, og der er således ikke noget til hinder for, at  

 kreditor kan vælge at kræve et mindre beløb end 100 kr.  

 Omvendt gives der med lovforslaget hjemmel til at kræve et gebyr  

 på 100 kr. i alle tilfælde, uanset hvilke konkrete omkostninger  

 kreditor har haft.
Skyldes det blot en forglemmelse eller lignende, at  

 skyldneren ikke har betalt til tiden, vil det som regel være nok at  

 rykke én gang.
Er det nødvendigt med flere rykkere, vil det  

 ofte skyldes, at forbrugeren ikke kan betale.
Ved fremsendelse af flere  

 rykkerbreve kan kreditor bl.a. advare skyldneren om omkostningerne, hvis der  

 iværksættes retslig inkasso.
Har forbrugeren efter fremsendelse  

 af flere rykkerbreve stadig ikke betalt, tjener det imidlertid normalt ikke  

 noget rimeligt formål, at den erhvervsdrivende blot bliver ved med at  

 sende rykkerskrivelser.
I stedet bør der enten søges  

 indgået en aftale om henstand og afdragsvis afvikling af gælden  

 eller skrides til sagsanlæg eller tvangsmæssig inddrivelse gennem  

 fogedretten, hvis betingelserne herfor er opfyldt.
Det foreslås på denne baggrund at supplere  

 bestemmelsen om et loft over rykkergebyrets størrelse for så  

 vidt angår den enkelte rykkerskrivelse med regler om, hvor mange  

 rykkere den erhvervsdrivende kan kræve betaling for.
Det  

 foreslås, at den erhvervsdrivende skal kunne kræve gebyr for op  

 til 3 rykkerskrivelser, således at det samlede rykkergebyr højst  

 kan blive på 300 kr.
Hertil kommer eventuelt et inkassogebyr på  

 100 kr., hvis sagen overdrages til advokat eller inkassobureau mv.
Skyldneren bør endvidere sikres en rimelig frist  

 til at reagere på en rykkerskrivelse.
Det foreslås derfor, at den  

 erhvervsdrivende kun kan kræve betaling for en ny rykkerskrivelse, hvis  

 der er gået mindst 10 dage fra afsendelsen af den første (eller  

 anden) rykkerskrivelse.
Efter lov om inkassovirksomhed, der regulerer  

 erhvervsmæssig inddrivelse af fordringer for andre, er det som  

 hovedregel i strid med god inkassoskik, såfremt inkassobureauer mv.  

 ikke i påkravsskrivelser giver skyldneren en frist på mindst 10  

 dage til at indfri fordringen, jf. lovens §§ 10 og 11.
 Det præciseres i lovforslaget, at der kun kan  

 kræves rykker- eller inkassogebyr, hvis der har været rimelig  

 grund til at sende en rykkerskrivelse, henholdsvis har været rimeligt  

 begrundet at overdrage sagen til advokat, inkassobureau mv.
 Der henvises i øvrigt til lovforslagets § 1,  

 nr. 3, (ny § 9 a i renteloven) og bemærkningerne hertil.
 4. Lovforslagets økonomiske og administrative konsekvenser  

 mv.
 4.1. Lovforslaget forventes ikke at have  

 økonomiske eller administrative konsekvenser for staten, kommuner  

 eller amtskommuner.
4.2. Fastsættelsen af et gebyrloft, der skal  

 gælde generelt, indebærer, at gebyret ikke i alle tilfælde  

 vil svare til den enkelte erhvervsdrivendes faktiske omkostninger ved  

 rykkerproceduren.
I nogle tilfælde vil gebyret således ikke fuldt  

 ud dække de faktiske udgifter, mens det i andre tilfælde vil  

 medføre en vis overkompensation.
 4.3. Med henblik på at vurdere lovforslagets  

 erhvervsøkonomiske og administrative konsekvenser har et  

 spørgeskema med en beskrivelse af et udkast til lovforslaget  

 været forelagt for Erhvervsministeriets Testpanel.
Testpanelet er repræsentativt sammensat og  

 består af 519 virksomheder.
Heraf har 370 returneret  

 spørgeskemaet.
87 af de 370 virksomheder forventer at blive berørt  

 af lovforslaget.
Yderligere 39 virksomheder forventer muligvis at blive  

 berørt.
Lovforslaget forventes således at kunne berøre i  

 alt 126 af de adspurgte virksomheder (svarende til ca. 59.000 eller ca. 34%  

 af alle landets virksomheder).
Ud af de 126 virksomheder forventer 20 (svarende til ca.  

 16% af de omfattede virksomheder) at få administrative byrder på  

 engangsbasis i forbindelse med omstillingen til de nye regler.
Det  

 gennemsnitlige forventede tidsforbrug er ca. 5 timer (men spredningen i  

 besvarelserne er dog stor   fra 30 minutter til 20 timer).
Ud af de 126 virksomheder svarer 18 (svarende til 14%), at  

 lovforslaget forventes at medføre løbende administrative  

 byrder.
Det gennemsnitlige forventede tidsforbrug for de 17 virksomheder, der  

 har angivet et forventet tidsforbrug, er 26 timer årligt (men  

 spredningen er stor og varierer mellem 1 time og 96 timer årligt).
Få af de 126 virksomheder (ikke i noget  

 tilfælde over 5 %) forventer, at de vil få administrative  

 lettelser som følge af lovforslaget, at de vil få brug for  

 ekstra ekstern rådgivning (advokat, revisor, bank, konsulenter m.fl.)  

 på engangsbasis som følge af lovforslaget, at de vil få  

 brug for løbende ekstern rådgivning som følge af  

 forslaget (i gennemsnit anslået til ca. 17.500 kr. årligt) og at  

 de vil få brug for ekstra anskaffelse af hjælpemidler på  

 engangsbasis som følge af lovforslaget.
På grund af de få  

 besvarelser herom, er svarene vedrørende disse spørgsmål  

 ikke opregnet til samfundsniveau.
 Ingen af virksomhederne forventer, at lovforslaget vil  

 betyde et større eller mindre behov for løbende anskaffelser af  

 hjælpemidler.
10 ud af de 126 virksomheder (svarende til 8%) oplyser, at  

 de vil få brug for ekstra uddannelse af administrativt personale  

 på engangsbasis som følge af lovforslaget. 9 af disse 10  

 virksomheder har angivet, hvor store omkostninger de forventer at få  

 til ekstra uddannelse af administrative medarbejdere, og gennemsnittet er ca.  

 3.300 kr.
På grund af de få besvarelser herom er der ikke  

 foretaget opregning til samfundsniveau.
3 ud af de 126 virksomheder (svarende til 2%) forventer,  

 at lovforslaget vil medføre et øget behov for løbende  

 uddannelse af virksomhedernes administrative medarbejdere.
De 3 virksomheder  

 angiver deres gennemsnitlige omkostninger til 9.000 kr. årligt.  

 På grund af de få besvarelser herom er der ikke foretaget  

 opregning til samfundsniveau. Én af de 126 virksomheder forventer, at  

 lovforslaget vil betyde et mindre behov for løbende uddannelse af  

 virksomhedens administrative medarbejdere.
 4.4. Lovforslaget har ingen  

 miljømæssige konsekvenser og indeholder ikke EU-retlige  

 aspekter.
Positive konsekvenser/ Mindre udgifter Negative konsekvenser/ Merudgifter Økonomiske konsekvenser for stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for Erhvervslivet Ingen af betydning, jf. ovenfor Ingen af betydning, jf. ovenfor Administrative konsekvenser for erhvervslivet Ingen Ingen af betydning, jf. ovenfor Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Ingen EU-retlige konsekvenser Lovforslaget er omfattet af  

 lovovervågning.
Lovovervågningen vil fokusere på, om  

 reglerne har ført til en klarere retsstilling, således at der  

 opstår færre retlige tvister på området.  

 Justitsministeriet vil i 2003 udarbejde en redegørelse herom til  

 Folketinget.
5. Høring Et udkast til dette lovforslag har været sendt i  

 høring hos følgende myndigheder og organisationer:  

 Præsidenterne for Vestre Landsret og for Østre Landsret,  

 Præsidenten for Københavns Byret, Præsidenten for  

 Sø- og Handelsretten, præsidenterne for retterne i Århus,  

 Odense, Aalborg, Præsidenten for retten i Roskilde, Den Danske  

 Dommerforening, Foreningen af dommerfuldmægtige i Danmark,  

 Advokatrådet, Akademikernes Centralorganisation,  

 Amtsrådsforeningen, Arbejderbevægelsens Erhvervsråd,  

 Butikshandelens Fællesråd, Brancheforeningen for  

 Forbrugerelektronik, Danmarks Nationalbank, Dansk Annoncørforening,  

 Dansk Arbejdsgiverforening, Dansk Automobilhandler Forening, Dansk Detail  

 Kreditråd, Dansk Ejendomsmæglerforening, Dansk Handel og Service,  

 Dansk Industri, Dansk Inkasso Brancheforening, Dansk  

 Markedsføringsforbund, Dansk Postordreforening, Dansk Organisation af  

 Detailhandelskæder, Danske Dagblades Forening, Danske  

 Finansieringsselskabers Forening, Den Danske Boghandlerforening, De  

 Samvirkende Købmandsforeninger i Danmark, Det Danske Handelskammer,  

 El-installatørernes Landsforening ELFO, Erhvervssammenslutningen G  

 1930, Finansrådet, Forbrugerombudsmanden, Forbrugerrådet,  

 Forenede Danske Motorejere, Formanden for Forbrugerklagenævnet,  

 Formanden for Pengeinstitutankenævnet, Formanden for  

 Realkreditankenævnet, Forsikring & Pension, Frederiksberg Kommune,  

 Fællesforeningen for Danmarks Brugsforeninger, HK-Landsklubben,  

 Håndværksrådet, Kommunernes Landsforening,  

 Københavns Kommune, Landsforeningen Loyal Handel, Landsorganisationen  

 i Danmark, Liberale Erhvervs Råd, Oliebranchens  

 Fællesrepræsentation, Politiforbundet i Danmark, Radiobranchen og  

 Realkreditrådet.
Bemærkninger til lovforslagets enkelte  

 bestemmelser Til § 1 Til nr. 1 og 2 Der er tale om konsekvensændringer, jf. den  

 foreslåede nye § 9 a i renteloven.
Til nr. 3 Der foreslås en ny bestemmelse i renteloven om  

 rykker- og inkassogebyrer.
I bestemmelsens stk. 1 fastlægges  

 anvendelsesområdet for de foreslåede regler.
Det foreslås,  

 at reglerne skal finde anvendelse på rykkerskrivelser, dvs. skrivelser,  

 som sendes til forbrugeren med påmindelse om at opfylde en indtruffet  

 forpligtelse i anledning af forbrugerens misligholdelse af parternes aftale.  

 Ved »skrivelser« forstås alle læsbare meddelelser, uanset om  

 disse fremsendes på traditionel vis ved et brev eller på anden  

 måde, f.eks. ved e-mail.
 Der vil ofte være tale om rykkere i anledning af, at  

 forbrugeren ikke har betalt en forfalden gæld til tiden, men de  

 foreslåede regler gælder også for andre rykkerskrivelser,  

 f.eks. skrivelser til en lejer med krav om tilbagelevering af en lejet  

 løsøregenstand, fordi lejeaftalen er udløbet eller er  

 blevet ophævet.
Skrivelser, som ikke sendes i anledning af en  

 indtrådt misligholdelse, f.eks. pengeinstitutters fremsendelse af  

 kontoudtog til kunder, er ikke omfattet.
Uden for anvendelsesområdet  

 falder således også påkravsskrivelser, der sendes,  

 før der er indtrådt misligholdelse - ofte for at fastslå  

 et forfaldstidspunkt.
 Ved inkassogebyr forstås et gebyr, der  

 opkræves som betaling for det merarbejde mv. (opgørelse af  

 fordringen, fremsendelse af dokumentation mv.), der er forbundet med at  

 overdrage sagen til tredjemand med henblik på inddrivelse på den  

 erhvervsdrivendes vegne.
 Det foreslås, at den nye bestemmelse skal  

 gælde for rykkergebyrer mv. vedrørende fordringer i henhold til  

 forbrugeraftaler, dvs. aftaler, der er indgået mellem en  

 erhvervsdrivende som led i den pågældendes erhverv og en person,  

 som hovedsagelig har handlet uden for sit erhverv (forbrugeren), jf. § 7  

 i den gældende lov, som ikke ændres.
Det præciseres i bestemmelsen, at der - i  

 overensstemmelse med almindelige regler - kun kan kræves rykkergebyr  

 eller inkassogebyr, hvis det har været rimeligt begrundet at sende den  

 pågældende rykkerskrivelse, henholdsvis overdrage sagen til  

 tredjemand.
Det er således en forudsætning, at den  

 pågældende fordring faktisk består på det tidspunkt,  

 hvor rykkerskrivelsen sendes   dvs. at der efter almindelige formueretlige  

 regler endnu ikke er sket betaling - og at det ikke skyldes kreditors egne  

 forhold, at skyldneren ikke har betalt til tiden.
Det er endvidere en forudsætning, at den  

 erhvervsdrivende har tilrettelagt rykkerproceduren på en sådan  

 måde, at der ikke påføres skyldneren unødige  

 udgifter, bl.a. således, at den erhvervsdrivende i rimeligt omfang  

 søger at samle flere forfaldne fordringer mod skyldneren i samme  

 rykkerskrivelse.
Det vil ikke være rimeligt at overdrage sagen til  

 tredjemand, hvis forbrugeren ikke er blevet rykket først.
Der vil heller ikke være rimelig grund til at rykke  

 yderligere for betaling, hvis forbrugeren efter den første  

 rykkerskrivelse meddeler, at han ikke vil betale.
Har forbrugeren meddelt, at  

 beløbet ikke vil blive betalt, fordi forbrugeren ikke mener at skylde  

 beløbet eller ikke er i stand til at betale, tjener det ikke noget  

 formål at fremsende en rykkerskrivelse.
I så fald må den  

 erhvervsdrivende søge beløbet inddrevet på anden vis, og  

 vælger den erhvervsdrivende alligevel at rykke for betalingen, vil der  

 ikke kunne kræves gebyr herfor.
I stk. 2 foreslås det, at en  

 erhvervsdrivende skal have ret til et rykkergebyr på 100 kr. for hver  

 rykkerskrivelse.
Den erhvervsdrivende kan efter lovforslaget kræve et  

 gebyr af denne størrelse, uanset om parterne har indgået aftale  

 herom, og uanset hvilke faktiske udgifter til administration, porto mv. den  

 erhvervsdrivende har haft til rykkerproceduren.
Beløbet er inklusive  

 moms.
 Sammen med stk. 1 giver bestemmelsen således de  

 erhvervsdrivende en generel hjemmel til at kræve betaling af  

 rykkergebyr ved for sen betaling mv. samtidig med, at der fastsættes et  

 loft over størrelsen af sådanne gebyrer.
 Det er uden betydning for gebyrets størrelse, hvor  

 stort et beløb der rykkes for.
 Reglen finder anvendelse, uanset om det er den  

 erhvervsdrivende selv, der afsender rykkerskrivelsen, eller om dette er  

 overladt til andre   f.eks. et inkassobureau eller advokat.
 Det foreslås endvidere, at den erhvervsdrivende kun  

 kan kræve gebyr for 3 rykkerskrivelser, og at der ikke kan kræves  

 gebyr for rykkerskrivelser, der sendes mindre end 10 dage efter, at der sidst  

 blev rykket.
De foreslåede regler regulerer ikke  

 spørgsmålet om, hvilke inddrivelsesskridt en kreditor kan  

 foretage.
Bestemmelsen indebærer således ikke, at der altid skal  

 sendes 3 rykkerbreve til en forbruger, før sagen eventuelt overgives  

 til inkasso eller der anlægges sag ved domstolene.
De foreslåede  

 regler regulerer heller ikke spørgsmålet om, hvorvidt den  

 erhvervsdrivende kan kræve erstatning for sagsomkostninger i  

 forbindelse med retslig inddrivelse eller salærudgifter mv. til  

 tredjemand, der har inddrevet fordringen på den erhvervsdrivendes  

 vegne.
Bestemmelsen indebærer som nævnt, at en  

 kreditor højst kan kræve betaling for 3 rykkerskrivelser, men  

 det forbydes ikke den erhvervsdrivende at sende flere.
En erhvervsdrivende,  

 som vælger at fremsende flere skrivelser, må selv bære  

 omkostningerne herved.
Den foreslåede begrænsning, hvorefter der  

 højst kan kræves gebyr for 3 rykkerskrivelser, gælder for  

 hver enkelt ydelse i skyldforholdet.
Betaler forbrugeren f.eks. ikke maj  

 måneds ydelse i et lejeforhold, kan kreditor sende op til 3  

 gebyrbelagte rykkerbreve i den anledning, og gentager misligholdelsen sig i  

 oktober, kan der som udgangspunkt også kræves gebyr for 3  

 rykkerbreve vedrørende denne rate.
Der kan dog ikke kræves gebyr for mere end i alt 3  

 rykkerskrivelser inden for en sammenhængende periode, hvor skyldneren  

 til stadighed har været i restance vedrørende det samme  

 skyldforhold, uanset om restancerne vedrører forskellige ydelser.  

 Denne begrænsning vil kunne have betydning ved pengelån og andre  

 løbende kontraktforhold med ydelser, der forfalder regelmæssigt.  

 Hvis forbrugeren f.eks. ikke betaler maj måneds ydelse på et  

 lån, men betaler den fastsatte ydelse de følgende måneder,  

 dog uden at berigtige restancen, vil kreditor kunne betragte den ydelse, der  

 betales af forbrugeren i juni måned, som maj måneds ydelse,  

 således at forbrugeren kommer i restance med juni måneds ydelse,  

 og så fremdeles.
Den foreslåede bestemmelse indebærer, at  

 kreditor i en sådan situation ikke vil kunne sende 3 gebyrbelagte  

 rykkerskrivelser vedrørende maj måneds ydelse og derefter  

 yderligere 3 vedrørende juni måneds ydelse osv.
Den foreslåede frist på 10 dage mellem  

 fremsendelsen af rykkerskrivelser indebærer, at der ikke kan  

 kræves betaling for rykkerbreve, der fremsendes mindre end 10 dage  

 efter, at der sidst blev rykket.
Derimod kan kreditor kræve betaling  

 for den første rykkerskrivelse, selv om den sendes mindre end 10 dage  

 efter sidste rettidige betalingsdag.
Det foreslås i stk. 3, at den  

 erhvervsdrivende skal have ret til et inkassogebyr på højst 100  

 kr., hvis sagen - med rimelig grund, jf. stk. 1   overdrages til  

 tredjemand med henblik på inddrivelse af fordringen på den  

 erhvervsdrivendes vegne.
Beløbet er inklusive moms.
Det foreslås i stk. 4, at reglerne om  

 rykkergebyr og inkassogebyr ikke skal kunne fraviges til skade for  

 forbrugeren ved aftale eller ved handelsbrug eller anden sædvane.
Der  

 kan således ikke gyldigt aftales et højere gebyr.
Reglerne om  

 rykkergebyrer mv. gælder i øvrigt kun i det omfang, andet ikke  

 er bestemt ved eller i henhold til lov, jf. herved rentelovens § 1, stk. 2,  

 2. led (som ikke ændres), og jf. som eksempel på en særlig  

 gebyrregel bl.a. lejelovens § 93, stk. 2.
Efter tinglysningslovens § 50 f skal pantebreve, der  

 anmeldes til tinglysning, være oprettet på særlige  

 blanketter, som er godkendt af justitsministeren.
Justitsministeriets  

 indekspantebrevsblanket og pantebrevsformular A indeholder vilkår om et  

 rykkergebyr på 2 pct. af den forfaldne ydelse, dog mindst 100 kr., hvis  

 renter og afdrag ikke betales rettidigt.
Parterne kan i aftalen fravige dette  

 vilkår, det skal blot ske på en nærmere bestemt måde,  

 jf. reglerne i bekendtgørelse om tinglysning i tingbogen.
Lovforslaget  

 indebærer således, at de nævnte gebyrvilkår ikke vil  

 kunne gøres gældende af den erhvervsdrivende i forbrugerforhold.  

 Justitsministeriet agter at justere vilkårene om rykkergebyr mv. i de  

 nævnte blanketter i lyset af de foreslåede regler.
Der vil senere kunne være behov for at justere  

 beløbsgrænserne i stk. 2 og 3, hvis den generelle prisudvikling  

 begrunder en væsentlig ændring.
Justitsministeriet vil i givet  

 fald fremsætte lovforslag herom.
Til § 2 Det foreslås, at loven træder i kraft den 1.  

 juli 2001.
Det foreslås i stk. 2, at de nye regler  

 om rykkergebyrer skal gælde for gebyr vedrørende skrivelser, der  

 er sendt efter ikrafttrædelsen.
For så vidt angår  

 inkassogebyrer foreslås det, at loven skal gælde for gebyrkrav,  

 der opstår efter lovens ikrafttræden.
Krav på inkassogebyr  

 vil normalt udløses, når sagen overdrages til tredjemand.
Til § 3 Bestemmelsen vedrører lovens territoriale  

 gyldighed.
Bilag 1 Lovforslaget sammenholdt med gældende lov Gældende formulering Lovforslaget § 1 I lov om renter ved forsinket betaling mv., jf. lovbekendtgørelse  

 nr. 583 af 1. september 1986 som ændret ved § 4 i lov nr. 1098 af 21.  

 december 1994, foretages følgende ændringer:
 1. I § 1 indsættes efter stk. 1 som nyt stykke:
 § 1. Loven gælder for renter af pengekrav på  

 formuerettens område, jf. dog § 8.
» Stk. 2. Loven finder kun anvendelse, hvis andet ikke er  

 aftalt eller følger af handelsbrug eller anden sædvane eller er  

 bestemt ved eller i henhold til lov, jf. dog § 7.
 2. I § 1 stk. 2, der bliver stk. 3, indsættes efter  

»§ 7«: »og § 9 a«.
 3. Efter § 9 indsættes:
 § 9. Fører lovbestemmelser om rente for særlige krav  

 til en lavere rente end den, der er fastsat efter § 5, stk. 1 og 2, skal  

 skyldneren dog betale den dér nævnte rente fra den dag, da  

 fordringshaveren begyndte retsforfølgning til betaling af  

 gælden. § 5, stk. 3, finder tilsvarende anvendelse.
»§ 9 a.
For rykkerskrivelser vedrørende fordringer i henhold  

 til en aftale som nævnt i § 7, stk. 1, kan den erhvervsdrivende  

 kræve et gebyr, jf. stk. 2, såfremt skrivelsen er fremsendt med  

 rimelig grund (rykkergebyr). Den erhvervsdrivende kan endvidere kræve  

 et gebyr, jf. stk. 3, for at anmode en anden om at inddrive fordringen  

 på den erhvervsdrivendes vegne, såfremt dette er sket med rimelig  

 grund (inkassogebyr).
Stk. 2. Der kan kræves et rykkergebyr på  

 højst 100 kr. inkl. moms for hver rykkerskrivelse, dog højst  

 for 3 skrivelser vedrørende samme ydelse.
Har skyldneren inden for en  

 sammenhængende periode til stadighed været i restance  

 vedrørende samme skyldforhold, kan der uanset 1. pkt. højst  

 kræves rykkergebyr for 3 skrivelser vedrørende restancerne i den  

 pågældende periode.
Der kan kun kræves gebyr for  

 rykkerskrivelser, som er sendt med mindst 10 dages mellemrum.
 Stk. 3. Der kan kræves et inkassogebyr på  

 højst 100 kr. inkl. moms.
Stk. 4. Reglerne i stk. 1-3 kan ikke fraviges til skade  

 for skyldneren ved aftale eller ved handelsbrug eller anden  

 sædvane.« § 2.
 Stk. 1. Loven træder i kraft den 1. juli 2001.
 Stk. 2. Loven gælder for rykkergebyrer  

 vedrørende rykkerskrivelser, der sendes efter lovens  

 ikrafttræden, og for inkassogebyrer, hvor det pågældende  

 gebyrkrav opstår efter lovens ikrafttræden.
§ 3 Loven gælder ikke for Færøerne og Grønland, men  

 kan ved kongelig anordning sættes i kraft for disse landsdele med de  

 afvigelser, som de særlige færøske eller  

 grønlandske forhold tilsiger.
