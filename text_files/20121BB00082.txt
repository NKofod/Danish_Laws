Fremsat den 20. marts 2013 af Christian Juhl (EL), Jørgen Arbo-Bæhr (EL) og Finn Sørensen (EL) Forslag til folketingsbeslutning om genoptjening af dagpengeret ved løntilskud og virksomhedspraktik Folketinget pålægger regeringen at fremsætte lovgivning med ikrafttræden den 1. juli 2013, der sikrer, at timer fra deltagelse i løntilskudsjob og virksomhedspraktik tæller med i genoptjening af ret til dagpenge.
Bemærkninger til forslaget Der er ingen saglig grund til, at uddannelse eller arbejde under aktivering (iværksat som led i en jobplan) ikke indebærer optjening af timer til opfyldelse af beskæftigelseskravet i det tidsrum, aktiveringen varer.
Ved aktivering i praktik eller job med løntilskud er der tale om arbejdsopgaver, der faktisk udføres i samme grad, som hvis de blev udført af ordinært ansatte.
Man kan fyres i praktik eller løntilskudsjob, hvis opgaverne ikke udføres tilfredsstillende, eller med henvisning til manglende arbejde.
Der er altså tale om egentlige arbejdsforhold.
Den aktiverede har én gang erhvervet sin dagpengeret  enten gennem en kompetencegivende uddannelse eller gennem en arbejdsindsats af 1 års varighed.
I det tidsrum, den pågældende nu er i aktivering, mister vedkommende tidsmæssigt muligheden for at opfylde beskæftigelseskravet.
Der skabes dermed en ond cirkel: jo længere aktivering, jo kortere tid til at optjene sine timer.
Denne onde cirkel kan brydes, hvis de timer, man arbejder i praktik eller job med løntilskud, kan tælles med i beskæftigelseskravet.
Den samme situation gør sig gældende i en uddannelsesaktivering.
Der er eksempler på, at arbejdsløse har været på jobsøgningskurser i både 4 og 6 måneder.
De pågældende har én gang erhvervet dagpengeretten gennem arbejde eller uddannelse.
Der er altså ikke tale om, at man kan opnå dagpengeret ved at gå på kursus.
Men man kan arbejde på at bevare sin dagpengeret ved at deltage i den pålagte aktivering.
Lande som Finland og Sverige har langt lempeligere regler end Danmark, hvad angår arbejdskravet til genoptjening af dagpengeretten.
Hvor der i Danmark kræves 1.924 timer, er kravene i Finland og Sverige henholdsvis 612 og 480 timer.
Dertil kommer, at halvdelen af timer i løntilskudsjob tælles med i Finland og alle løntilskudstimer medregnes i Sverige.
 Samtidig med dette beslutningsforslag er der fremsat beslutningsforslag om genoptjening af dagpengeret ved jobrotation og beslutningsforslag om genoptjening af dagpengeret ved uddannelsesaktivering med enslydende bemærkninger.
Skriftlig fremsættelse Christian Juhl (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om genoptjening af dagpengeret ved løntilskud og virksomhedspolitik.
(Beslutningsforslag nr.
B 82) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
