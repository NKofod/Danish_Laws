 K opfyldte ikke betingelserne for støtte til køb af bil efter  

 bistandslovens § 58 og var derfor ikke berettiget til den bevilgede støtte.  

 (* 1) Ankestyrelsen fandt ikke grundlag for at kritisere, at revaliderings-  

 og pensionsnævnet havde tillagt anke fra det sociale udvalg opsættende  

 virkning.
 Folketingets Ombudsmands kritik af Ankestyrelsens afgørelse gav ikke  

 Ankestyrelsen anledning til at ændre afgørelsen.
For så vidt angik spørgsmålet om opsættende virkning, var det  

 Ankestyrelsens opfattelse, at der - også uden udtrykkelig lovhjemmel - kunne  

 tillægges en anke opsættende virkning.
Forudsætningen var, at underinstansens  

 meddelelse om opsættende virkning var kommet til ansøgerens kundskab samtidig  

 med meddelelsen om den trufne afgørelse.
 For så vidt angik spørgsmålet om, hvorvidt et eventuelt udbetalt lån  

 kunne være opsagt i forbindelse med Ankestyrelsens ændring af revaliderings-  

 og pensionsnævnets afgørelse, var det Ankestyrelsens opfattelse, at ydelse af  

 lån til køb af bil - og den deraf følgende fritagelse for betaling af  

 vægtafgift - var en løbende ydelse.
 Ankestyrelsens negative afgørelse måtte derfor sidestilles med, at  

 forudsætningerne for en bevilling af lån, på grund af forbedring af de  

 helbredsmæssige forhold, ikke længere var tilstede, jf. § 11, stk. 1, nr. 6,  

 i Socialministeriets bekendtgørelse om støtte til køb af bil.
 REDEGØRELSE FOR SAGEN:
 En 51-årig kvinde K, som var født uden venstre hånd og underarm, fik i  

 1966 og 1977 tilkendt støtte til køb af bil til erhvervsmæssig kørsel.
K søgte på grund af den tidligere bils nedslidning påny i 1987 om støtte  

 til køb af bil.
K var uddannet journalist og arbejdede som informationschef,  

 hvilket indebar en del kørselsaktivitet.
 Det sociale udvalg indstillede afslag på støtte.
 AFGØRELSEN, DER KLAGES OVER:
Revaliderings- og pensionsnævnet traf på møde den 11. januar 1988  

 afgørelse om bevilling af støtte til bil.
Sagen blev derefter sendt til  

 kommunen (som er sekretariat for revaliderings- og pensionsnævnet).
 Kommunen udfærdigede ikke bevilling i overensstemmelse med nævnets  

 afgørelse eller underettede K om afgørelsen, hvorimod sagen blev forelagt for  

 det sociale udvalg på møde den 9. februar 1988.
 KLAGEN TIL ANKESTYRELSEN:
 Det sociale udvalg ankede den 4. marts 1988 over revaliderings- og  

 pensionsnævnets afgørelse og anmodede samtidig om, at anken blev tillagt  

 opsættende virkning.
 Revaliderings- og pensionsnævnet havde truffet afgørelse om opsættende  

 virkning den 3. marts 1988.
 SUPPLERENDE OPLYSNINGER EFTER ANKEN:
 Ingen af afgørelserne var blevet meddelt K.
 Ankestyrelsen fandt ikke den anvendte fremgangsmåde acceptabel og meddelte  

 i overensstemmelse hermed den 24. marts 1988 kommunen, at Ankestyrelsen ikke  

 kunne behandle klagen, før K var blevet gjort bekendt med de afgørelser, der  

 var truffet.
Den 30. marts 1988 udfærdigede nævnssekretariatet derefter  

 bevillingsskrivelse, idet det samtidig blev meddelt K, at kommunen havde  

 anket afgørelsen til Ankestyrelsen og anmodet Ankestyrelsen om at tage  

 stilling til spørgsmålet om opsættende virkning.
Udbetaling af lån mv. ville  

 på den baggrund blive stillet i bero, indtil Ankestyrelsen havde udtalt sig.
Ankestyrelsen udtalte den 20. april 1988, at en anke over opsættende  

 virkning ikke kunne indgives af kommunen, som havde fået sin anmodning herom  

 imødekommet, men alene af K, som derfor måtte have en klar meddelelse fra  

 nævnet om, at kommunens anke var tillagt opsættende virkning.
Ankestyrelsen  

 understregede, at anken ikke kunne have opsættende virkning, før K havde fået  

 meddelelse herom.
Udbetaling af lån mv. kunne derfor ikke stilles i bero, før  

 dette var sket.
 Revaliderings- og pensionsnævnet meddelte derefter den 22. april 1988 K  

 afgørelsen om opsættende virkning.
 K ankede til Ankestyrelsen over denne afgørelse.
 LOVGRUNDLAG:
 Bistandslovens § 58.
 Socialministeriets bekendtgørelse nr. 886 af 11. december 1986 om støtte  

 til køb af bil efter bistandslovens § 58, § 1 og § 2.
 Ankestyrelsens 1. afgørelse:
 Ankestyrelsen fandt efter de foreliggende oplysninger om K's  

 helbredsmæssige og øvrige forhold ikke, at der var tale om en sådan  

 nedsættelse af funktionsevnen, at det i væsentlig grad forringede evnen til  

 at færdes eller i væsentlig grad vanskeliggjorde muligheden for at opnå eller  

 fastholde et arbejde.
 K var derfor ikke berettiget til støtte til køb af bil.
 Ankestyrelsen ændrede således revaliderings- og pensionsnævnets afgørelse.
 Ankestyrelsen fandt ikke tilstrækkeligt grundlag for at kritisere, at  

 nævnet havde tillagt det sociale udvalgs anke opsættende virkning.
 Supplerende oplysninger efter Ankestyrelsens 1. afgørelse:
 K klagede til Folketingets Ombudsmand over Ankestyrelsens afgørelse, både  

 over afslaget på støtte til køb af bil, og over, at Ankestyrelsen ikke fandt  

 grundlag for at kritisere den opsættende virkning.
 Ombudsmanden anførte i sin redegørelse af 31. maj 1990, at revaliderings-  

 og pensionsnævnet ikke havde været berettiget til at tillægge det sociale  

 udvalgs anke opsættende virkning.
 Ombudsmanden henviste til, at nævnet ikke havde en sådan lovhjemlet ret,  

 og at K derfor burde stilles, som om klagen ikke var tillagt opsættende  

 virkning.
 Ombudsmanden bemærkede samtidig, at Ankestyrelsen efter hans opfattelse  

 ville have været uberettiget til at opsige billånet, dersom det var blevet  

 udbetalt til K efter revaliderings- og pensionsnævnets afgørelse af 30. marts  

 1988.
Ombudsmanden henviste i den forbindelse særligt til forarbejderne til  

 ankestyrelseslovens § 9, hvoraf fremgik, at »den der har modtaget hjælp,  

 som han efter Ankestyrelsens afgørelse ikke er berettiget til, vil ikke komme  

 til at tilbagebetale hjælpen, med mindre de almindelige betingelser herfor,  

 det vil sige normalt, at hjælpen er modtaget mod bedre vidende, er til  

 stede.« Ombudsmanden fandt derfor, at K måtte anses for berettiget til at få  

 udbetalt støtte til bil, og henstillede til Ankestyrelsen at ændre afgørelsen  

 i overensstemmelse hermed.
 Ankestyrelsens 2. afgørelse:
For så vidt angik spørgsmålet om opsættende virkning, var det fortsat  

 Ankestyrelsens opfattelse, at der - også uden udtrykkelig lovhjemmel - kunne  

 tillægges en anke denne virkning.
Forudsætningen måtte være, at  

 underinstansens meddelelse om opsættende virkning var kommet til ansøgerens  

 kundskab samtidig med meddelelsen om den trufne afgørelse.
 Ankestyrelsens accept i 1. afgørelse »efter omstændighederne«  

 af, at der var givet opsættende virkning, byggede på dette synspunkt.
 For så vidt angik spørgsmålet om, hvorvidt et eventuelt udbetalt lån kunne  

 være opsagt i forbindelse med Ankestyrelsens ændring af revaliderings- og  

 pensionsnævnets afgørelse, var det Ankestyrelsens opfattelse, at ydelse af  

 lån til anskaffelse af motorkøretøj - og den deraf følgende fritagelse for  

 betaling af vægtafgift - måtte betragtes som en løbende ydelse.  

 Ankestyrelsens negative afgørelse måtte på den baggrund sidestilles med, at  

 forudsætningerne for en bevilling som følge af en forbedring af de  

 helbredsmæssige forhold ikke længere var til stede, jf. § 11, stk 1, nr. 6, i  

 Socialministeriets bekendtgørelse om støtte til køb af bil.
 Selv om det sociale udvalgs anke over revaliderings- og pensionsnævnets  

 afgørelse ikke havde været tillagt opsættende virkning, fandt Ankestyrelsen  

 således, at styrelsens efterfølgende ændring af nævnets afgørelse måtte have  

 medført, at et udbetalt lån kunne opsiges.
 På denne baggrund fandt Ankestyrelsen ikke grundlag for at anse K for  

 berettiget til at få udbetalt det omhandlede lån.
 Supplerende oplysninger efter Ankestyrelsens 2. afgørelse:
 Folketingets Ombudsmand meddelte på baggrund af Ankestyrelsens nye  

 afgørelse, at han var indstillet på - hvis K ønskede sagen indbragt for  

 domstolene - at afgive henstilling om, at ansøgning om fri proces til  

 sagsanlæg imod Ankestyrelsen blev imødekommet.
 (* 1) Note: Se tillige SM O-052-90.
