Fremsat den 18. marts 2016 af Søren Egge Rasmussen (EL), Pelle Dragsted (EL), Maria Reumert Gjerding (EL), Finn Sørensen (EL) og Nikolaj Villumsen (EL) Forslag til folketingsbeslutning om ændring i modregning af kommunal brug af driftsindtægter fra kommunale vedvarende energi-anlæg Folketinget pålægger regeringen at fremsætte lovforslag om ændring af elforsyningsloven og anden relevant lovgivning, så kommuner ikke modregnes i bloktilskud, såfremt kommunerne anvender driftsindtægter fra helt eller delvis kommunalt ejede vedvarende energi-anlæg til andre klimaforbedrende tiltag.
Bemærkninger til forslaget Efter klimatopmødet i Paris i december 2015 står det klart, at alle dele af samfundet skal bidrage til den bæredygtige omstilling for at nedbringe CO2-udledningen, så klodens temperatur ikke stiger med mere end 1,5-2 grader C.
En lang række kommuner har allerede opstillet mål for nedbringelse af energiforbrug og CO2-udledning.
Det er vigtigt, at kommunerne har gode rammevilkår herfor.
Derfor foreslår Enhedslisten, at den urimeligt hårde modregning i overskud fra ejerskab af vedvarende energi-anlæg afskaffes, såfremt kommunerne geninvesterer overskuddet i en øget klimaindsats over en bredere kam.
I forlængelse af, at Gentofte Kommune fik en meget stor indtægt ved salget af energiselskabet NESA, besluttede Folketinget i 1997 at indføre en modregning i bloktilskuddet ved afståelse af ejerandele i energiselskaber.
Dette blev reguleret via bl.a. elforsyningslovens § 37.
 I 2003 blev ordningen udvidet, så kommuner skal opgøre de værdier, som stammer fra energivirksomheder, og så modtagelse af sådanne værdier indebærer en procentvis reduktion i statstilskuddet til kommunen.
Det blev herefter således, at enhver form for økonomisk værdi, der tilflyder kommuner fra energivirksomheder, medfører en procentvis reduktion i statens generelle tilskud til den pågældende kommune.
Kommuner vil som ejere af disse virksomheder fortsat være fritaget for beskatning af ejerindtægter, men disse indtægter vil resultere i en reduktion i statstilskud til kommunen.
Formålet med disse regler var at give de kommunale ejere af energivirksomheder et incitament til en mere rationel varetagelse af deres ejerinteresser i sektoren.
Samtidig blev det sikret, at der som for andre ejere af energivirksomheder skete en fordeling mellem staten og kommunen af det provenu, som måtte fremkomme ved afståelser m.v.
 Sigtet var endvidere at hindre, at engangsgevinster i kommunerne medførte et ekstraordinært direkte forbrug i kommunerne.
Denne lovgivning blev gennemført på et tidspunkt, hvor store dele af den fossile energi-sektor var på kommunale hænder.
Siden da er elsektoren liberaliseret, og mange anlæg er solgt fra.
Til gengæld er en række kommuner nu i gang med at etablere vedvarende energi-anlæg som led i den grønne omstilling af energisektoren.
 Dette er en positiv udvikling, som er med til at reducere Danmarks klimabelastning, som bidrager til et energisystem med billig energi til det danske samfund, og som kan øge forsyningssikkerheden.
De kommunale forpligtelser på energiområdet er imidlertid markant ændret i forhold til dengang.
Derfor er modregningsprincippet, som det fungerer i dag, blevet forældet.
Det kan stadig være fornuftigt, at overskud fra en kommunal vindmøllepark ikke indgår i det generelle kommunale budget, hvilket modregningen netop skal forebygge.
Omvendt vil det være logisk, hvis indtægter fra vindmøllerne ikke som nu alene kan bruges til at købe flere vindmøller, men også kan anvendes til andre kommunale tiltag, som bidrager til at reducere klimabelastningen.
Det kan f.eks. være energibesparende tiltag i kommunale ejendomme eller puljer eller rådgivning, som kan fremme borgernes og virksomhedernes energibesparelser etc.
 Derfor foreslås elforsyningsloven og anden lovgivning, som regulerer denne modregning, ændret, så en række klimarigtige anvendelser af overskud fra helt eller delvis kommunalt ejede vedvarende energi-anlæg fritages for modregningen.
 Det foreslås, at ministeren i samarbejde med energiforligskredsen udarbejder en liste over konkrete klimatiltag, som fritages for modregning.
Skriftlig fremsættelse Søren Egge Rasmussen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring i modregning af kommunal brug af driftsindtægter fra kommunale vedvarende energi-anlæg.
(Beslutningsforslag nr.
B 95) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
