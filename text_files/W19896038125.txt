 Advokatudgifter, afholdt af en lejer i forbindelse med sagsanlæg fra  

 en udlejer af et forretningslokale om misligholdelse af lejekontrakt på grund  

 af udvidelse af varesortiment, blev anset for fradragsberettigede.
 Fhv. kioskejer A klagede for indkomståret 1985 over, at de stedlige  

 skattemyndigheder havde anset ham for uberettiget til at fradrage  

 advokatudgifter med 4.000 kr.
Det fremgik bl.a. af sagens oplysninger, at advokatomkostningerne var  

 påført klageren, fordi der var rejst sag mod ham med påstand om ophævelse af  

 hans erhvervslejemål på grund af misligholdelse.
Dette beroede på, at han fra  

 sin kiosk, hvorfra der forhandledes blade, papirvarer o.l., og som han endnu  

 drev i 1985, var begyndt at forhandle mælk og brød.
Dette stred mod  

 bestemmelserne i hans lejekontrakt.
Klageren havde taget disse varer ind i  

 kiosken, efter at naboforretningen - et supermarked - var begyndt at handle  

 med aviser og blade samt visse andre varer, som naturligt henhørte under hans  

 forretning.
Retten havde ikke fundet, at klageren under de foreliggende  

 omstændigheder kunne anses at have misligholdt sin lejekontrakt, men havde  

 bestemt, at han skulle ophøre med at sælge mælk og brød.
Klageren havde  

 imidlertid på den anden side opnået, at retten havde statueret, at det var i  

 strid med en bestemmelse i lejeloven, at udlejeren af begge forretninger i  

 1979 havde slettet enhver begrænsning af et varesortiment, som supermarkedet  

 ifølge sin tidligere lejekontrakt måtte føre.
 De stedlige skattemyndigheder havde nægtet fradraget for  

 advokatomkostningerne med henvisning til, at retssagen havde angået spørgsmål  

 vedrørende selve indkomstkilden.
Landsskatteretten lagde vægten på, at klageren under sagen dels havde  

 vægret sig mod en opsigelse af sit løbende lejemål, dels havde søgt rettens  

 bistand til at fastholde sit hidtidige indkomstgrundlag ved at påstå  

 godkendelse af udvidelsen af kioskens varesortiment med henvisning til, at  

 dette var sket for at kompensere for den konkurrence, supermarkedet havde  

 udsat ham for.
Landsskatteretten fandt det på denne baggrund stemmende med  

 praksis, herunder højesteretsdommen, offentliggjort i UfR 1942, side 335, om  

 Skandinavisk Grammofon-Aktieselskab, at der blev indrømmet klageren fradrag  

 for de afholdte advokatudgifter.
 Den påklagede ansættelse blev derfor nedsat med 4.000 kr.
 LV 1988, F 4.
