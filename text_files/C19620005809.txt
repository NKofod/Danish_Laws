I forbindelse med justitsministeriets bekendtgørelse i dag nr. 79 om  

 ændring af bl.a. § 3 i bekendtgørelse nr. 58 af 18. marts 1958 om  

 førerprøver, førerbeviser m.v. meddeles det, at justitsministeriet efter  

 forhandling med sundhedsstyrelsen har truffet bestemmelse om nye regler for  

 behandlingen af sager af ovennævnte art.
Ved de nye regler indføres bl.a. en  

 ændret ordning for de motorsagkyndiges deltagelse i sager af denne  

 beskaffenhed.
Efter den nye ordning vil de motorsagkyndige af politiet få forelagt sager  

 om udstedelse af førerbevis til personer med defekter, misdannelser, stivhed  

 eller nedsat bevægelighed, kraft eller herredømme i arme eller ben til  

 udtalelse, efter at erklæring er indhentet fra den stedlige embedslæge eller  

 anden af sundhedsstyrelsen dertil godkendt læge om eventuel indskrænket  

 gyldighedsperiode for førerbeviset.
Den motorsagkyndige skal udtale sig om,  

 hvorvidt det må anses for forsvarligt at udstede førerbevis for den  

 pågældende og i bekræftende fald på hvilke vilkår, eventuelt alene for en  

 bestemt art eller type af køretøj.
På grundlag af den motorsagkyndiges  

 erklæring vil førerbevis herefter kunne udstedes af politiet, uden at sagen  

 som hidtil forelægges sundhedsstyrelsen.
 Ved den motorsagkyndiges behandling af sagen lægges følgende  

 retningslinjer til grund:
 Såfremt det for bedømmelsen af andragerens mulighed for på forsvarlig måde  

 at føre motorkøretøj er nødvendigt, afholder den motorsagkyndige en  

 orienterende køreprøve med den pågældende til undersøgelse af, hvorvidt og  

 hvorledes denne kan betjene køretøjet.
 For at antage at den pågældende på forsvarlig måde kan føre et  

 motorkøretøj, må der for de enkelte arter af køretøjer i almindelighed  

 stilles følgende krav:
I.
Motorvogn, traktor og 3-hjulet motorcykel, der betjenes som motorvogn.
1. Rattet må til enhver tid kunne betjenes sikkert og  

 hurtigt.
Hertil må i almindelighed kræves, at rattet kan betjenes med mindst  

 1 hånd, der kan nå ethvert punkt på ratkransen.
Er håndens kraft nedsat, må  

 førerbeviset eventuelt begrænses til typer af køretøjer, hvor rattet er  

 særligt let at dreje, eller eventuelt helt frarådes.
Hånden, der betjener  

 rattet, må ikke herudover benyttes til betjening af gear med undtagelse af  

 bakgear, hvorimod den kan bruges til betjening af lydsignal, retningsvisere,  

 lyskontakt og lignende, såfremt dette kan ske, uden at hånden flyttes fra  

 rattet, eller at kontrollen over dette i øvrigt mindskes.
 Såfremt andrageren mangler begge hænder, eller begge disse er uden  

 fornøden kraft og førlighed, vil udstedelse af førerbevis kun undtagelsesvis  

 kunne anbefales, og kun når ratbetjening sikres ved særlig indretning  

 (ombygning), således at armen ved sikkert fastgjort protese kan styre rattet.  

 At armen blot støtter rattet vil ikke være tilstrækkeligt.
 2. Betjening af gear, kontakter m.v. kan tillades med  

 hånd eller arm, hvis førlighed er nedsat, såfremt betjeningen er sikker,  

 hvilket efter omstændighederne forudsætter særlig indretning (eller  

 ombygning) af disse dele.
3. Driftsbremsen skal kunne betjenes virksomt, sikkert  

 og hurtigt, ligesom koblingen skal kunne betjenes (med mindre denne er  

 automatisk), således at betjeningen sker med hvert sit ben.
Såfremt det  

 konstateres, at dette ikke er muligt, tilbagevises den pågældende til  

 politiet, der anviser ham, hvorledes vognindretning kan godkendes med  

 et-bens-betjening.
I tilfælde, hvor den pågældendes kraft i benene er nedsat,  

 kan fornøden betjening eventuelt sikres ved vilkår om montering af passende  

 forstærker, f.eks. vacuumforstærker med vacuumtank.
Såfremt betjening af  

 driftsbremse og speeder skal finde sted med venstre fod, skal speederen  

 monteres til venstre for bremsepedalen.
4. Den anden bremse skal være indrettet til hånd-  

 eller fodbetjening og således placeret, at den under kørsel kan betjenes,  

 uden at rattet slippes.
Særlig standbremse (parkeringsbremse med  

 palanordning) kan dog tillades indrettet til betjening med hånden, der er  

 disponibel til ratbetjening.
II.
Motorcykel uden og med sidevogn samt 3-hjulet motorcykel, der betjenes  

 som en motorcykel.
1. Styret skal kunne betjenes sikkert med hver hånd  

 alene.
En person, der kun har 1 hånd, kan således ikke få førerbevis.
Er  

 andragerens førlighed i en eller begge hænder nedsat, kan styresikkerhed  

 eventuelt tilvejebringes ved, at håndbremse og lydsignalapparat ombygges til  

 fodbetjening, dog må de to bremseapparater ikke betjenes ved brug af samme  

 pedal.
Han skal kunne fatte om og fastholde styret med hver hånd for sig.
2. Opbremsning skal kunne foretages virksomt, sikkert  

 og hurtigt og med hver bremse for sig.
Såfremt den pågældendes ben er  

 defekte, må driftsbremsen gøres håndbetjent.
 3. Tegngivning skal kunne foretages på rigtig måde.
4. For motorcykel uden sidevogn gælder det endvidere,  

 at føreren skal have tilstrækkelige kræfter til at rette motorcyklen op under  

 hældning.
Til vejledning kan anføres, at føreren skal kunne rette en  

 motorcykel i stilstand, der hælder 45 grader, op.
Er den pågældendes kræfter  

 i benene nedsat, må han kun føre motorcykel med begrænset vægt.
 Til orientering vedlægges et eksemplar af justitsministeriets cirkulære  

 til politiet og sundhedsstyrelsens cirkulære til embedslægerne med bilag, der  

 i dag er udsendt om den nye behandling af spørgsmålet om førlighed hos  

 ansøgere af førerbevis.
 Dette cirkulære træder i kraft den 20. marts 1962.
 Samtidigt ophæves cirkulære nr. 194 af 15. september 1950 om lægeattester  

 til brug ved udfærdigelse af førerbevis med videre.
 Justitsministeriet, den 9. marts 1962.
 Hans Hækkerup.
 /Robert Dam.
