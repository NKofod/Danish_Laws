Skriftlig fremsættelse (5. oktober 2017) Ministeren for fiskeri og ligestilling (Karen Ellemann):
 Herved tillader jeg mig for Folketinget at fremsætte:
Forslag til lov om ændring af fiskeriloven (Oplysning om ejerkredsen af den sidste tredjedel i erhvervsfiskerselskaber) (Lovforslag nr.
L 52) Loven tilsigter at bidrage til fuld gennemsigtighed, således at reglerne ikke omgås, og at fiskekvoter ikke i det skjulte kan koncentreres på for få hænder.
Der foreslås derfor en bemyndigelse til ministeren for fiskeri og ligestilling til at fastsætte regler om fuld gennemsigtighed af ejerforholdene i erhvervsfiskerselskaber.
Hovedparten af erhvervsfiskerselskaberne i dag er ejet af erhvervsfiskere enten ved personligt ejerskab af erhvervsfiskere med A-status eller gennem et eller flere erhvervsfiskerselskaber.
Denne del er der fuldt overblik over.
Der er dog en mindre del af selskaberne, hvor op til en tredjedel lovligt kan ejes af personer eller et eller flere selskaber, som ikke er registrerede som berettigede til at drive selvstændigt erhvervsmæssigt fiskeri.
Gennem det Centrale Virksomhedsregister (CVR) er der indblik i langt størstedelen af selskaberne, men ikke 100 %. Hensigten er at sikre, at fiskere, der har nået koncentrationsloftet, ikke kan få hverken direkte eller indirekte ejerskab til flere kvoter.
 Lovforslaget indebærer, at oplysningsforpligtigelsen vedrørende ejere af erhvervsfiskerselskaber kan skærpes i forhold den gældende lovgivning, således at der vil kunne skabes fuld gennemsigtighed.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
