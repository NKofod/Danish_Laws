 Ankestyrelsen fandt i en sag om uddannelseshjælp efter bistandslovens  

 § 42, at amtsankenævnet og ankestyrelsen har kompetence til at træffe  

 afgørelse i spørgsmålet om, hvorvidt hjælp ydet til dækning af udgifter til  

 daglig transport mellem hjem og uddannelsessted kan betragtes som en hjælp  

 til udgifter, der er affødt af uddannelsen eller af den pågældendes handicap.
 Ankestyrelsen fandt endvidere, at udgifter til daglig transport må  

 betragtes som udgifter, der er affødt af uddannelsen, og ikke som udgifter,  

 der skal dækkes af den ydede underholdshjælp.
 Hjælp ydet til dækning af disse udgifter skal derfor ikke påvirke det  

 skattemæssige personfradrag.
 REDEGØRELSE FOR SAGEN:
 En ansøger fik i 1982 af sociale årsager bevilget uddannelseshjælp efter  

 bistandslovens § 42 til gennemførelse af HF med henblik på en efterfølgende  

 socialrådgiveruddannelse.
Hjælpen udmåltes efter bistandslovens § 37, stk. 2, svarende til underhold  

 til en enlig samt godkendte faste udgifter.
Endvidere blev der ydet støtte  

 til transportomkostninger.
 Ansøgeren modtog herefter hjælp med et samlet beløb på 5.336 kr., hvoraf  

 300 kr. var henført til transportudgifter, der bragte hendes niveau over  

 dagpengemaximum.
 Det sociale udvalg konterede transportudgifterne som almindelig hjælp  

 efter bistandsloven, således at udgiften påvirkede personfradraget.
 AFGØRELSEN, DER KLAGES OVER:
 Amtsankenævnet tilsidesatte det sociale udvalgs afgørelse om kontering af  

 hjælp til transportudgifter og fastsatte, at de udgifter, der medgik til  

 uddannelsen, ikke skulle påvirke det skattemæssige personfradrag.
 Nævnet lagde herved vægt på, at disse udgifter ikke kunne betragtes som  

 hjælp til underhold i relation til bestemmelserne i bistandslovens & 42.
 KLAGEN TIL ANKESTYRELSEN:
 Sagen blev anket af det sociale udvalg, der var af den opfattelse, at  

 amtsankenævnet ikke var berettiget til at træffe afgørelse i skattemæssige  

 spørgsmål.
 Det sociale udvalg var videre af den opfattelse, at udgifterne til den  

 daglige transport skulle konteres som almindelig hjælp efter bistandsloven,  

 således at udgifterne påvirkede personfradraget.
Det sociale udvalg henviste bl.a. til ligningsvejledningens afsn.
E 1,  

 2.1, »offentlige ydelser«, hvoraf fremgår, at udgifter ved  

 uddannelse i forbindelse med et handicap ikke påvirker personfradraget, fx  

 udgifter til særlig transport nødvendiggjort af pågældendes handicap, og  

 udgifter i forbindelse med uddannelse - hen- og hjemrejse.
 Der var således efter det sociale udvalgs opfattelse ikke baggrund for at  

 henføre daglig transport som en ydelse, der ikke påvirker personfradraget.
 SUPPLERENDE OPLYSNINGER EFTER ANKEN:
 Ankestyrelsen anmodede socialministeriet om en udtalelse om, hvorvidt  

 ankestyrelsen var kompetent til at træffe afgørelse i sager, der vedrørte  

 spørgsmålet om, hvorvidt hjælp efter bistandsloven skulle påvirke  

 personfradraget.
 Socialministeriet henholdt sig til en indhentet udtalelse fra  

 socialstyrelsen, hvoraf fremgik, at det er socialstyrelsens opfattelse, at  

 fortolkning af reglerne om, hvilke indkomster der nedsætter personfradraget i  

 forbindelse med ydelser efter bistandslovens kapitler 9 og 10, henhører under  

 skattedepartementet, idet reglerne herom findes i kildeskatteloven.
 De sociale myndigheder kan dog efter socialstyrelsens opfattelse afprøve,  

 om der i den konkrete sag er udgifter, der er affødt af den pågældendes  

 uddannelse, herunder særlige transportudgifter til og fra uddannelsesstedet,  

 som falder uden for almindelig daglig transport, og som derfor kan henføres  

 under udgifter, der ikke reducerer personfradraget.
 Skattedepartementet, der ligeledes har afgivet en udtalelse, er af den  

 opfattelse, at de sociale myndigheder har kompetence til at træffe afgørelse  

 som kontering af ydelser efter bistandsloven.
Skattedepartementet har samtidig bemærket, at kompetencespørgsmålet efter  

 bistandsloven ikke anfægter ligningsmyndighedernes adgang til at træffe  

 afgørelse efter kildeskattelovens § 37 C, hvilken bestemmelse sammen med  

 cirkulære nr. 18 af 26. januar 1977 om skattefrihed for trangsbestemte  

 sociale ydelser, jfr. statsskattedirektoratets ligningsvejledning afsn.
E  

 1.2.1, må danne grundlag for afgørelsen af det skattemæssige spørgsmål.
 LOVGRUNDLAG:
 Bistandslovens § 42.
 Kildeskattelovens § 37 C.
 Skattedepartementets cirkulære nr. 18 af 26. januar 1977 om skattefrihed  

 for trangsbestemte sociale ydelser.
 ANKESTYRELSENS AFGØRELSE:
 Ankestyrelsen finder, at amtsankenævnet har haft kompetence til at træffe  

 afgørelse i spørgsmålet om, hvorvidt den efter bistandslovens § 42 ydede  

 hjælp til dækning af udgifter til daglig transport mellem hjem og  

 uddannelsessted kan betragtes som hjælp til udgifter, der er affødt af  

 uddannelsen eller af den pågældendes handicap.
 Ankestyrelsen finder endvidere, at udgifterne til daglig transport mellem  

 hjem og uddannelsessted må betragtes som udgifter, der er affødt af  

 uddannelsen, og ikke som udgifter, der skal dækkes af den ydede  

 underholdshjælp.
 Den til dækning af disse udgifter ydede hjælp skal derfor ikke påvirke det  

 skattemæssige personfradrag.
 Ankestyrelsen tiltræder således amtsankenævnets afgørelse.
