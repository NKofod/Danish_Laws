Kapitel 1   Bekendtgørelsens anvendelsesområde og overordnede krav Kapitel 2   Mælke- og mejeriprodukter - Kina Kapitel 3   Kontrol Kapitel 4   Straffebestemmelser Kapitel 5   Ikrafttræden Bekendtgørelse om forbud mod import af foder med indhold af melamin 1) I medfør af § 1, § 2 og § 6, stk. 2, i lov om foderstoffer, jf. lovbekendtgørelse nr. 762 af 29. juni 2006, og efter bemyndigelse fastsættes:
Kapitel 1 Bekendtgørelsens anvendelsesområde og overordnede krav § 1. Bekendtgørelsen omfatter import til Danmark af ammoniumbicarbonat og produkter, der indeholder mælk eller mejeriprodukter, soja eller sojaprodukter, som indgår i foderblandinger eller i øvrigt er bestemt til foderbrug, og som har oprindelse i eller er afsendt fra Kina.
 Stk. 2. Andre foderprodukter end dem, der er nævnt i stk. 1, med et højt proteinindhold, med oprindelse i eller sendt fra Kina, omfattes ligeledes af bekendtgørelsen.
Stk. 3. Enhver import af disse produkter skal anmeldes til Plantedirektoratet inden ankomsten til Danmark.
Anmeldelsen skal ske mindst 24 timer før forventet ankomsttidspunkt.
 § 2. I denne bekendtgørelse anvendes definitionerne i Europa-Parlamentets og Rådets forordning nr. 178/2002 af 28. januar 2002 om generelle principper og krav i fødevarelovgivningen, om oprettelse af Den Europæiske Fødevaresikkerhedsautoritet og om procedurer vedrørende fødevaresikkerhed og i den til enhver tid gældende bekendtgørelse om foder og foderstofvirksomheder.
Kapitel 2 Mælke- og mejeriprodukter - Kina § 3. Det er forbudt at importere produkter som nævnt i § 1, stk. 1.
 Stk. 2. Stk. 1 gælder ikke for sendinger, der analyseres inden de markedsføres.
 Stk. 3. Plantedirektoratet udtager prøver af hver enkelt sending af produkter som nævnt i § 1, stk.1, der ønskes importeret.
 Stk. 4. Plantedirektoratet udtager stikprøver forud for import af foderprodukter som nævnt i § 1, stk. 2.
 Stk. 5. Plantedirektoratet udtager ligeledes stikprøver af produkter omhandlet i § 1, stk. 1 og 2, som allerede er markedsført i Danmark.
Stk. 6. Plantedirektoratet analyserer prøverne for indhold af melamin.
Produkter, der indeholder mere melamin end 2,5 mg/kg, må ikke omsættes og anvendes til foderbrug, men skal straks destrueres.
 Stk. 7. Plantedirektoratet tilbageholder sendingerne indtil direktoratet kan meddele tilladelse til import og markedsføring, eller afviser sendingen.
 Stk. 8. Udgifter i forbindelse med foranstaltninger i medfør af denne bestemmelse afholdes af den importerende virksomhed.
 § 4. Import af produkter omhandlet af denne bekendtgørelse kan alene ske over følgende toldsteder:
1) Ekspeditionssted Københavns Havn, Glückstadsvej 8, 2100 København Ø 2) Ekspeditionssted Københavns lufthavn i Kastrup 3) Ekspeditionssted Århus Kapitel 3 Kontrol § 5. Plantedirektoratet fører kontrol med, at foderstofvirksomheder foretager anmeldelse som fastsat i § 1, stk. 3.
 Stk. 2. Plantedirektoratet kan meddele de påbud og forbud, der anses for nødvendige for at sikre overholdelsen af denne bekendtgørelse, jf. § 2, stk. 4 i lov om foderstoffer.
 Stk. 3. Udgifterne til opfyldelse af påbud og forbud efter stk. 2 påhviler den, som foranstaltningerne er rettet imod.
Kapitel 4 Straffebestemmelser § 6. Overtrædelse af § 1, stk. 3, § 3, stk. 1, og 6, 2. pkt. og § 4 straffes med bøde.
Med bøde straffes endvidere den, som undlader at følge et meddelt påbud eller forbud, jf. § 5, stk. 2.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
Kapitel 5 Ikrafttræden § 7. Bekendtgørelsen træder i kraft den 15. december 2008.
 Stk. 2. Bekendtgørelse nr. 1017 af 22. oktober 2008 om forbud mod import af foder med indhold af mælk eller mejeriprodukter ophæves.
Plantedirektoratet, den 11. december 2008 Ole P.
Kristensen / Dorthe Nielsen 1) Bekendtgørelsen indeholder bestemmelser, der gennemfører Kommissionens beslutning 2008/798/EF (EUT 2008, L 273, s. 18) om særlige importbetingelser for produkter, der indeholder mælk eller mejeriprodukter, og som har oprindelse i eller er afsendt fra Kina og om ophævelse af beslutning 2008/757/EF, som ændret ved Kommissionens beslutning 2008/921/EF (EUT 2008, L 331, s. 19) om ændring af Kommissionens beslutning 2008/798/EF.
