 Der har mellem Finansministeriet og Statsansattes Kartel,  

 Overenskomstsektionen, været uoverensstemmelse om forståelsen af bestemmelsen  

 i forhandlingsresultatet fra 1987 om mulighederne for forholdsmæssigt at  

 nedsætte arbejdstiden for deltidsbeskæftigede i forbindelse med de generelle  

 arbejdstidsnedsættelser i perioden 1987/91.
 Uoverensstemmelsen angik fortolkningen af følgende bestemmelse:
 »Deltidsansattes arbejdstid kan i forbindelse med  

 arbejdstidsforkortelsen med et varsel svarende til opsigelsesvarsel nedsættes  

 forholdsmæssigt, hvis nedsættelsen er sagligt begrundet i bevillingsmæssige,  

 arbejdstilrettelæggelsesmæssige eller andre forhold, dog ikke til mindre end  

 15 timer om ugen.
I øvrigt kan arbejdstiden ændres efter aftale mellem arbejdsgiveren og den  

 ansatte.« Uoverensstemmelsen har været behandlet ved faglig voldgift, hvor  

 hovedspørgsmålet var, om arbejdsgiveren er forpligtet til i hvert tilfælde og  

 for hver enkelt ansat at vurdere, hvorvidt det er rimeligt at nedsætte  

 arbejdstiden eller om der er en almindelig adgang for arbejdsgiveren til at  

 nedsætte arbejdstiden, når de i bestemmelsen anførte betingelser er opfyldt.
 Den nævnte voldgiftssag er nu afgjort, og voldgiftsrettens opmand har  

 givet Finansministeriet medhold i, at arbejdsgiveren har en generel adgang  

 til at nedsætte arbejdstiden for deltidsbeskæftigede.
 Afgørelsen indebærer, at de arbejdstidsnedsættelser, som er foretaget i  

 forbindelse med arbejdstidsnedsættelsen pr. 1. september 1988 og som opfylder  

 de i bestemmelsen anførte betingelser, er korrekte.
 Afgørelsen indebærer desuden, at arbejdsgiveren har en almindelig adgang  

 til i forbindelse med arbejdstidsnedsættelsen pr. 1. september 1990 at  

 nedsætte arbejdstiden forholdsmæssigt for deltidsbeskæftigede, når  

 betingelserne herfor er opfyldt.
Finansministeriet skal specielt gøre opmærksom på, at der er tale om en  

 aftalt adgang for arbejdsgiveren til at nedsætte arbejdstiden, således at en  

 forholdsmæssig arbejdstidsnedsættelse ikke kan sidestilles med en  

 afskedigelsessituation.
Dette medfører, at det ikke er nødvendigt at anvende  

 aftalte afskedigelsesprocedurer, f.eks. meddelelse til eller forudgående  

 forhandling med vedkommende organisation.
 Opmærksomheden henledes på, at en forholdsmæssig arbejdstidsnedsættelse  

 skal varsles over for den enkelte ansatte med et varsel, der svarer til den  

 ansattes opsigelsesvarsel.
 Ovenstående har direkte betydning for de overenskomster, hvor vedkommende  

 overenskomstpart er tilsluttet Statsansattes Kartel.
 Retningslinierne må endvidere antages at have betydning for de  

 overenskomster, hvor vedkommende overenskomstpart er tilsluttet  

 Statstjenestemændenes Centralorganisation II, Tjenestemænds og  

 Overenskomstansattes Kartel og Akademikernes Centralorganisation.
 Ovenstående gælder endelig for øvrige overenskomstområder, hvor en  

 tilsvarende bestemmelse er fastsat, samt for tjenestemandsområdet.
 Eventuelle tvivlsspørgsmål vedrørende dette cirkulære forventes forelagt  

 Finansministeriet.
Finansministeriet, Administrations- og Personaledepartementet, Den 5. februar 1990 P.M.V.
 E.B.
