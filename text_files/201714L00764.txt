Betænkning afgivet af Kulturudvalget den 21. marts 2018 Betænkning over Forslag til lov om beskyttelse af kulturværdier i tilfælde af væbnet konflikt [af kulturministeren (Mette Bock)]:
1. Ændringsforslag Enhedslistens medlemmer af udvalget har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 29. november 2017 og var til 1. behandling den 7. december 2017. Lovforslaget blev efter 1. behandling henvist til behandling i Kulturudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og kulturministeren sendte den 5. oktober 2017 dette udkast til udvalget, jf.
KUU alm. del  bilag 6. Den 29. november 2017 sendte kulturministeren de indkomne høringssvar og et notat herom til udvalget.
Spørgsmål Udvalget har stillet 2 spørgsmål til kulturministeren til skriftlig besvarelse, som denne har besvaret.
3. Indstillinger Et flertal i udvalget (S, DF, V, LA, ALT, RV, SF, KF) indstiller lovforslaget til vedtagelse uændret.
 Et mindretal i udvalget (EL) indstiller lovforslaget til vedtagelse med de stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (EL):
 1) Ordene »bøde eller« udgår.
[Ændret straf] 2) I nr. 5 ændres »uretmæssig anvendelse« til: »uretmæssig tilegnelse« [Korrektion af oversættelsesfejl] Bemærkninger Til nr. 1 Det foreslås at ændre strafferammen, således at overtrædelser af straffebestemmelserne kun kan straffes med fæng-sel og ikke alene med bøde.
UNESCO-konventionens 2. protokol, som lovforslaget implementerer, fastslår, at medlemsstaterne er forpligtet til at fastsætte en »passende straf«, jf. artikel 15 (2), for overtrædelser omfattet af protokollens straffebestemmelser.
Det er forslagsstillernes klare opfattelse, at bødestraf i sig selv ikke er foreneligt med et krav om en passende straf, idet der er tale om alvorlige forbrydelser omfattet af den internationale strafferet.
Der henvises til høringssvaret fra Nordic Center for Cultural Heritage & Armed Conflict (CHAC), hvor der fremhæves vægtige juridiske argumenter for, at det ikke vil være i overensstemmelse med folkeretten alene at idømme bødestraf for overtrædelse af bestemmelserne i lovforslaget.
Til nr. 2 Med ændringsforslaget foreslås det at rette op på den fejloversættelse, der er sket i forbindelse med oversættelsen af 1954-konventionen, således at begrebet misappropriation i protokollens artikel 15 (1e) ændres fra »uretmæssig anvendelse« til »uretmæssig tilegnelse«, da der er stor juridisk forskel på anvendelse og tilegnelse.
Det vil således være en fejl at gøre uretmæssig anvendelse af kulturværdier strafbart i dansk ret som en international forbrydelse, når det, konventionen og protokollen gør strafbart, er »uretmæssig tilegnelse«.
 Der henvises til høringssvaret fra Nordic Center for Cultural Heritage & Armed Conflict (CHAC) og den norske protokoltekst, hvor »misappropriation« oversættes til »urettmessig tilegnelse« (Lovdata, www.lovdata.no, »Annen protokoll til Haag-konvensjonen av 1954 om beskyttelse av kulturverdier i tilfelle av væpnet konflikt«).
Alex Ahrendtsen (DF) Karin Nødgaard (DF) nfmd.
Kristian Thulesen Dahl (DF) Peter Skaarup (DF) Morten Marinus (DF) Jan Erik Messmann (DF) Britt Bager (V) Jan E.
Jørgensen (V) Michael Aastrup Jensen (V) Eva Kjer Hansen (V) Hans Christian Schmidt (V) Anni Matthiesen (V) Christina Egelund (LA) Leif Mikkelsen (LA) Naser Khader (KF) Annette Lind (S) Daniel Toft Jakobsen (S) Flemming Møller Mortensen (S) Jan Johansen (S) Mogens Jensen (S) Orla Hav (S) fmd.
Søren Søndergaard (EL) Christian Juhl (EL) Rasmus Nordqvist (ALT) Carolina Magdalene Maier (ALT) Zenia Stampe (RV) Marianne Jelved (RV) Jacob Mark (SF) Pia Olsen Dyhr (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
