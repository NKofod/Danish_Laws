Fremsat den 25. oktober 2001 af  

 Jens Rohde (V), Kim Andersen (V),  

 Kristian Jensen (V), Ester Larsen (V),  

 Flemming Hansen (KF), Brian Mikkelsen (KF),  

 Poul Nødgaard (DF) og Kim Behnke (UP) Forslag til folketingsbeslutning om afvikling af netværksafgift for tv-stationer, hvis  

 sendeflade er politisk reguleret Folketinget pålægger regeringen i  

 indeværende folketingssamling at fremsætte de nødvendige  

 lovforslag og foretage andre fornødne administrative ændringer,  

 der kan afvikle netværksafgiften for tv-stationer, hvis sendeflader er  

 politisk reguleret.
Bemærkninger til forslaget Beslutningsforslaget er en revideret  

 genfremsættelse af B 180 fra folketingsåret 2000-01, jf.  

 Folketingstidende, forhandlingerne side 8408 og 9281, tillæg A side  

 6925 og 6923, tillæg B side 1769.
Beslutningsforslaget genfremsættes, da det fortsat  

 er forslagsstillernes principielle opfattelse, at staten ikke på samme  

 tid skal regulere en sendeflade og pålægge kommercielle  

 medievirksomheder programforpligtelser samtidig med, at staten opkræver  

 en afgift for sende- eller netværkstilladelse.
Man må  

 træffe et valg.
Enten opstiller staten programmæssige  

 forpligtelser, eller også opkræver den koncessionsafgift for  

 benyttelse af en offentlig frekvensressource.
At gøre begge dele  

 påvirker stationernes økonomi i en sådan grad, at de  

 ganske enkelt ikke er rentable.
Flere lokale tv-stationer har måttet  

 dreje nøglen om, og endnu flere er i dag lukningstruede.
Det betyder  

 tab af arbejdspladser, mindre grad af lokal fjernsynsdækning og  

 generelt dårligere fjernsyn, ligesom det ødelægger  

 mulighederne for attraktive sendeflader for de ikke-kommercielle stationer,  

 som er sikret sendetimer på de lokale sendere.
Hvis der ikke er  

 kommercielt lokal-tv, er der heller ikke ordentlige sendemuligheder for  

 idébaseret tv.
 Kombinationen af regulering af sendeflader og  

 opkrævning af afgifter modarbejder et pluralistisk og lokalt  

 elektronisk mediebillede, og derfor ønsker forslagsstillerne en hurtig  

 afvikling af afgifterne under skyldig hensyntagen til ikke-kommercielle  

 stationers produktionsvilkår.
Netværksafgiften er med til at hindre en  

 kvalitetsmæssig udvikling på tv-stationerne.
Når der hvert  

 år skal afgives tocifrede millionbeløb til staten, vil disse  

 penge mangle i tv-stationernes budget til udvikling af nye, spændende  

 programmer.
Resultatet bliver ofte, at der sendes billige hyldevarer.
Billige  

 amerikanske tv-serier kan nok fastholde seerne tilstrækkeligt til, at  

 reklameindtægterne er sikret, men det giver hverken høje seertal  

 eller udvikling af dansk dramatik og kultur.
Erfaringerne fra alle tv-stationer, herunder også  

 Danmarks Radio og TV 2, viser, at de helt høje seertal opnås  

 på dansk dramatik.
Men de lokale tv-stationer har ikke en chance for at  

 få sådanne produktioner finansieret, når de samtidig skal  

 betale netværksafgiften.
Netværksafgiften er også en unfair afgift.  

 Tv-stationerne er jo i konkurrence.
Når TV 2 og TV 3 ikke skal betale  

 netværksafgift, men man for TV 2 s vedkommende endda modtager  

 licensmidler, så er konkurrencesituationen ikke fair.
Lokalt får TV 2 licensmidler til TV 2-regionerne,  

 mens den ægte konkurrent på formidling af lokalt stof, de lokale  

 tv-stationer, pålægges en afgift for deres virksomhed.
Resultatet  

 bliver naturligvis, at lokal-tv ikke har så mange ressourcer til at  

 ansætte journalister og at lave magasinprogrammer om lokale forhold og  

 til andre kvalitative løft.
Netværksafgiften går til finansiering af de  

 ikke-kommercielle stationer.
Samtidig kræver lovgivningen, at de  

 kommercielle lokal-tv-stationer stiller »vinduer« til rådighed for de  

 ikke-kommercielle stationer.
Netværksafgiften er en omkostning for de  

 kommercielle stationer.
Vinduer til de ikke-kommercielle stationer er en  

 manglende mulighed for indtægt.
Således er de kommercielle  

 stationer i den absurde situation, at de skal betale for at stille en  

 sendetid til rådighed, som afskærer dem fra at få en  

 indtægt! Det svarer til, at en grønthandler tvinges til at  

 stille udstillingsvindue og andre butiksfaciliteter til rådighed for en  

 hobbygartner og samtidig skal betale tilskud til hobbygartneren.
Det ville jo  

 aldrig gå.
Derfor skal netværksafgiften afvikles.
Netværksafgiften afskaffes en gang for alle.
Det  

 manglende provenu fra netværksafgiften finansieres via licensen, da  

 græsrods-tv må betragtes som et public service-anliggende.
 Forslaget forventes at koste 30 mio. kroner.
Forslagsstillerne har den opfattelse, at ikke-kommercielt  

 tv og radio er vigtige dele af vores mediebillede og det lokale demokrati.  

 Det er vigtige dele af vores kulturliv.
Derfor må en tilskudsordning  

 opretholdes.
Af et public service-budget på mere end 3 mia. kroner  

 bør det være muligt at hente 30 mio. kroner til udsendelser, som  

 DR ikke ønsker selv at producere og broadcaste.
Skriftlig fremsættelse Jens Rohde (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om afvikling af  

 netværksafgift for tv-stationer, hvis sendeflade er politisk  

 reguleret.
(Beslutningsforslag nr.
B 67).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
