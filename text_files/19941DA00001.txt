Nr BTB 1 Betænkning og indstilling fra Udvalget til Prøvelse af Valgene   

 Nr B 1 1994-95, 1. samling Afgivet af Udvalget til Prøvelse af Valgene Afgivet: 19941004 Indhold I.
Indledning 1. Udskrivelsen af valget.
2. Folketingets sammentræden.
Det foreløbige Udvalg til Prøvelse af  

 Valgene.
II.
Valget i Danmark 3. Lovgrundlaget og udvalgets materiale.
 4. Prøvelsen vedrørende valghandlingen, Indenrigsministeriets beregninger  

 og kandidaterne.
5. Valghandlingen A.
Indenrigsministeriets redegørelse vedrørende valgbøgerne.
 1) Stemmesedlerne.
 2) Valgbøgerne.
 3) Fejl eller mangler ved valgbøgernes førelse.
 4) Lodtrækninger.
 5) De valgbøgerne tilførte bemærkninger.
 6) Ugyldige stemmer.
 7) Brevstemmer, der ikke er taget i betragtning.
B.
Valgklager m.m.
 1) En borger i Vedbæk.
2) Lars J.
Kristensen, Farsø.
 3) Sønderjyllands Amtskreds 5. opstillingskreds, Tønderkredsen.
4) B.
Tue Jørgensen, Viby Sj.
 5) Bent Hersø Pedersen, Aalborg.
 6) Wilfred Nanfred, København N.
 7) Harry Udsen, Horsens.
8) Jørgen H.
Nielsen, England.
 9) Arne Jensen, Brøndby.
 10) Torben Wurtz, Galten.
 11) Leif Sørensen, Karup.
 12) Eric Jul, Roskilde.
 13) Ove Guldberg, Spanien.
 6. Indenrigsministeriets beregninger og opgørelser.
 7. De valgte kandidater.
III.
Valget i Grønland 8. Foreløbig opgørelse.
 9. Samlede stemmetal.
 10. Partiernes stemmetal.
 11. De valgte kandidaters stemmetal.
 12. Godkendelse på det foreløbige grundlag.
 13. Senere afgørelse om opretholdelse af godkendelsen.
IV.
Valget på Færøerne 14. Valgbogen m.v.
 15. Antal kandidatlister og samlet antal stemmer.
 16. Stemmetal for kandidatlisterne og for de valgte kandidater.
 17. Udvalgets bemærkninger.
V.
Udvalgets konklusion 18. Udvalgets indstillinger.
I.
Indledning 1. Valg til Folketinget blev udskrevet ved kongeligt åbent brev  

 af 29. august 1994 til afholdelse onsdag den 21. september 1994, idet det  

 dog, for så vidt angår valget på Færøerne og i Grønland, blev overladt til  

 henholdsvis Rigsombudsmanden på Færøerne og Rigsombudsmanden i Grønland at  

 bestemme dagen for valgets afholdelse der.
 Den 21. september 1994 blev imidlertid også fastsat som valgdag for  

 Færøerne og Grønland, således at denne dag blev fælles valgdag for hele  

 riget.
 2. I henhold til kongeligt åbent brev af 23. september 1994 trådte  

 det nyvalgte Folketing sammen tirsdag den 4. oktober 1994, jf. grundlovens §  

 35, og Tinget nedsatte, som det er foreskrevet i forretningsordenens § 1,  

 stk. 2, et foreløbigt udvalg på 21 medlemmer til prøvelse af valgene.
 Dette udvalg afholdt kort efter sættende møde, hvor Eva Møller (KF) blev  

 valgt til formand og Klaus Hækkerup (S) til næstformand.
Udvalget har derefter i et møde gennemgået det modtagne materiale  

 vedrørende valgene.
Udvalget har i denne forbindelse stillet spørgsmål til  

 indenrigsministeren til skriftlig besvarelse.
Spørgsmålene og svarene er  

 optrykt som bilag til denne betænkning.
II.
Valget i Danmark 3. Valget er foretaget efter reglerne i lov om valg til  

 Folketinget, jf. lovbekendtgørelse nr. 759 af 19. august 1994.
 Udvalget har vedrørende valget i Danmark af de 175 mandater modtaget  

 følgende materiale:
 Med skrivelse af 3. oktober d.å. har indenrigsministeren i henhold til  

 valglovens § 86 fremsendt:
 1) De fra opstillingskredsenes valgbestyrelser modtagne kopier af  

 valgbøgerne, jf. lovens § 74, stk. 3.
 2) De i overensstemmelse med lovens §§ 76-79 foretagne beregninger af  

 kreds- og tillægsmandaternes fordeling.
3) Den i overensstemmelse med lovens §§ 76 og 80-82 foretagne opgørelse  

 af, hvilke kandidater der har opnået valg.
Opgørelsen blev fremsendt i form  

 af tabeller, der for hver stor- og amtskreds og herunder for hvert parti  

 henholdsvis kandidater uden for partierne angiver de enkelte kandidaters  

 stemmetal (personlige stemmer og tillagte partistemmer) samt de valgte  

 kandidater for de partier, der har opnået mandater.
 4) Den i lovens §§ 84 og 85 omhandlede liste over stedfortrædere.
Med samme skrivelse fremsendtes endvidere en redegørelse indeholdende de  

 bemærkninger, som den stedfundne gennemgang af valgbøgerne har givet  

 ministeriet anledning til.
Redegørelsen indeholder tillige  

 Indenrigsministeriets bemærkninger til stemmesedlerne.
 Endelig fremsendtes en fortegnelse, hvor for hvert parti stor- eller  

 amtskredsene inden for hver landsdel er ordnet i rækkefølge efter størrelsen  

 af 1. urepræsenterede kvotient, og hvoraf tillige fremgår samtlige kvotienter  

 til bestemmelse af stedfortræderrækkefølgen i de tilfælde, der er nævnt i  

 lovens § 92, stk. 2 og 3.
 Med skrivelser af 3. og 4. oktober 1994 har indenrigsministeren endvidere  

 fremsendt 13 klager og henvendelser vedrørende valget.
4. Udvalgets arbejde med dette materiale vedrører 3 spørgsmål: For  

 det første spørgsmålet om gyldigheden af valghandlingen, herunder valgets  

 forberedelse, stemmeafgivningen, optællingen af stemmesedlerne og vurderingen  

 af dem samt valgbøgerne og disses førelse m.v.
For det andet spørgsmålet om  

 godkendelse af de af Indenrigsministeriet foretagne opgørelser og  

 beregninger.
For det tredje spørgsmålet om godkendelse af de kandidater, der  

 har opnået valg.
5. Valghandlingen Af de spørgsmål, der er nævnt ovenfor, behandles først spørgsmålet om  

 selve valghandlingen og forskellige problemer i forbindelse hermed.
A.
Udvalget har som sædvanlig nøje gennemgået Indenrigsministeriets  

 redegørelse indeholdende de bemærkninger, som den stedfundne gennemgang  

 af valgbogsudskrifterne har givet ministeriet anledning til.
1) De nærmere regler om stemmesedlernes indhold og udformning er i  

 henhold til folketingsvalglovens § 43, stk. 4, fastsat i  

 Indenrigsministeriets bekendtgørelse nr. 742 af 1. december 1989 om  

 stemmesedler til brug ved folketingsvalg.
Reglerne om stemmesedlerne er  

 således uændrede i forhold til de regler, der fandt anvendelse ved  

 folketingsvalget i 1990.
Kandidaternes navne skal som hovedregel opføres i een kolonne.
I tilfælde,  

 hvor der til valget er opstillet et så stort antal kandidater, at  

 stemmesedlen vil blive uforholdsmæssig lang, såfremt kandidaterne anføres i  

 een kolonne, kan valgbestyrelsen beslutte, at kandidaternes navne inden for  

 hvert partifelt skal opføres i to eller flere kolonner.
De to valgbestyrelser, der ved valget i 1990 fremstillede stemmesedler med  

 kandidaternes navne i to kolonner, har også gjort dette ved dette valg.
Det  

 drejer sig om valgbestyrelserne for Fyns Amtskreds 9. kreds, Faaborg, og  

 Århus Amtskreds 5. kreds, Mariager.
Alle andre valgbestyrelser, herunder  

 valgbestyrelserne for de øvrige opstillingskredse i Fyns Amtskreds og Århus  

 Amtskreds, har i overensstemmelse med hovedreglen fremstillet stemmesedler  

 med kandidaternes navne i een kolonne.
 Stemmesedlerne i de forskellige opstillingskredse har i øvrigt en ensartet  

 udformning (når bortses fra de 2 opstillingskredse, der har anvendt  

 2-spaltede stemmesedler).
 Ifølge § 5 i ovennævnte bekendtgørelse om stemmesedler til brug ved  

 folketingsvalg skal der til højre for partinavnet være rigelig plads til at  

 sætte kryds.
Ved dette valg har dette krav til stemmesedlernes udformning ikke været  

 opfyldt for stemmesedlerne i Roskilde Amtskreds 3. kreds, Lejre.  

 Stemmesedlerne i Lejrekredsen er beskåret på en sådan måde, at der slet ikke  

 er plads til at sætte kryds til højre for partinavnet V.
Venstre, Danmarks  

 Liberale Parti, mens pladsen hertil til højre for partinavnet Ø.
Enhedslisten  

 - De Rød-Grønne kun er 0,7 cm bred, hvilket ikke kan anses for at være  

 "rigelig plads".
 Om de foranstaltninger, der fra valgbestyrelsens side blev truffet for at  

 afhjælpe disse mangler ved stemmesedlerne, henvises til gennemgangen nedenfor  

 af de bemærkninger, der er tilført valgbøgerne.
Stemmesedlerne i Vestsjællands Amtskreds 3. kreds, Kalundborg, giver på  

 tilsvarende måde sparsom plads til at sætte kryds til højre for partinavnet  

 Ø.
Enhedslisten - De Rød-Grønne.
 Vedrørende stemmesedlerne skal i øvrigt bemærkes, at stemmesedlerne i  

 Søndre og Østre Storkreds i feltet for kandidater uden for partierne er  

 forsynet med en sort firkant umiddelbart til venstre for overskriften  

 "Uden for partierne", hvilken overskrift i øvrigt er ukorrekt  

 stavet som "Udenfor partierne". Valgbøgerne for opstillingskredsene  

 i Søndre og Østre Storkreds er tilført en bemærkning om den ukorrekte sorte  

 firkant på stemmesedlerne, jf. nedenfor.
I Vestsjællands Amtskreds 5. kreds, Sorø, er partiet "Ø.
Enhedslisten  

 - De Rød-Grønne" anført med ufuldstændigt navn på stemmesedlerne, idet  

 partiet er anført som "Ø.
Enhedslisten".
I Viborg Amtskreds 5. kreds, Kjellerup, er en kandidats efternavn ukorrekt  

 stavet som "West". Den korrekte stavemåde er "Westh". 2)  

 De nærmere regler om valgbøgernes indhold og udformning er i  

 henhold til folketingsvalglovens § 28, stk. 3, fastsat i  

 Indenrigsministeriets cirkulære nr. 177 af 26. september 1990 om valgbøger og  

 afstemningsbøger til brug ved folketingsvalg.
Cirkulæret indeholder en nøje  

 angivelse af de oplysninger, som valgbogen skal indeholde, mens cirkulæret  

 med hensyn til valgbogens udformning henviser til de fortrykte valgbøger, som  

 Indenrigsministeriet lader fremstille.
For så vidt angår foranstaltninger til  

 kontrol af fintællingen, henvises i cirkulæret ligeledes til de kontroller,  

 der fremgår af den fortrykte valgbog.
 Ved lov nr. 223 af 6. april 1994 om ændring af lov om valg til Folketinget  

 er der bl.a. gennemført ændringer af reglerne om anmeldelsesmyndigheden for  

 kandidatanmeldelser. Ændringerne indebærer, at valgbestyrelserne i  

 amtskredsene ikke mere har opgaver i forbindelse med kandidatanmeldelser,  

 idet disse opgaver nu varetages af vedkommende statsamtmand.
Som følge heraf har Indenrigsministeriet ladet fremstille nye fortrykte  

 valgbøger.
De hidtidige sider 4-29 til oplysninger om de opstillede  

 kandidater er udgået, idet de erstatttes af den fra anmeldelsesmyndigheden  

 (statsamtmanden) modtagne Store Fortegnelse over de opstillede kandidater i  

 vedkommende amtskreds, hvilken fortegnelse skal vedlægges valgbogen.
 Afstemningsbøgerne er uændrede i forhold til de afstemningsbøger, der blev  

 benyttet ved folketingsvalget i 1990.
Med hensyn til formkravene til valgbogens udformning oplyses det i øvrigt  

 i Indenrigsministeriets redegørelse, at ministeriet i ovennævnte cirkulæres §  

 8 har fastsat, at valgbestyrelsen i stedet for den fortrykte valgbog kan  

 anvende en edb- eller etb-udskrevet valgbog under forudsætning af, at en  

 sådan valgbog indeholder de samme oplysninger og i samme form og rækkefølge  

 som den fortrykte valgbog.
Under samme forudsætning kan udfyldelse af den  

 fortrykte valgbogs skemaer erstattes af indklæbede edb- eller etb-udskrevne  

 skemaer.
Det oplyses, at der for 46 opstillingskredse er indsendt valgbøger, der er  

 fremstillet ved hjælp af et indkøbt edb-program til udskrivelse af valgbog,  

 mens der for 20 opstillingskredse er indsendt valgbøger fremstillet ved hjælp  

 af edb-programmer udviklet af de pågældende valgbestyrelser selv.
For 3  

 opstillingskredse er indsendt valgbøger, hvor et eller flere af de fortrykte  

 skemaer er erstattet af indklæbede edb-udskrevne skemaer.
Indenrigsministeriet ser det som en positiv udvikling, at stadig flere  

 valgbestyrelser benytter edb ved opgørelsen af resultatet af afstemningen i  

 opstillingskredsen.
Ved 1990-valget måtte Indenrigsministeriet konstatere, at  

 de dengang anvendte edb-programmer ikke i alle tilfælde var tilstrækkeligt  

 gennemarbejdede til at levere en korrekt udfyldt valgbog.
Ministeriet  

 oplyser, at edb-programmernes "børnesygdomme" ved dette valg i det  

 store og hele synes at være overvundet.
Et kvalificeret edb-program er dog,  

 som anført af Indenrigsministeriet, i sig selv ikke tilstrækkeligt til at  

 sikre en korrekt udfyldt valgbog.
Det kræves yderligere, at programmet  

 anvendes på korrekt måde, herunder forsynes med de relevante data.
3) Gennemgangen af valgbøgerne har givet Indenrigsministeriet anledning  

 til bemærkninger om forskellige fejl eller mangler ved  

 valgbøgernes førelse . Ministeriet oplyser, at alle fejl er berigtiget  

 ved telefonisk henvendelse til de pågældende valgbestyrelser, dog ikke fejl,  

 der åbenbart er sammentællingsfejl eller skrivefejl.
Fejl i forbindelse med  

 fordeling af partistemmer har Indenrigsministeriet ligeledes berigtiget uden  

 henvendelse til de pågældende valgbestyrelser.
 Ingen af de af Inderigsministeriet fremdragne fejl er dog af en sådan  

 karakter, at de har givet udvalget anledning til særlige bemærkninger herom.
 4) I folketingsvalglovens § 73, stk. 5, 3. pkt., er det fastsat, at  

 Indenrigsministeriet foretager lodtrækning i de tilfælde, hvor to  

 eller flere kandidater er lige berettiget til en partistemme.
Der var i alt 35 lodtrækningstilfælde fordelt på 27 valgbøger.
De  

 pågældende valgbøger er af Indenrigsministeriet berigtiget med lodtrækningens  

 resultat.
I intet tilfælde har lodtrækningens resultat haft betydning for  

 kandidatudvælgelsen.
 5) Ministeriet har dernæst blandt de valgbøgerne tilførte  

 bemærkninger vedrørende valgets forberedelse, afholdelse og opgørelse  

 særligt henledt opmærksomheden på følgende:
 Af valgbøgerne for opstillingskredsene i Søndre og Østre Storkredse  

 fremgår, at det den 19. september 1994 om eftermiddagen blev konstateret, at  

 stemmesedlerne ikke var i fuld overensstemmelse med Indenrigsministeriets  

 bekendtgørelse nr. 742 af 1. december 1989 (om stemmesedler til brug ved  

 folketingsvalg), idet rubrikken "Uden for partierne" var markeret  

 med en sort firkant på det til partiernes bogstavbetegnelse svarende sted.
 Det blev besluttet ikke at trykke nye stemmesedler, da trykkeriet ikke  

 kunne garantere præcision med hensyn til optælling, fordeling og levering,  

 hvis stemmesedlerne skulle trykkes om.
Af valgbogen for Vestre Storkreds, Københavns 8. kreds, Valby ,  

 fremgår, at en 24-årig mand med folkeregisteradresse i Herlev forsøgte at få  

 adgang til at stemme på Kirsebærhavens Skole ved at møde frem med en anden  

 mands valgkort, der fejlagtigt var tilsendt den 24-åriges kærestes adresse,  

 hvor han havde ophold.
Da det er valgbestyrelsens opfattelse, at der kan være  

 tale om et seriøst forsøg på valgsvindel, vil episoden blive anmeldt til  

 politiet.
Af valgbogen for Roskilde Amtskreds 1. kreds, Roskilde, fremgår, at  

 det ved tømningen af en stemmekasse på 3. afstemningssted, Sct.
Jørgens  

 Skole, viste sig, at der i stemmekassen var nedkastet en blækpatron, som  

 tilsværtede 3 stemmesedler.
De 2 af disse stemmesedler blev kendt gyldige,  

 idet stemmeafgivningen kunne aflæses, mens den 3. stemmeseddel måtte kendes  

 ugyldig, fordi det ikke kunne konstateres, hvor krydset var sat.
Af valgbogen for Roskilde Amtskreds 3. kreds, Lejre, fremgår, at  

 valgbestyrelsen umiddelbart inden afstemningens begyndelse konstaterede, at  

 stemmesedlerne var beskåret på en sådan måde, at det ved partiet V. og til  

 dels partiet Ø. ville være umuligt at sætte kryds til højre for partinavnet.  

 Som bilag til valgbogen er optaget den vejledning til vælgerne, udarbejdet  

 efter samråd med Indenrigsministeriet, som omgående blev bragt ud til alle  

 afstemningssteder. (Vejledningen indeholder et eksempel på, hvordan der kan  

 afgives partistemme på anden måde end ved at sætte kryds til højre for  

 partinavnet.
I eksemplet er partinavn og kandidatnavne gjort ugenkendelige  

 ved skravering). Valgbestyrelsen anfører i forbindelse hermed, at fejlen ved  

 stemmesedlerne ikke gav anledning til usikkerhed hos vælgerne.
Dog har man  

 konstateret, at nogle vælgere har taget vejledningen særdeles alvorligt, idet  

 nogle vælgere har foretaget skravering af kandidatnavne som vist i eksemplet,  

 hvilket har fundet sted for samtlige partier, uanset at der har været god  

 plads til højre for partinavnene.
Valgbestyrelsen har ikke fundet anledning  

 til at erklære disse stemmesedler for ugyldige.
 I valgbogen for Sønderjyllands Amtskreds 5. opstillingskreds,  

 Tønder , er anført, at en brevstemme, som valgbestyrelsen kendte ugyldig,  

 ønskes forelagt for Indenrigsministeriet til vurdering.
 Sagen herom er oversendt til Folketinget ved særskilt brev og omtalt under  

 punkt 5,B,3.
 I valgbogen for Vejle Amtskreds 3. kreds, Vejle, er anført, at en  

 vælger på et nærmere angivet afstemningssted klagede over, at ægtefællens  

 brevstemme, afgivet på Frederiksberg Kommunes folkeregister, ikke var taget i  

 betragtning på grund af manglende attestation fra folkeregistrets side.
I valgbogen for Vejle Amtskreds 4. kreds, Give , er anført, at en  

 navngiven vælger på et nærmere angivet afstemningssted afleverede sin  

 stemmeseddel ubrugt som følge af valgstyrernes krav om, at hendes  

 handicappede søn skulle ledsages af 2 valgstyrere i forbindelse med  

 afstemningen.
En anden navngiven vælger afleverede sin og en handicappet  

 datters stemmeseddel ubrugte af samme grund.
 Sidstnævnte vælger har indsendt en klage over ikke at have fået adgang til  

 at bistå sin datter med stemmeafgivningen, jf. pkt. 5,B,7.
Af valgbogen for Århus Amtskreds 4. kreds, Århus Vest, fremgår, at  

 en vælger på et nærmere angivet afstemningssted kom ind i afstemningslokalet  

 med sin søn, som er handicappet og i kørestol.
Moderen afleverede begge  

 valgkort og fik udleveret 2 stemmesedler og gik alene ind i stemmerummet.
Da  

 hun ville lægge stemmesedlerne i stemmekassen, blev hun standset af  

 stemmemodtageren, som fik stemmesedlerne for at undersøge, om forholdet var i  

 orden.
Vælgeren forlod imidlertid valgstedet sammen med sin søn.
Den valgtekniske leder kontaktede efterfølgende vælgeren pr. telefon og  

 oplyste hende om reglerne om hjælp til personer ved stemmeafgivningen.
I  

 telefonen oplyste vælgeren, at sønnen er multihandicappet, og at der er stemt  

 ens på begge stemmesedler.
Efter enighed nedlagdes den ene stemmeseddel i stemmekassen.
Med hensyn  

 til sønnens stemmeseddel blev moderen gjort opmærksom på, at sønnen ikke kan  

 stemme, da han ikke kan tilkendegive, hvor han vil stemme.
Dette fandt  

 moderen urimeligt, da sønnen havde modtaget valgkort og samme fremgangsmåde  

 blev anvendt ved det foregående valg.
 Af valgbogen for Århus Amtskreds 7. kreds, Hammel, fremgår, at en  

 brevstemme i et nærmere angivet afstemningsområde er taget i betragtning,  

 uanset at den var afgivet af en umyndiggjort person, der ikke var optaget på  

 valglisten.
I valgbøgerne er nævnt 5 tilfælde, hvor en vælger har afgivet stemme på et  

 andet afstemningssted end det, hvor den pågældende var optaget på valglisten.  

 De pågældende vælgere har i intet tilfælde tillige afgivet stemme på det  

 afstemningssted, hvortil de hørte.
Endvidere er nævnt 3 tilfælde, hvor en  

 vælger, der havde afgivet brevstemme, fik adgang til at afgive stemme på  

 valgdagen.
 6) Under omtalen af Indenrigsministeriets redegørelse skal endelig til  

 sidst nævnes, at ministeriet som sædvanlig har givet en oversigt over de  

 ugyldige stemmer .
Det fremgår heraf, at der er optalt 33.040 ugyldige stemmer, heraf 24.965  

 blanke og 8.075 andre ugyldige stemmer.
Det kan hertil føjes, at antallet af  

 blanke stemmer i 1987 var 20.289, i 1988 18.222 og i 1990 20.039, og at  

 antallet af andre ugyldige stemmer i 1987 var 6.355, i 1988 5.300 og i 1990  

 5.719.
 Det fremgår endvidere af oversigten, at blandt de 8.075 andre ugyldige  

 stemmer falder en meget stor del i 4 hovedgrupper, nemlig 1.119, der er  

 påført kryds i flere partifelter, 1.052, der er påført andet mærke end kryds  

 i stedet for eller foruden kryds, 1.689, der er forsynet med tegning eller  

 påskrift, og endelig 3.139 brevstemmer, der er ugyldige af forskellige  

 grunde.
7) Indenrigsministeriet har endelig givet en oversigt over brevstemmer,  

 der ikke er taget i betragtning . Det fremgår heraf, at der er optalt  

 1.816 rettidigt modtagne brevstemmer, der ikke er taget i betragtning.
Ved  

 1990-valget udgjorde antallet 1.432.
B.
Som tidligere anført foreligger der 13 klager eller henvendelser  

 vedrørende valghandlingen.
 1) Med skrivelse af 30. september 1994 har Indenrigsministeriet fremsendt  

 et brev fra en borger i Vedbæk dateret 20. september 1994, hvori vedkommende  

 klager over, at hun til folketingsvalget den 21. september 1994 er blevet  

 nægtet stemmeret på et ulovligt grundlag.
 Klageren henviser til sin klage af 12. juni 1994 over, at hun på grund af  

 en foreløbig umyndiggørelse i formueretlig henseende ved Lyngby Ret blev  

 frataget sin stemmeret til Europa-Parlamentsvalget den 9. juni 1994. Denne  

 klage blev oversendt til Folketinget ved brev af 21. juni 1994 og omtalt i  

 betænkning og indstilling afgivet af Udvalget til Valgs Prøvelse den 21. juni  

 1994.
 Ved henvendelse til Lyngby Ret og Lyngby Politi er det blevet oplyst over  

 for Indenrigsministeriet, at vedkommende borger fortsat er foreløbig  

 umyndiggjort.
 Personer, der er umyndiggjorte, har ikke valgret, jf. folketingsvalglovens  

 § 1. Indenrigsministeriet anfører derfor, at det er korrekt, at den  

 pågældende ikke var optaget på valglisten og ikke har fået adgang til at  

 afgive stemme til valget den 21. september 1994.
2) Med skrivelse af 30. september 1994 har Indenrigsministeriet fremsendt  

 et brev af 6. september 1994 fra Lars J.
Kristensen, Farsø, hvori han klager  

 over folketingsvalget den 21. september 1994.
Begrundelsen for klagen er, at han finder det grundlovsstridigt, at det i  

 folketingsvalgloven er bestemt, at kandidater uden for partierne alene kan få  

 andel i kredsmandaterne og ikke tillige i tillægsmandaterne.
Klageren gør i  

 denne forbindelse gældende, at også kandidater uden for partierne  

 repræsenterer en anskuelse blandt vælgerne, jf. grundlovens § 31, stk. 2.
De principper i folketingsvalgloven, hvis grundlovsmæssighed klageren  

 bestrider, går tilbage til valgloven af 1920 og har været lagt til grund ved  

 udformningen af grundlovens bestemmelser om, at de nærmere regler for  

 valgrettens udøvelse og om gennemførelse af forholdstalsvalgmåden gives ved  

 valgloven.
Klageren indgav i forbindelse med folketingsvalget den 8.  

 september 1987 en lignende klage over folketingsvalgloven, jf. betænkning og  

 indstilling af 22. september 1987 fra Udvalget til Prøvelse af Valgene.  

 Endvidere har klageren ført sag mod Indenrigsministeriet om  

 folketingsvalglovens grundlovsmæssighed.
 Indenrigsministeriet blev ved Østre Landsrets dom af 16. marts 1989  

 frifundet i denne sag.
 3) Indenrigsministeriet har den 3. oktober 1994 fremsendt brev af 22.  

 september 1994 fra Sønderjyllands Amtskreds 5. opstillingskreds,  

 Tønderkredsen, hvori kredsen anmoder om ministeriets vurdering af en i kopi  

 vedlagt brevstemmeseddel.
 Det fremgår, at valgbestyrelsen har kendt den pågældende stemmeseddel  

 ugyldig med den begrundelse, at der er modstrid vedrørende angivet  

 bogstavbetegnelse, partinavn eller kandidatnavn (personnavn).
 På stemmesedlen er som partibogstav påført "C", som partinavn  

 "Det Konservative Folkeparti" og som kandidatnavn "Bendt  

 Bendtsen". En person ved navn Bendt Bendtsen var ikke opstillet som  

 kandidat i Sønderjyllands Amtskreds, men derimod i Fyns Amtskreds.
 De nærmere regler om bedømmelse af stemmesedler afgivet til folketingsvalg  

 er fastsat i Indenrigsministeriets bekendtgørelse nr. 326 af 16. maj 1990. §  

 25 er sålydende:
" § 25. En brevstemmeseddel er ugyldig, såfremt den er påført  

 modstridende angivelser vedrørende bogstavbetegnelse, partinavn eller  

 kandidatnavn (personnavn)." I Indenrigsministeriets vejledning nr. 193 af 12. oktober 1990 om  

 afholdelse af folketingsvalg er som eksempel på anvendelse af denne  

 bestemmelse bl.a. anført følgende:
"En brevstemmeseddel, der ud over bogstavet C og/eller Det  

 Konservative Folkeparti er påført navnet på en person, der ikke er opstillet  

 til valget i vedkommende stor- eller amtskreds, vil derimod kun være ugyldig  

 efter bekendtgørelsens § 25, såfremt det er almindeligt kendt, at den  

 pågældende person ikke tilhører Det Konservative Folkeparti, men f.eks. er en  

 kendt politiker for et andet parti." Det foreligger ikke oplyst, om valgbestyrelsen i Tønderkredsen har haft  

 kendskab til en person ved navn Bendt Bendtsen, hvorom det var almindeligt  

 kendt, at pågældende tilhørte et andet parti end Det Konservative Folkeparti.
 Det er Indenrigsministeriets opfattelse, at den pågældende  

 brevstemmeseddel skulle have været anset som en gyldig stemme på Det  

 Konservative Folkeparti (partistemme).
 Indenrigsministeriet tilføjer, at det ikke hidtil har været anset for  

 praktisk muligt at give de enkelte valgbestyrelser oplysning om navnene på de  

 kandidater, der er opstillet i andre end vedkommende amtskreds (storkreds).
4) Indenrigsministeriet har den 3. oktober 1994 fremsendt et brev af 22.  

 september 1994 fra B.
Tue Jørgensen, Viby Sj., hvori denne klager over, at  

 der ved folketingsvalget i Lejrekredsen blev anvendt en stemmeseddel, hvor  

 der ikke var plads til at sætte et kryds ud for Venstre, Danmarks Liberale  

 Parti.
 Der henvises til den udførlige redegørelse under punkt 5,A,1 og 5,A,5.
 Valgbestyrelsen for Lejrekredsen har i en udtalelse af 29. september 1994  

 beklaget, at stemmesedlen var beskåret således, at det ikke var muligt at  

 sætte et kryds som partistemme for partiet Venstre, Danmarks Liberale Parti.
 Indenrigsministeriet kan henholde sig til valgbestyrelsens udtalelse.  

 Ministeriet kan bekræfte, at man der sagde god for indholdet og udformningen  

 af den vejledning, der blev udarbejdet til vælgerne i anledning af den  

 konstaterede fejl ved stemmesedlen.
Ved valget i Lejrekredsen blev afgivet i alt 8.177 stemmer på V.
Venstre,  

 Danmarks Liberale Parti, heraf 2.859 partistemmer og 5.318 personlige  

 stemmer.
Ved valget den 12. december 1990 var de tilsvarende stemmetal 5.067,  

 2.639 og 2.428.
 5) Indenrigsministeriet har den 3. oktober 1994 fremsendt brev af 21.  

 september 1994 fra Bent Hersø Pedersen, Aalborg, hvori han klager over dels  

 det forhold, at en anden person med et andet navn kan blive afkrydset i  

 valgbogen ud for klagers navn, dels det forhold, at en brevstemme, der  

 rettelig er sendt til en kommune, uretmæssigt bliver omadresseret til en  

 anden kommune for der at blive erklæret ugyldig på grund af, at  

 brevstemmeafgiveren ikke er opført på folketingsvalglisten i sidstnævnte  

 kommune.
Klager har i forbindelse hermed oplyst, at en nærmere undersøgelse af  

 valgbogen på afstemningsstedet i Aalborghallen og de indkomne brevstemmer  

 viste, at den vælger, der var påført som brevstemmeafgiver på klagers plads i  

 valgbogen, var klagers tvillingebroder, der er udsendt som ulandsfrivillig i  

 Nepal.
På denne baggrund fik klager herefter lov til at afgive stemme.
 Det fremgår endvidere af klagen, at det af tilforordnede vælgere på  

 afstemningsstedet i Aalborghallen blev besluttet, at broderens brevstemme  

 skulle betragtes som værende ugyldig, da han ikke var opført på valglisten i  

 Aalborg Kommune.
Det fremgår af kommunens udtalelse af 28. september 1994, at den første  

 fejl i den foreliggende sag er sket i forbindelse med modtagelse af  

 brevstemmematerialet, hvor der via CPR er foretaget en kontrol af vælgerens  

 identitet, men hvor Nakskov Kommune af uforklarlige årsager har forvekslet  

 klagers tvillingebroder med klager, hvorefter man på den gulbrune yderkuvert  

 har påført klagers sidste 4 cifre i CPR-nummeret og derefter videresendt  

 brevstemmematerialet til Aalborg Kommune.
Det oplyses, at man ved denne  

 procedure fejlagtigt ikke var opmærksom på, at CPR-nummer og navnet på  

 bagsiden af yderkuverten ikke stemte overens.
 I forbindelse med afkrydsning af valgbogen har kommunen videre oplyst, at  

 man desværre ikke har været opmærksom på, at oplysningerne på følgebrevet og  

 bagsiden af yderkuverten ikke svarede til valglistens oplysninger.
6) Indenrigsministeriet har den 3. oktober 1994 fremsendt brev af 22.  

 september 1994, hvori Wilfred Nanfred, København N, klager over, at der skete  

 brud på stemmehemmeligheden, da hans søster afgav brevstemme i hjemmet.
En af  

 de 3 brevstemmemodtagere meddelte således, at denne gerne måtte se, hvad  

 søsteren havde stemt.
Københavns Kommune har i brev af 30. september 1994 oplyst, at en af  

 stemmemodtagerne over for vælgeren udtalte, at det ikke gjorde noget, at hun  

 så, hvad vælgeren stemte, da hun havde tavshedspligt.
Stemmemodtageren har  

 oplyst, at hun udtalte således, da hun tilbød at hjælpe vælgeren, der  

 umiddelbart så ud til at have besvær med at udfylde brevstemmematerialet.  

 Vælgeren afviste imidlertid hjælpen og udfyldte selv stemmesedlen, uden at  

 nogen gjorde sig bekendt med, hvordan der var stemt.
Indenrigsministeriet har ikke bemærkninger til kommunens brev.
Ministeriet  

 tilføjer dog, at reglen om hemmelig afstemning ikke fuldt ud kan overholdes i  

 de tilfælde, hvor der ydes hjælp til stemmeafgivningen i form af hjælp til  

 udfyldelse af (brev)stemmesedlen.
Den omstændighed, at der efter  

 folketingsvalgloven er adgang til at yde hjælp til en vælgers udfyldelse af  

 stemmesedlen, jf. § 49 og § 61, stk. 4, er derfor udtryk for, at en vælgers  

 ønske om at afgive stemme om nødvendigt har forrang i forhold til reglen om  

 hemmelig stemmeafgivning.
 7) Indenrigsministeriet har den 3. oktober 1994 fremsendt brev af 26.  

 september, hvori Harry Udsen, Horsens, klager over, at valgstyrerne på  

 afstemningsstedet i Nim Forsamlingshus afviste, at han kunne være sin  

 handicappede datter behjælpelig med stemmeafgivningen i stemmerummet med  

 henvisning til, at alene valgstyrere og tilforordnede vælgere har ret til at  

 yde en sådan assistance.
 Klageren har oplyst, at han finder denne afvisning yderst overraskende på  

 baggrund af, at han har hjulpet sin datter ved alle tidligere valg og  

 afstemninger, hvor hun har deltaget.
Brædstrup Byråd har i en udtalelse af 29. september 1994 oplyst, at  

 klager, dennes ægtefælle og datter, der er evnesvag, på valgdagen mødte op på  

 afstemningsstedet i Nim Forsamlingshus for at afgive stemme.
Det fremgår  

 endvidere, at de pågældende fik udleveret stemmesedler, men at en valgstyrer  

 samtidig påpegede, at der hellere måtte følge 2 valgstyrere med datteren ind  

 i stemmeboksen.
På baggrund heraf forlod klager og dennes datter  

 afstemningsstedet uden forinden at have stemt.
Det fremgår endvidere af  

 udtalelsen, at det er byrådets opfattelse, at valgstyrerne har handlet  

 korrekt og i overensstemmelse med folketingsvalglovens regler om hjælp til  

 stemmeafgivningen.
Byrådet udtaler samtidig, at noget tyder på, at  

 folketingsvalglovens regler om hjælp til stemmeafgivning ved tidligere valg  

 formentlig ikke har været overholdt, uanset at valgstyrerne forinden valgene  

 har modtaget fornøden information og instruktion herom, ligesom valgstedet  

 også har været udstyret med folketingsvalgloven.
 Indenrigsministeriet kan henholde sig til byrådets udtalelse samtidig med,  

 at der henvises til ordlyden i folketingsvalglovens § 49.
8) Med skrivelse af 4. oktober 1994 har Indenrigsministeriet fremsendt  

 skrivelse af 20. september 1994 fra hr.
Jørgen H.
Nielsen, Kent, England, der  

 klager over, at hans valgkort til folketingsvalget ankom for sent.
Hr.  

 Nielsen har oplyst, at han har hus på Bornholm.
Ministeriet har i den  

 anledning indhentet en udtalelse fra Nexø Kommunalbestyrelse.
 Kommunalbestyrelsen har oplyst, at klageren den 30. august meddelte, at  

 han flyttede til England for en periode af 2 år.
 Ved brev af 10. september 1994 meddelte Nexø Folkeregister klageren, at  

 han skulle udfylde en flytteblanket.
Indenrigsministeriet har oplyst, at ifølge folketingsvalglovens § 1 er det  

 en betingelse for valgret til Folketinget, at man har fast bopæl i riget.  

 Ifølge § 2 anses fast bopæl i riget i visse nærmere angivne tilfælde for at  

 være bevaret uanset udlandsophold.
Af lovens § 18 fremgår det, at vælgere,  

 der er omfattet af § 2, skal optages på valglisten senest 18.-dagen før  

 valgdagen. 18.-dagen var lørdag den 3. september 1994.
9) Med skrivelse af 4. oktober 1994 har Indenrigsministeriet fremsendt  

 skrivelse af 26. september 1994 fra hr.
Arne Jensen, Brøndby, der klager over  

 omstændighederne ved valgets afholdelse på afstemningsstedet Brøndbyvester  

 Skole, Brøndby Kommune.
Klagen vedrører det forhold, at hr.
Arne Jensen først  

 modtog meddelelse om, at han var udpeget som valgstyrer på Brøndbyvester  

 Skole, men derefter fik meddelelse om, at han i stedet var udpeget som  

 tilforordnet vælger.
Brøndby Kommune har i en afgivet udtalelse redegjort for  

 fremgangsmåden i forbindelse med udpegelsen af valgstyrerere og tilforordnede  

 vælgere i kommunen og fordelingen af opgaver imellem disse.
Indenrigsministeriet har oplyst, at det ifølge folketingsvalgloven  

 tilkommer kommunalbestyrelsen at udpege valgstyrere og tilforordnede vælgere.  

 Udpegningen kan af kommunalbestyrelsen overlades til forvaltningen.
Når en  

 person har modtaget meddelelse om, at vedkommende er valgt som valgstyrer  

 eller tilforordnet vælger, vil der efter Indenrigsministeriets opfattelse kun  

 i helt særlige situationer være adgang til at tilbagekalde et sådant valg,  

 navnlig hvor den valgte har vist sig uegnet til at varetage hvervet.
10) Med skrivelse af 4. oktober 1994 har Indenrigsministeriet fremsendt en  

 skrivelse af 20. september 1994 fra hr.
Torben Wurtz, Galten, hvori han  

 klager over, at Socialdemokratiet i Hammelkredsen i forbindelse med partiets  

 kampagne for kredsens kandidat, Peter Christensen, benyttede sig af et  

 såkaldt skrabekort.
Klageren har oplyst, at mange vælgere har troet, at de  

 skulle stemme personligt på Peter Christensen for at have en chance for at  

 vinde præmien.
I anledning af klagen har Indenrigsministeriet indhentet en  

 udtalelse fra Socialdemokratiet i Hammelkredsen, hvor der nærmere redegøres  

 for, at der ikke i vinderbetingelserne er nogen forudsætning om at skulle  

 stemme på en speciel måde.
11) Med skrivelse af 4. oktober 1994 har Indenrigsministeriet fremsendt en  

 skrivelse af 27. september 1994 fra hr.
Leif Sørensen, Karup, hvori der  

 klages over, at reglerne for stemmeafgivning ikke blev overholdt på  

 afstemningsstedet Frederiks i Karup Kommune.
Det anføres, at to valgstyrere  

 på valgdagen medbragte en stemmeseddel til et privat hjem i nærheden af  

 afstemningsstedet, hvor de lod en vælger afgive sin stemme.
Karup Kommune har  

 i en afgivet udtalelse oplyst, at den omhandlede stemmeafgivning foregik uden  

 for vælgerens hjem, der er beliggende ud til den nærmeste offentlige  

 parkeringsplads i forhold til valgstedet.
Indenrigsministeriet har anført, at  

 det efter ministeriets opfattelse er en forudsætning for adgang til at afgive  

 stemme umiddelbart uden for stemmelokalet, at den pågældende vælger kan  

 transporteres til et sted i umiddelbar nærhed af afstemningsstedet, og at der  

 ikke er adgang til på valgdagen at stemme i hjemmet.
12) Med skrivelse af 4. oktober 1994 har Indenrigsministeriet fremsendt en  

 skrivelse af 26. september 1994 fra hr.
Eric Jul, Roskilde, der klager over,  

 at reglerne for stemmeafgivning ikke blev overholdt på afstemningsstedet Sct.  

 Jørgens Skole i Roskilde.
På dette valgsted lå valglisten således frit  

 synligt på valgbordet.
Klageren kunne herved eksempelvis se, hvilke naboer  

 m.m., der havde stemt.
Klagerens iagttagelser blev endvidere bekræftet af  

 valglisteføreren på klagerens forespørgsel.
Roskilde Kommune har anført, at  

 der ved fremtidige valg kan være grund til at indskærpe reglerne om, at det  

 ikke må oplyses eller på forespørgsel bekræftes, om en vælger har afgivet  

 stemme eller ej.
Indenrigsministeriet har henholdt sig til byrådets  

 udtalelse.
 13) Med skrivelse af 4. oktober 1994 har Indenrigsministeriet fremsendt en  

 henvendelse af 26. september 1994 fra Ove Guldberg, Spanien.
 Ove Guldberg klager over, at et betydeligt antal stemmeberettigede blandt  

 danske statsborgere, der bor i udlandet, har været udelukket fra at deltage i  

 valget den 21. september 1994. Klageren gør gældende, at det skyldes fejl fra  

 myndighedernes side, at de pågældende har været udelukket fra at deltage i  

 valget, herunder fejl i forbindelse med administrationen af reglerne om  

 udlandsdanskeres valgret og optagelse på valglisten.
 Klagen er generelt formuleret og indeholder ingen konkrete eksempler på  

 personer, der efter klagers opfattelse med urette har været udelukket fra at  

 deltage i valget.
Som det fremgår af klagers brev, har klageren tidligere rettet henvendelse  

 til Folketinget om udlandsdanskeres valgret.
I den anledning gav  

 indenrigsministeren ved brev af 28. april 1994 til Folketingets  

 Kommunaludvalg en udførlig redegørelse for reglerne om udlandsdanskeres  

 valgret og administrationen af disse regler.
 Udvalget finder det ikke hensigtsmæssigt at behandle det rejste generelle  

 spørgsmål om valgret i tilknytning til den konkrete godkendelse af et valg,  

 der må foregå efter de gældende regler.
6. Indenrigsministeriets beregninger og opgørelser Det andet spørgsmål, udvalget skal behandle, er som nævnt under punkt 4  

 spørgsmålet om godkendelse af de af Indenrigsministeriet foretagne opgørelser  

 og beregninger.
 Disse har ikke givet udvalget anledning til særlige bemærkninger.
Det fremgår af den af Indenrigsministeriet foretagne opgørelse, at der ved  

 valget er afgivet i alt 3.360.637 stemmer, heraf som nævnt 24.965 blanke og  

 8.075 andre ugyldige stemmer.
Stemmeprocenten har været 84,3.
7. De valgte kandidater Det tredje spørgsmål, udvalget skal behandle, er som nævnt under punkt 4  

 spørgsmålet om godkendelse af de 175 kandidater, der har opnået valg.
 Efter det for udvalget oplyste er der ikke forhold, der kan begrunde, at  

 valgte kandidater ikke skulle være valgbare til Folketinget, jf. grundlovens  

 § 30.
III.
Valget i Grønland 8. Med skrivelse af 3. oktober 1994 har indenrigsministeren fremsendt en fra Rigsombudsmanden i Grønland modtaget kopi af den foreløbige valgbog om folketingsvalget i Grønland den 21. september 1994.
 9. Det fremgår af denne opgørelse, at der har været 2 partier og 4  

 kandidater, der er opstillet i kandidatforbund uden for partierne.  

 Stemmeprocenten har været på 58,64, idet der er afgivet i alt 22.350  

 stemmer , heraf 21.445 gyldige, 309 blanke og 596 andre ugyldige stemmer.
10. Af de gyldige stemmer er 12.369 afgivet på kandidater inden  

 for kandidatforbundet, 7.473 afgivet på Attasut og 1.603 på Akulliit  

 Partiiat.
Kandidatforbundet og Atassut har således fået valgt hver en  

 kandidat.
11. Af kandidatforbundets 12.369 stemmer har Hans-Pavia Rosing  

 fået 7.242 stemmer.
Af de 7.473 stemmer, der var afgivet på Attassut, har  

 Otto Steenholdt opnået de 4.512.
 Hans-Pavia Rosing og Otto Steenholdt må herefter anses for valgt.
 12. Der er ikke over for udvalget rejst tvivl om de to kandidaters  

 valgbarhed, og udvalget benytter derfor bestemmelsen i § 1, stk. 6, i  

 Folketingets forretningsorden, hvorefter det vedrørende medlemmer valgt i  

 Grønland kan gøre indstilling til Tinget om godkendelse på grundlag af den  

 foreløbige opgørelse.
 13. Når det endelige valgmateriale til sin tid foreligger, må  

 Folketinget som sædvanlig træffe afgørelse om, hvorvidt godkendelsen kan  

 opretholdes.
IV.
Valget på Færøerne 14. Med skrivelse af 3. oktober 1994 har indenrigsministeren  

 fremsendt valgbog vedrørende det på Færøerne den 21. september 1994  

 stedfundne valg til Folketinget med tilhørende udskrift af valgbestyrelsens  

 protokol bilagt et ubenyttet eksemplar af de stemmesedler, der har været  

 benyttet ved valget.
15. Det fremgår af materialet, at der har deltaget 7 partier og  

 været opstillet 1 kandidat uden for partierne.
Der blev ved valget afgivet  

i alt 19.278 stemmer , heraf 19.175 gyldige, 75 blanke og 28 andre  

 ugyldige stemmer.
 16. Det parti, der opnåede det største antal stemmer, nemlig  

 4.304, var Sambandspartiet, og af dette partis kandidater fik Edmund Joensen  

 flest personlige stemmer, nemlig 663.
 Folkeflokken fik det næststørste antal stemmer, nemlig 4.159 stemmer, og  

 af dette partis kandidater fik Oli Breckmann flest personlige stemmer, nemlig  

 2.875.
 De øvrige partier opnåede følgende stemmetal:
Det Færøske Socialdemokrati 3.729 Arbejdersammenslutningen 3.118 Det Republikanske Parti 1.798 Selvstyrepartiet 469 Kristeligt Folkeparti 467 Uden for partierne opstillede Zaharias Wang og opnåede 1.131 stemmer.
 17. I Indenrigsministeriets skrivelse er det anført, at der ikke  

 er modtaget nogen klager over folketingsvalget på Færøerne.
 Valgbestyrelsen har tilstillet de valgte kandidater Oli Breckmann og  

 Edmund Joensen valgbreve.
 Udvalget til Prøvelse af Valgene har ingen bemærkninger vedrørende  

 valghandlingen eller opgørelsen af valget, og der er heller ikke over for  

 udvalget rejst tvivl om de to nævnte kandidaters valgbarhed.
V.
Udvalgets konklusion I det foregående har udvalget fremdraget en række enkeltspørgsmål, og det er også anført, at der i visse tilfælde er forekommet fejl og mangler.
 Udvalget finder imidlertid anledning til at udtale, at ingen har været af  

 en sådan karakter, at de må antages at have kunnet influere på valgets  

 gyldighed eller dets resultat.
18. Der afgives herefter følgende Indstillinger A.
Vedrørende valget i Danmark Af udvalget :
 1) Folketinget godkender det i Danmark den 21. september 1994 afholdte  

 valg af medlemmer til Folketinget (valghandlingen), de af  

 Indenrigsministeriet med skrivelse af 3. oktober 1994 fremsendte beregninger  

 og opgørelse af dette valg og de på den omdelte valgkredsfortegnelse opførte  

 175 kandidater som valgte fra og med den 21. september 1994.
B.
Vedrørende valget i Grønland Af udvalget :
 2) Folketinget godkender i henhold til forretningsordenens § 1, stk. 6, på  

 grundlag af den af Rigsombudsmanden i Grønland fremsendte foreløbige valgbog  

 om folketingsvalget i Grønland den 21. september 1994 de 2 på den omdelte  

 valgkredsfortegnelse opførte kandidater som valgte fra og med den 21.  

 september 1994.
C.
Vedrørende valget på Færøerne Af udvalget :
 3) Folketinget godkender det på Færøerne den 21. september 1994 afholdte  

 valg af 2 medlemmer til Folketinget (valghandlingen), den af valgbestyrelsen  

 foretagne opgørelse og beregning over dette valg og de på den omdelte  

 valgkredsfortegnelse opførte 2 kandidater som valgte fra og med den 21.  

 september 1994.
Eva Fatum (S) Klaus Hækkerup (S) nfmd.
Sonja Mikkelsen (S) Erling  

 Christensen (S) Holger Gravesen (S) Lissa Mathiasen (S) Jørn Pedersen (S)  

 Kjeld Rahbæk Møller (SF) Elsebeth Gerner Nielsen (RV) Keld Albrechtsen (EL)  

 Sonja Albrink (CD) Knud Enggaard (V) Erik Larsen (V) Inge Dahl-Sørensen (V)  

 Erling Oxdam (V) Eva Møller (KF) fmd.
John Vinther (KF) Henriette Kjær  

 (KF) Stefan G.
Rasmussen (KF) Jan Køpke Christensen (FP) Kristian Thulesen  

 Dahl (FP) Bilag Indenrigsministeriet Den 4. oktober 1994 Udvalget til Prøvelse af Valgene Folketinget Christiansborg 1240 København K Hermed fremsendes i 80 eksemplarer besvarelse af spørgsmål nr. 1-3, som  

 Udvalget til Prøvelse af Valgene har stillet til indenrigsministeren den 4.  

 oktober 1994 (Alm. del - bilag 17).
Med venlig hilsen Birte Weiss / Helle Brammer Besvarelse af spørgsmål nr. 1-3 stillet af Udvalget til Prøvelse af  

 Valgene til indenrigsministeren den 4. oktober 1994 (Alm. del - bilag 17) Spørgsmål nr. 1:
»Er der en stigning i antallet af for sent indkomne  

 brevstemmer?» Svar:
Ved folketingsvalget den 12. december 1990 blev der registreret 61 for  

 sent indkomne brevstemmer, mens der ved folketingsvalget den 21. september  

 1994 er registreret 82 for sent indkomne brevstemmer.
Til sammenligning kan  

 nævnes, at antallet af rettidigt modtagne brevstemmer i 1990 udgjorde 115.068  

 (inkl. 1.432 ikke i betragtning tagne), mens antallet i 1994 udgjorde 180.108  

 (inkl. 1.816 ikke i betragtning tagne). I øvrigt bemærkes, at både  

 folketingsvalget i 1990 og i 1994 blev afholdt en onsdag, hvorfor fristen for  

 at brevstemme i Danmark ved begge valg udløb mandagen inden valgdagen.
 Spørgsmål nr. 2:
»Kan det påvises, at postkonflikten har haft indflydelse på dette  

 forhold?» Svar:
 Trafikministeriet, Generaldirektoratet for P&T, har oplyst, at  

 postvæsenets servicemål for udbringning af breve er, at 97 pct. opnår  

 omdeling hverdagen efter indlevering.
 Endvidere har Trafikministeriet, Generaldirektoratet for P&T, oplyst,  

 at postvæsenet dagligt følger driftsafviklingen og i perioden fra den 16.  

 september 1994 til den 21. september 1994 har opgjort følgende  

 forsinkelsesprocenter for den samlede brevmængde:
 16. september 1994 3-4 pct.
 17. september 1994 4-5 pct.
 19. september 1994 4-5 pct.
 20. september 1994 4-5 pct.
 21. september 1994 under 3 pct.
Trafikministeriet, Generaldirektoratet for P&T, har anført, at under  

 hensyn til, at sidste dag for brevstemmeafgivning i Danmark ved  

 folketingsvalget onsdag den 21. september 1994 var mandag den 19. september  

 1994, er det forsinkelsesprocenten tirsdag den 20. september 1994, der har  

 særlig interesse.
På denne baggrund må det antages at have formodningen for  

 sig, at alle brevstemmer afleveret til postbesørgelse senest den 19.  

 september 1994 er nået frem til den 21. september 1994.
 Indenrigsministeriet kan henholde sig til det af Trafikministeriet,  

 Generaldirektoratet for P&T, oplyste.
 Spørgsmål nr. 3:
»Er brevstemmerne fra FN-enhederne i det tidligere Jugoslavien nået  

 rettidigt frem til valgstederne?» Svar:
 Forsvarsministeriet har over for Indenrigsministeriet oplyst, at  

 brevstemmerne fra de danske FN-enheder i det tidligere Jugoslavien er  

 videresendt til Danmark via kurer eller post. 867 brevstemmer er videresendt  

 via kurer til FN-afdelingen i Jægerspris, mens 162 er videresendt pr. post  

 til FN-afdelingen i Jægerspris.
 Forsvarsministeriet har endvidere oplyst, at de afgivne brevstemmer ifølge  

 de for Forsvarsministeriet foreliggende oplysninger er nået rettidigt frem  

 til de enkelte afstemningssteder.
