Under domsforhandlingen af en arbejdsretssag om, hvorvidt indklagede  

 »er« bundet af en overenskomst, ændrede klageren påstanden til at  

 angå spørgsmålet om, hvorvidt indklagede »var« bundet af  

 overenskomsten indtil denne var udløbet (hvilket var sket inden sagens  

 indbringelse for Arbejdsretten). Sagen drejede sig i øvrigt om, hvorvidt  

 indklagede havde handlet overenskomststridigt ved ikke at give klageren  

 meddelelse om væsentlige organisatoriske ændringer hos indklagede.  

 Arbejdsretten fandt ganske vist, at indklagede burde have underrettet  

 klageren om de pågældende organisationsændringer, men der var intet grundlag  

 for at fastslå, at indklagede herved havde udvist et overenskomststridigt  

 bodspådragende forhold.
Da der, således som sagen var forelagt, ikke fandtes  

 anledning til at tage stilling til, om indklagede indtil overenskomstens  

 bortfald »var« bundet af overenskomsten, blev indklagede i det hele  

 frifundet.
 Under denne sag har Landsorganisationen i Danmark for  

 Specialarbejderforbundet i Danmark indklaget Danske Biografers Fællesforening  

 for Arbejdsretten.
 Ved klageskrift af 2. september 1991 nedlagde klagerne følgende påstand:
 Indklagede, Danske Biografers Fællesforening, tilpligtes at anerkende, at  

 den er bundet af den mellem Specialarbejderforbundet i Danmark og Danmarks  

 Biografteater Forening gældende overenskomst.
 Indklagede har handlet overenskomststridigt ved ikke at anerkende dette,  

 og tilpligtes derfor til Specialarbejderforbundet i Danmark at betale en  

 efter rettens skøn fastsat bod.
Under domsforhandlingen den 14. april 1992 ændredes påstandens første led  

 således, at ordene »er bundet« blev erstattet med »var  

 bundet«.
Der henvises til de forklarende bemærkninger nedenfor.
 Indklagede har påstået frifindelse.
 Sagen drejer sig om en overenskomst af 16. marts 1989 indgået mellem  

 Danmarks Biografteater Forening (provinsen) og Specialarbejderforbundet i  

 Danmark vedrørende løn- og arbejdsforhold for operatører, kontrollører og  

 piccoloer.
 Ifølge overenskomstens § 19 skulle den gælde, indtil den med 3 måneders  

 varsel blev opsagt til ophør en 1. marts, dog tidligst den 1. marts 1991.
I løbet af 1989 fandt medlemmerne af Danmarks Biografteater Forening  

 forskellene mellem biograferne- og interesseforskellene imellem dem - så  

 store, at man ikke længere kunne være samlet i en fælles forening.  

 Foreningens bestyrelse udsendte derfor til samtlige biografer i Danmark et  

 forslag, hvorefter der i stedet for, at Danmarks Biografteater Forening  

 skulle være den samlende forening for biografteatrene, skulle dannes tre  

 foreninger, som hver især skulle repræsentere de interessegrupper, som  

 naturligt faldt ind under foreningens virke.
Danmarks Biografteater Forening  

 skulle herefter være en paraplyforening for de tre underforeninger.  

 Yderligere skulle Danmarks Biografteater Forening tage navneforandring til  

 »Danske Biografers Fællesforening«.
I overensstemmelse med  

 forslaget blev på stiftende generalforsamlinger i marts måned 1990 dannet  

 følgende tre foreninger:
 1. Foreningen af Premierebiografer i København, Århus, Odense og Ålborg.
 2. Foreningen af større Provinsbiografer.
 3. Foreningen af mindre og mellemstore Biografer.
 Samtidig blev det på Danmarks Biografteater Forenings generalforsamling  

 den 6. februar 1990 og på foreningens ordinære generalforsamling den 22.  

 marts 1990 vedtaget at ændre formålsbestemmelse og opbygning i det hele  

 taget, således at foreningen kom til at tjene som paraplyorganisation for de  

 tre underforeninger af biografteatre i Danmark.
 Ved anbefalet brev af 28. november 1990 til »Danske Biografers  

 Fællesforening« opsagde Specialarbejderforbundet i Danmark  

 overenskomsten til ophør den 1. marts 1991. Det hedder videre i skrivelsen:
»Idet vi anmoder om anerkendelse af rettidig modtagelse af  

 opsigelsen, anmoder vi samtidig om, at der snarest belejligt træffes aftale  

 om tidspunktet for et møde med henblik på forhandling af fornyelse af  

 overenskomsten.« Skrivelsen blev den 17. december 1990 af foreningen tilbagesendt til  

 forbundet med følgende påtegning:
»Ovenstående meddelelse er taget til efterretning.« Den 21. december 1990 fremsendte forbundet herefter til »Danmarks  

 Biografteater Forening« ændringsforslag til forhandling til fornyelse af  

 overenskomsten med den tilføjelse, at forbundet efter den 1. januar 1991  

 ville kontakte foreningen med henblik på aftale om det første  

 forhandlingsmøde.
Ved skrivelse af 29. januar 1991 anmodede forbundet om, at  

 der snarest blev aftalt et forhandlingsmøde, og uden svar herpå varslede  

 forbundet bl.a. under henvisning til Hovedaftalens § 2, stk. 3, konflikt ved  

 fremsendelse til indklagede af 1. strejkevarsel den 14. februar 1991. Dette  

 bevirkede, at indklagede den følgende dag - den 15. februar 1991 - meddelte  

 Specialarbejderforbundet i Danmark, »at Danmarks Biografteater Forening  

 ikke længere eksisterer.« Det siges videre i skrivelsen:
 »Ved generalforsamlingen den 22. marts 1990 blev det bestemt at  

 opløse foreningen samt danne 3 nye foreninger.
 Som nævnt eksisterer der altså ikke nogen Danmarks Biografteater Forening  

 i provinsen, men 3 foreninger, som på tværs af geografien er stiftet ud fra  

 biografernes størrelse.
Der er altså ikke nogen overenskomstpart i relation til SID.« Sagen blev herefter af forbundet indbragt til Landsorganisationen i  

 Danmark, og fællesmøde blev afholdt den 10. juni 1991. Herunder fastholdt  

 arbejdstagersiden, »at Danske Biografers Fællesforening på vegne af Danmarks  

 Biografteaterforening (provinsen) er forpligtet til at forhandle bestående  

 overenskomst.
Fra Danske Biografers Fællesforenings side gjorde man gældende, at årsagen  

 til deltagelse i fællesmøde alene var for at orientere om situationen, da  

 foreningen ikke har kompetence til at forhandle.« Ved sagens indbringelse for Arbejdsretten gjorde klagerne i  

 overensstemmelse med standpunktet under fællesmødet gældende, »at en  

 intern strukturændring på arbejdsgiversiden er uden betydning for de  

 bestående overenskomstforhold, så meget som selve arbejdspladserne fortsat  

 består.
Fællesforeningen må herefter indtræde i overenskomstforholdet.« Under domsforhandlingen blev det imidlertid fra klagernes side  

 tilkendegivet, at det kan lægges til grund, at hverken Hovedaftalens § 7,  

 stk. 2, eller tilsvarende bestemmelser var gældende for den i sagen  

 omhandlende overenskomst.
Denne er derfor ved »simpel opsigelse«  

 fra Specialarbejderforbundet i Danmark's side bortfaldet efter udløbet af  

 opsigelsesperioden den 1. marts 1991. Klagerne gør endvidere ikke gældende,  

 at stiftelsen af de tre nævnte underforeninger i forbindelse med ændringen af  

 Danmarks Biografteater Forening skete som chikane over for  

 Specialarbejderforbundet i Danmark eller i omgåelseshensigt.
Det kan lægges  

 til grund, at man af driftsmæssige årsager fandt det hensigtsmæssigt at danne  

 nogle nye foreninger.
Klagerne lægger imidlertid vægt på, at Danmarks  

 Biografteater Forening ikke blev opløst men fortsatte - med ændret navn og  

 formål - som indklagede, Danske Biografers Fællesforening.
Den ovennævnte  

 ændring af klagernes påstand betyder, at klagerne nu accepterer, at  

 indklagede ikke længere er bundet af overenskomsten, men at klagerne ønsker  

 Arbejdsrettens stillingtagen til indklagedes adfærd i tidsrummet frem til den  

 14.-15. februar 1991, hvor indklagede efter Specialarbejderforbundet i  

 Danmark's 1. strejkevarsel oplyste om ændringerne i biografernes  

 organisatoriske forhold.
Under domsforhandlingen har Jens Rykær som formand for indklagedes  

 bestyrelse forklaret, at den indklagede forening intet har at gøre med de  

 enkelte biografers daglige virke.
Den kan herunder - i modsætning til den  

 tidligere Danmarks Biografteater Forening - ikke forhandle med  

 samarbejdsparterne som f.eks.
Specialarbejderforbundet i Danmark.
Den ny  

 paraplyorganisation har ingen kompetence til at fortælle de enkelte  

 grupperinger af biografer, hvordan de skal »drive butikken«.
Mens  

 Danmarks Biografteater Forening havde de enkelte biografer som medlemmer, er  

 det nu 3 nydannede underforeninger - som er selvstændige, autonome foreninger  

 for biografer, der ligner hinanden - der er medlemmer af den indklagede  

 forening.
Havde man ikke lavet de 3 underforeninger i 1990, havde der efter  

 hans opfattelse på grund af den radikale udvikling inden for branchen ikke i  

 dag bestået en samlet forening for samtlige biografer i Danmark.  

 Fællesforeningen holder nu 1 møde årlig og behandler spørgsmål af mere eller  

 mindre ideel interesse, f.eks. i forbindelse med en henvendelse fra et  

 ministerium, der ønsker bud på revision af censurlovgivningen, eller fra  

 filminstituttet om besættelsen af poster i udvalg eller lignende.
Den  

 tidligere organisation var ikke medlem af nogen arbejdsgiverforening, og det  

 er den indklagede forening heller ikke.
Vidnet tror ikke, nogen ved  

 stiftelsen af indklagede tænkte på at orientere Specialarbejderforbundet i  

 Danmark.
Vidnet gjorde det i hvert fald ikke.
Klagerne har til støtte for deres påstand anført, at indklagede burde have  

 reageret på en helt anden måde over for Specialarbejderforbundet i Danmark.  

 Efter dannelsen af de tre underforeninger den 22. marts 1990 bestod Danmarks  

 Biografteater Forening, som havde overenskomst med forbundet, fortsat som  

 paraplyorganisation - om end under et andet navn.
Det var således en  

 overenskomstpart, der fortsat eksisterede, men man tænkte ikke på at  

 orientere sin modpart om de skete ændringer.
Forbundet måtte herefter gå ud  

 fra, at overenskomsten fortsat eksisterede, og forbundet havde ingen grund  

 til at reagere.
Det var på den baggrund naturligt, at forbundet handlede, som  

 det gjorde, ved at opsige overenskomsten med henblik på forhandlinger om  

 fornyelse af denne.
Heller ikke i denne forbindelse orienterede indklagede om  

 de organisatoriske ændringer, der var foretaget, men oplyste først herom, da  

 forbundet den 14. februar 1991 sendte 1. strejkevarsel.
Klagerne gør  

 gældende, at dette efter den mellem hovedorganisationerne vedtagne norm, der  

 efter overenskomstens § 15 var gældende for behandling af faglig strid, må  

 anses for overenskomststridigt, og at indklagede, der var overenskomstbundet,  

 indtil overenskomsten bortfaldt den 1. marts 1991, må pålægges en bod herfor.
Til støtte for frifindelsespåstanden har indklagede, Danske Biografers  

 Fællesforening, anført, at indklagede - selvom den »juridiske skal«  

 af den gamle Danmarks Biografers Fællesforening ikke faldt væk - i den  

 periode, som sagen nu angår, intet kunne have foretaget i relation til  

 Specialarbejderforbundet i Danmark af betydning for overenskomstforholdet på  

 grund af manglende kompetence i forhold til de nystiftede 3 underforeninger  

 og de biografvirksomheder, der nu var blevet medlemmer af disse foreninger.  

 Overenskomsten var fortsat gældende indtil bortfaldet den 1. marts 1991, men  

 klagerne har intet anført, som blot antyder, at der fra den 22. marts 1990 og  

 indtil den 1. marts 1991 var tale om et overenskomstbrud fra indklagedes  

 side.
Der er derfor intet grundlag for at tage indklagedes påstand til følge.
 Arbejdsretten skal udtale:
Således som klagernes påstand er ændret under domsforhandlingen, drejer  

 sagen sig reelt alene om, hvorvidt indklagede har handlet  

 overenskomststridigt ved ikke tidligere at have underrettet  

 Specialarbejderforbundet i Danmark om ændringerne i de organisatoriske  

 forhold, der bevirkede, at indklagede ikke havde kompetence til at forhandle  

 overenskomst på biografernes vegne.
Klagerne har ikke gjort gældende, at  

 indklagede i øvrigt har begået brud på overenskomsten, der bortfaldt ved  

 forbundets opsigelse pr. 1. marts 1991.
Det må medgives klagerne, at forbundet i hvert fald i forbindelse med  

 forbundets opsigelse af overenskomsten den 28. november 1990 burde være  

 underrettet om de organisatoriske ændringer, der var gennemført tidligere på  

 året.
Arbejdsretten finder imidlertid intet grundlag for at fastslå, at  

 indklagede ved at undlade dette har udvist et overenskomststridigt forhold  

 med bod til følge.
Da der, således som sagen er forelagt, ikke findes  

 anledning til at tage stilling til, om indklagede indtil overenskomstens  

 bortfald »var« bundet af overenskomsten, tager Arbejdsretten i det  

 hele indklagedes frifindelsespåstand til følge.
 T h i k e n d e s f o r r e t :
 Indklagede, Danske Biografers Fællesforening, frifindes.
 I sagsomkostninger til Arbejdsretten skal klagerne, Landsorganisationen i  

 Danmark for Specialarbejderforbundet i Danmark, betale 2.000 kr.
 (* 1) Henvisninger: K. 10.119 (A 1984, s.104).
