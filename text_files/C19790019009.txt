 Ved lov nr. 240 af 8. juni 1979 er der sket ændringer i lov om  

 ejerlejligheder (bekendtgørelse nr. 408 af 29. juni 1977). Ændringerne træder  

 i kraft den 1. januar 1980.
 De efter 1. januar 1980 gældende bestemmelser er herefter optrykt som  

 lovbekendtgørelse nr. 327 af 9. juli 1979. Lovbekendtgørelsen er optaget som  

 bilag 1 til i nærværende cirkulære.
Nærværende cirkulære omhandler de ved lovændringen nyindførte bestemmelser  

 (pkt. 1-5) og supplerer forskellige punkter i boligministeriets cirkulære af  

 28. august 1977 om ejerlejligheder og boligfællesskaber (pkt. 6),  

fortolkningsbidrag, Ændringerne vedrører:
Reglerne om  videreopdeling  af tidligere etablerede  

 ejerlejligheder (pkt. 1); reglerne om  isolering  af ejendomme, der opdeles (pkt. 2); reglerne om  mindretalsbeskyttelse  af ejere i opdelte ejendomme  

 (pkt. 3); reglerne om sikring mod  urimelige overdragelsesvilkår  (pkt. 4); reglerne om opdeling af  fredede bygninger  (pkt. 5).
Cirkulæret supplerer og ændrer således boligministeriets cirkulære af 25.  

 august 1977 om ejerlejligheder på de nævnte punkter.
Opmærksomheden henledes  

 på, at ovennævnte cirkulæres kapitel VI, fra 1. januar 1980 erstattes af det  

 af boligstyrelsen i tilknytning til lov nr. 239 af 8. juni 1979 om  

 andelsboliger og andre boligfællesskaber udarbejdede cirkulære.
Videreopdeling 1. Ved videre opdeling af en allerede etableret  

 ejerlejlighed er det nu i loven klargjort, at de nye ejerlejligheder, som  

 etableres, skal opfylde kvalitetskravene i § 10, stk. 1, nr. 2, litra a-f.
En  

 videreopdeling udløser herefter ikke krav til hele bygningen, f. eks. med  

 hensyn til isolering eller for de andre lejligheders vedkommende med hensyn  

 til areal.
Såvel i tilfælde af videreopdeling som i tilfælde, hvor der  

 foretages ændringer i arealet for eksisterende ejerlejligheder, skal de  

 opmålingsregler anvendes, som blev anvendt ved den oprindelige opdeling.
Isoleringskravet 2. Det er ved lovændringen præciseret, at kravet om et  

 vist maksimalt varmetab i lovens § 10, stk. 2, nr. 1, litra f - som  

 betingelse for en ejendoms opdeling - kun omfatter beboelseslejligheder i en  

 ejendom.
De nærmere regler om det totale varmetab for ejerlejligheder er  

 fastsat i boligstyrelsens bekendtgørelse om varmeisolering af  

 ejerlejligheder, der er optaget som bilag 2.
 Tidspunktet for anmeldelsen til tinglysning af opdelingen er afgørende  

 for, hvilke varmetabskrav der skal være opfyldt.
Mindretalsbeskyttelse 3. Ejeren af en ejendom, som er opdelt i  

 ejerlejligheder, kan, når en lejlighed bliver ledig, som hidtil vælge, om han  

 vil sælge eller udleje lejligheden, men i begge tilfælde mister han efter  

 lovens § 2, stk. 4, efter 1. januar 1980 retten til at stemme efter  

 fordelingstal vedrørende lejligheden.
 Bestemmelsen tager sigte på at forhindre, at den oprindelige ejer af en  

 udlejningsejendom, der er opdelt i ejerlejligheder, bevarer majoriteten og  

 dermed i realiteten hovedindflydelsen i ejerforeningen ved kun at sælge under  

 50 pct. af ejendommens ejerlejligheder.
Bestemmelsen omfatter kun ejere af flere lejligheder.
Den  

 ejerlejlighedsejer, som kun har een lejlighed, som er udlejet, bevarer  

 således sin stemmeret i ejerforeningen vedrørende den pågældende lejlighed.
Sikring mod urimelige overdragelsesvilkår 4. I lovens § 16 og 16 a er optaget bestemmelser om  

 overdragelse af lejligheder.
Bestemmelserne er uændret overført fra lov om  

 midlertidig regulering af boligforholdene, jfr. boligministeriets  

 lovbekendtgørelse nr. 400 af 20. juli 1977.
 Bestemmelsernes anvendelsesområde er ved overflytningen fra  

 boligreguleringsloven til ejerlejlighedsloven udvidet fra de  

 huslejeregulerede områder til hele landet.
 Det nærmere indhold af reglerne er:
Ved etablering af ejerlejligheder i udlejningsejendomme vil ejeren  

 naturligt søge at afhænde ejerlejlighederne til lejerne.
For at undgå, at  

 disse skal føle sig forpligtet til at erhverve deres lejligheder for ikke at  

 miste deres bolig, er det i lovens § 16 fastsat, at lejere, der har beboet  

 det lejede inden ejendommens omdannelse til ejerlejligheder, skal have  

 oplysning om deres beskyttelse mod, at en ejerlejlighedsejer kan opsige  

 lejeren for selv at overtage det lejede.
Efter reglen kan den, der tilbyder  

 en sådan lejer køb af det lejede som ejerlejlighed uden at give oplysning om  

 den pågældendes beskyttelse mod opsigelse, straffes med bøde.
 Såfremt en køber af en ejerlejlighed i indtil 1/2 år efter tinglysning af  

 endeligt skøde bliver opmærksom på, at købsprisen muligvis er for høj, kan  

 han efter § 16 a indbringe sagen for boligretten, der kan træffe afgørelse om  

 den rimelige pris.
Fredede bygninger 5. I medfør af § 27 i lov om bygningsfredning kan  

 fredede bygninger - efter 1. januar 1980 som hovedregel kun opdeles med  

 miljøministerens samtykke.
Fortolkningsbidrag 6. Lov om ejerlejligheder har siden udsendelse af  

 boligministeriets cirkulære af 25. august 1971 givet anledning til en række  

 fortolkningstvivl.
a.
I relation til lovens § 10, stk. 1, nr. 1, har boligstyrelsen udtalt,  

 at afgørende for om en bygning må anses for påbegyndt opført efter 1. juli  

 1966 er, om fundamentering var påbegyndt efter dette tidspunkt.
b.
Spørgsmålet, om en gennemgribende ombygning kan bevirke, at en før 1.  

 juli 1966 opført bygning sidestilles med en efter denne dato opført bygning,  

 har været rejst i relation til reglerne om betaling af afgift ved  

 førstegangsoverdragelser, jfr. lov nr. 575 af 25/11 1977. Boligstyrelsen er  

 som udgangspunkt af den opfattelse, at blot der resterer en mindre del af den  

 oprindelige bygning, vil selv en gennemgribende ombygning ikke kunne bevirke,  

 at bygningen betragtes som opført efter 1. juli 1966. Opførelsestidspunktet  

 er imidlertid uden betydning i relation til rene erhvervsejendomme.
c.
Boligstyrelsen har i relation til lovens § 10, stk. 1, nr. 2, og de  

 deri indeholdte kvalitetskrav udtalt, at disse kun finder anvendelse på  

 bygninger, der indeholder boliger til helårsbeboelse.
