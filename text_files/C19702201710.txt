(Til samtlige seminarierektorer samt  

 vedkommende kommunalbestyrelser, amtsråd og øvelsesskoleinspektører) Der er i henhold til undervisningsministeriets bekendtgørelse nr. 369 af  

 19. juni 1969 om uddannelse af lærere til folkeskolen § 8, stk. 1, tillagt  

 undervisningen i praktisk skolegerning ved de faste øvelsesskoler  

 (timepraktikken) 112 timer, der normalt vil være placeret inden for de første  

 3 uddannelsesår (6 semestre) med 14 eller 28 timer i det enkelte semester  

 svarende til 1 eller 2 ugentlige timer gennem semestrets 14 uger.
Efter  

 bekendtgørelsens § 37, stk. 2, fastsætter undervisningsdirektøren for  

 folkeskolen og seminarierne, hvor stor en del af timetallet i praktisk  

 skolegerning der skal anvendes til konferencer mellem lærer og studerende.
 Under henvisning hertil skal man meddele, at der inden for et antal af 14  

 timer i praktisk skolegerning (timepraktik) ved den faste øvelsesskole skal  

 anvendes 4 timer til konferencer med hvert hold lærerstuderende, således at  

 14 semestertimer fordeles med 10 timer til undervisning af elever på  

 øvelsesskolen og 4 timer til konferencer, medens 28 semestertimer fordeles  

 med 20 timer til undervisning af elever på øvelsesskolen og 8 timer til  

 konferencer.
 De studerende har pligt til at deltage i konferencetimerne, jfr. nævnte  

 bekendtgørelses § 13, stk. 1.
 Ovenstående regler finder ligeledes anvendelse i de tilfælde, hvor  

 timepraktik er henlagt til lærere med tjeneste ved en anden skole end den  

 faste øvelsesskole.
 Nærværende cirkulærskrivelse træder i stedet for ministeriets  

 cirkulærskrivelse af 3. september 1970 om konferencetimer i forbindelse med  

 praktikundervisningen ved de faste øvelsesskoler og har virkning fra og med  

 undervisningsåret 1970-71, dog at der kan bortses fra et højere timetal eller  

 en anden tilrettelæggelse af undervisningen i praktisk skolegerning i medfør  

 af cirkulærskrivelse af 3. september 1970 i den forløbne del af  

 undervisningsåret.
 Det tilføjes, at antallet af konferencetimer i tilslutning til  

 praktikundervisning efter læreruddannelsesloven af 11. juni 1954 fortsat skal  

 beregnes i overensstemmelse med de i vejledning af 23. september 1961 angivne  

 retningslinier, og at disse retningslinier tillige indtil videre vil kunne  

 følges for så vidt angår periodepraktik efter de nye uddannelsesregler.
