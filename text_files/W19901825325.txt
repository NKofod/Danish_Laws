 Alarmsystem installeret i et pengeinstitut blev anset for  

 afskrivningsberettiget efter afskrivningslovens afsnit I, idet systemet var  

 udformet efter de særlige forhold i en bank og ikke til brug for bygningens  

 anvendelse til erhverv i almindelighed.
 A Bank A/S klagede over, at amtsligningsrådet for skatteårene 1986/87 og  

 1987/88 havde nægtet at godkende fradrag for afskrivning på udgifter til  

 tyverialarm efter bestemmelserne i afskrivningslovens afsnit I, men alene  

 havde indrømmet afskrivning efter bestemmelserne i afskrivningslovens afsnit  

 IV.
 Amtsligningsrådet havde anført, at de installerede tyverialarmer var at  

 anse som sædvanligt tilbehør til bygningerne, indlagt til brug for  

 ejendommens anvendelse til erhverv i almindelighed.
Bankens repræsentanter henviste til, at de installerede tyverialarmer var  

 særlige installationer, som havde speciel relevans til virksomheden som  

 pengeinstitut.
Alarmsystemet var specifikt opbygget under hensyntagen til de  

 særlige krav, som stilles til pengeinstitutters tyveriforsikring og de var  

 derfor kraftigt overdimensioneret og uanvendelig for andre virksomheder.  

 Installationen var foretaget alene i ejendomme som tilhørte banken.
 Under sagens behandling for Landsskatteretten udtalte  

 Statsskattedirektoratets afdeling for vurdering af fast ejendom, at  

 alarmsystemet i sin helhed afskrivningsmæssigt måtte betragtes som inventar,  

 idet det måtte anses for indlagt til brug for den særlige erhvervsvirksomhed,  

 der blev drevet i bygningen, og ikke til brug for bygningernes anvendelse til  

 erhverv i almindelighed.
 Under henvisning bl.a. til foranstående udtalelse fandt Landsskatteretten,  

 at ansættelserne ville være at ændre i overensstemmelse med klagerens  

 påstand.
 LV 1989, G 6.2.1.
