Ankestyrelsens principafgørelse O-11-85 om kontanthjælp - tidsbegrænset bevilling - friplads i daginstitution Resume:
Socialministeriets bekendtgørelse om betaling for ophold i daginstitutioner m.v. for børn fandtes ikke at indeholde hjemmel til på forhånd at begrænse en tildelt friplads til en forud fastsat periode.
Det sociale udvalg kunne derfor ikke stille krav om fornyet ansøgning ved periodens udløb.
 Kassation:
Principafgørelsen er afløst af en nyere afgørelse Love:
Lov om social bistand - lovbekendtgørelse nr. 829 af 1. oktober 1992 - § 73 Sagsfremstilling 1:
Sag nr. 1 - j.nr. 20306-83 Et socialudvalg havde bevilget hel friplads i daginstitution for ansøgerens barn for perioden 15. september 1981 - 30. april 1982. I bevillingen var det samtidig anført, at en eventuel ny ansøgning om fortsat hel eller delvis friplads skulle indgives inden udløbet af bevillingsperioden, dog senest en måned før bevillingens udløb.
Ca. 1 måned før udløbet af bevillingsperioden modtog ansøgeren nyt ansøgningsskema fra socialforvaltningen med orientering om at søge om friplads påny.
Den 28. maj 1982 returnerede ansøgeren skemaet til forvaltningen.
Det sociale udvalg bevilgede herefter friplads fra 1. juni 1982 og indtil udgangen af januar 1983.
 Amtsankenævnet fandt, at ansøgeren var berettiget til hel friplads i daginstitution også i perioden 1. maj - 31. maj 1982.
 Sagen blev anket af det sociale udvalg.
Det sociale udvalg forelagde spørgsmålet om tidsbegrænsning af friplads i daginstitution for Socialministeriet.
Socialministeriet udtalte bl.a., at den gældende betalingsbekendtgørelse ikke kunne fortolkes derhen, at den til ugunst for borgerne gav en adgang til som ønsket af socialudvalget at gøre en friplads tidsbegrænset. Ændring af en friplads ville imidlertid kunne ske, dels når forældrene selv gav oplysninger om varige ændringer i deres forhold, som havde betydning for fastsættelsen af betalingen, dels når socialudvalget på anden vis blev bekendt med sådanne ændringer.
 Ifølge bistandslovens § 73, stk. 2, fastsætter socialministeren nærmere regler om betaling for ophold i daginstitutioner for børn og i formidlet dagpleje.
 Ifølge § 4 i Socialministeriets dagældende bekendtgørelse nr. 274 af 10. juni 1981 træffer det sociale udvalg afgørelse om bortfald eller nedsættelse af betalingen, når forældrene godtgør, at deres aktuelle indtægt ligger inden for de i bekendtgørelsen fastsatte beløb.
 Efter bekendtgørelsens § 5, stk. 2, har forældrene pligt til at underrette det sociale udvalg om varige ændringer i årets løb i indtægter eller andre forhold, der har betydning for retten til bortfald eller nedsættelse af betalingen.
 Afgørelse:
 Ankestyrelsen fandt ikke, at der i Socialministeriets ovennævnte bekendtgørelse var hjemmel til på forhånd at begrænse den tildelte friplads til en forud fastsat periode og  stille krav om fornyet ansøgning ved periodens udløb.
 Ankestyrelsen tiltrådte således amtsankenævnets afgørelse, hvorefter ansøgeren også i perioden 1. maj -31. maj 1982 havde været berettiget til hel friplads.
___________________________________________________ Sagsfremstilling 2:
Sag nr. 2 - j.nr. 20356-84 Et socialudvalg havde bevilget 3/5 friplads i daginstitution for ansøgerens barn for perioden 1. august -31. december 1981. På bevillingen var samtidig anført, at der inden periodens udløb skulle indsendes ny ansøgning om friplads.
Ansøgeren undlod at søge om friplads for 1982, hvorfor hun hele året blev afkrævet den fulde takst for daginstitution.
Ansøgeren undlod imidlertid at betale opkrævningerne.
 I november 1982 indgav ansøgeren ny ansøgning om friplads, og socialudvalget bevilgede herefter fuld friplads for perioden 1. januar - 31. december 1983.
I august 1983 modtog ansøgeren en tilsigelse til udlægsforretning.
Hun klagede herefter til amtsankenævnet over ikke at have fået friplads i daginstitution for 1982. Ansøgeren anførte, at hendes indtægt i 1982 havde været under 40.000 kr., hvortil hun måtte være berettiget til friplads.
 Amtsankenævnet tiltrådte socialudvalgets afslag på friplads i daginstitution for 1982, da ansøgningen først var indgivet i november 1982.
 Sagen blev anket af ansøgeren.
 Lovgrundlag: Der henvises til de under sag 1 anførte bestemmelser.
 Afgørelse:
 Ankestyrelsen fandt ikke, at det i Socialministeriets bekendtgørelse om betaling for ophold i daginstitutioner m.v. for børn var hjemmel til på forhånd at begrænse en tildelt friplads til en forud fastsat periode og at stille krav om fornyet ansøgning ved periodens udløb.
 Sagen blev derfor hjemvist til det sociale udvalg til beregning af friplads for 1982 i overensstemmelse med reglerne i den ovennævnte bekendtgørelse.
 Ankestyrelsen ændrede således amtsankenævnets afgørelse.
