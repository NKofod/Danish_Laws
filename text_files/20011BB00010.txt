Fremsat den 4. oktober 2001 af  

 Ester Larsen (V) og Henriette Kjær (KF) Forslag til folketingsbeslutning om kommunal støtte til sygdomsbehandling Folketinget opfordrer regeringen til snarest muligt at  

 fremsætte de nødvendige lovforslag, der giver kommunerne hjemmel  

 til i visse tilfælde at yde hel eller delvis betaling for  

 sygdomsbehandling.
Bemærkninger til forslaget Beslutningsforslaget er en uændret  

 genfremsættelse af beslutningsforslag nr.
B 30 fra folketingsåret  

 2000-01. Se Folketingstidende 2000-01, forhandlingerne side 1871 og 5855,  

 tillæg A side 1762 og 1763 og tillæg B side 650. Dette forslag  

 var en genfremsættelse af beslutningsforslag nr.
B 6 fra  

 folketingsåret 1997-98, 1. samling.
Se Folketingstidende 1997-98, 1.  

 samling, forhandlingerne side 949 og tillæg A side 645 og 646.
 Gennem mange år har der været problemer med  

 ventetider for visse behandlinger i det offentlige sygehusvæsen.
 Unødig ventetid påfører de fleste  

 patienter gener, men nogle mennesker rammes helt urimeligt hårdt af  

 lang ventetid.
 Det kan dreje sig om personer, hvor ventiden ud over  

 sundhedsmæssige problemer udløser helt uacceptable sociale og  

 økonomiske konsekvenser.
 Udstødelse af arbejdslivet kan eksempelvis blive  

 den barske følge af arbejdsskade eller sygdom, hvor den samlede  

 ventetid på undersøgelser, udredning, behandling og  

 genoptræning bliver af ødelæggende længde.
 For unge under uddannelse kan lange ventetider føre  

 til afbrudte uddannelsesforløb.
 For arbejdsledige kan ventetid vanskeliggøre  

 genindtræden på arbejdsmarkedet.
 For nogle patienter medfører ventetiden stor  

 familiemæssig belastning, bl.a. pga. forringet økonomi med  

 risiko for tab af bolig.
Med henblik på at afhjælpe situationen for  

 sådanne særligt udsatte personer foreslås det, at der gives  

 kommunerne mulighed for at yde hel eller delvis støtte til behandling  

 ved privat hospital, speciallæge og lign.
Beslutning om støtte  

 skal træffes på baggrund af en samlet konkret vurdering af  

 konsekvenserne af lang ventetid for den pågældende persons  

 sundhedsmæssige, sociale og økonomiske situation.
En lang række kommuner finder, at det vil være  

 hensigtsmæssigt med en sådan mulighed, da man i dag ikke har  

 lovlige instrumenter til aktivt at afbøde urimelige konsekvenser af  

 lange ventetider for særligt udsatte borgere.
Kommunen er den  

 myndighed, der er tættest på borgeren, og som derfor efter en  

 konkret vurdering bør have mulighed for at afværge en social  

 deroute for enkelte borgere fremkaldt af uheldigt samspil mellem  

 sundhedsmæssige, økonomiske og sociale faktorer.
Skriftlig fremsættelse Ester Larsen (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om kommunal  

 støtte til sygdomsbehandling.
(Beslutningsforslag nr.
B 10).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
