Fremsat den 27. februar 2002 af  

 beskæftigelsesministeren (Claus Hjort Frederiksen) Forslag til Lov om Den Statslige  

 Arbejdsløshedskasse Kapitel 1 Område og virksomhed § 1. Den Statslige Arbejdsløshedskasse er en selvejende  

 institution, der alene har til formål at sikre tilsluttede  

 forsikringstagere økonomisk bistand i tilfælde af ledighed efter  

 reglerne i lov om arbejdsløshedsforsikring m.v. med tilhørende  

 administrative forskrifter og at administrere andre ordninger, som  

 ifølge lovgivning er henlagt til de anerkendte  

 arbejdsløshedskasser.
 Stk. 2. Den Statslige Arbejdsløshedskasse er en  

 tværfaglig arbejdsløshedskasse for lønmodtagere fra alle  

 fagområder og selvstændige erhvervsdrivende fra alle  

 erhvervsområder.
 Stk. 3. Rettigheder og pligter, som efter lov om  

 arbejdsløshedsforsikring m.v., bortset fra lovens kapitel 7, og efter  

 andre love samt efter regler udstedt i medfør heraf gælder for  

 de anerkendte arbejdsløshedskasser, gælder tilsvarende for Den  

 Statslige Arbejdsløshedskasse, medmindre andet følger af denne  

 lov.
 Stk. 4. Rettigheder og pligter, som efter den i stk. 3  

 nævnte lovgivning gælder for medlemmer af de anerkendte  

 arbejdsløshedskasser, gælder tilsvarende for forsikringstagerne  

 i Den Statslige Arbejdsløshedskasse, medmindre andet følger af  

 denne lov.
 § 2. Den Statslige Arbejdsløshedskasses forhold  

 reguleres i en vedtægt, der udarbejdes af bestyrelsen og godkendes af  

 beskæftigelsesministeren.
 Stk. 2. Vedtægten skal bl.a. indeholde bestemmelser om  

 institutionens formål, bestyrelsens sammensætning og  

 funktionsperiode, kassens ledelse, forsikringstagernes rettigheder og  

 pligter, om regnskabsvæsen, kasseeftersyn og revision,  

 arbejdsløshedskassens kapitalforhold samt om  

 vedtægtsændringer.
 Stk. 3. Arbejdsløshedskassens bestyrelse kan  

 ændre vedtægten. Ændring af vedtægten er  

 først gyldig, når den er godkendt af  

 beskæftigelsesministeren.
Kapitel 2 Forsikringsretten § 3. En person har ret til at blive forsikret i Den Statslige  

 Arbejdsløshedskasse, hvis pågældende opfylder de  

 almindelige betingelser for medlemskab af en anerkendt  

 arbejdsløshedskasse.
Forsikringsbidrag § 4. Personer, der er arbejdsløshedsforsikret i Den  

 Statslige Arbejdsløshedskasse, skal betale et forsikringsbidrag.  

 Forsikringsbidraget omfatter et obligatorisk bidrag til  

 arbejdsløshedsforsikringen, et frivilligt bidrag til efterløn,  

 et administrationsbidrag, jf. stk. 2, samt et bidrag til finansiering af  

 indbetalinger til ATP.
Stk. 2. Bestyrelsen fastsætter bidraget til  

 dækning af Den Statslige Arbejdsløshedskasses  

 administrationsudgifter.
Bidraget skal godkendes af  

 beskæftigelsesministeren.
Kapitel 3 Ledelsen § 5. Den Statslige Arbejdsløshedskasse ledes af en  

 bestyrelse.
Stk. 2. Bestyrelsen består af en formand og 4 andre  

 medlemmer, som udpeges af beskæftigelsesministeren.
Finansministeren og  

 økonomi- og erhvervsministeren indstiller hver ét medlem.
Stk. 3. Bestyrelsen udpeges for en periode på 4  

 år.
Genudpegning kan finde sted.
 Stk. 4. Beskæftigelsesministeren kan efter indstilling  

 fra bestyrelsen beslutte, at bestyrelsen udvides med 2 medlemmer, der  

 vælges af og blandt forsikringstagerne.
 Stk. 5. Hvis bestyrelsen skal udvides, jf. stk. 4,  

 fastsættes nærmere regler om opstilling af kandidater,  

 gennemførelse af valg, de valgte bestyrelsesmedlemmers  

 funktionsperiode, supplering mv. ved ændring af kassens vedtægt,  

 jf. § 2, stk. 3.
 Stk. 6. Bestyrelsen udarbejder en forretningsorden.
Bestyrelsens opgaver § 6. Bestyrelsen har den overordnede ledelse af  

 arbejdsløshedskassen og fastlægger retningslinjerne for kassens  

 virksomhed og udvikling.
 Stk. 2. Bestyrelsen ansætter og afskediger en  

 direktør for arbejdsløshedskassen samt kassens øvrige  

 personale.
 Stk. 3. Bestyrelsen fastlægger det årlige budget  

 efter indstilling fra direktøren og godkender  

 arbejdsløshedskassens regnskab.
 Stk. 4. Bestyrelsen kan fastsætte nærmere  

 retningslinjer for direktørens virksomhed, og kan bemyndige  

 direktøren til at udøve beføjelser, der er tillagt  

 bestyrelsen.
 § 7. Arbejdsløshedskassens direktør  

 forestår tilrettelæggelsen af kassens virksomhed og har den  

 faglige, administrative og økonomiske ledelse af  

 arbejdsløshedskassen.
 § 8. Den Statslige Arbejdsløshedskasse skal  

 følge overenskomster og bestemmelser om løn- og  

 ansættelsesvilkår, herunder om pensionsforhold, som gælder  

 for det statslige område.
§ 9. Arbejdsløshedskassen kan yde bestyrelsen  

 særskilt vederlag.
Vederlaget fastsættes af  

 beskæftigelsesministeren.
Bestyrelsens ansvar § 10. Bestyrelsen er overfor beskæftigelsesministeren  

 ansvarlig for arbejdsløshedskassens drift, herunder for forvaltning af  

 kassens formue og statslige lån, jf. § 11.
Stk. 2. Hvis bestyrelsen ikke efterkommer påbud om  

 berigtigelse af nærmere angivne forhold, som efter lovgivningen kan  

 afgives til arbejdsløshedskasserne, kan beskæftigelsesministeren  

 beslutte, 1)	at bestyrelsens opgaver eller dele heraf i en periode varetages af  

 personer, der udpeges af beskæftigelsesministeren, eller 2)	at bestyrelsen træder tilbage, og udpege en ny bestyrelse, jf.  

 § 5, stk. 2.
 Stk. 3. Hvis bestyrelsen ved sine dispositioner bringer  

 arbejdsløshedskassens videreførelse i fare, kan  

 beskæftigelsesministeren beslutte, at bestyrelsen straks træder  

 tilbage, og kan i den forbindelse indsætte et midlertidigt styre,  

 indtil der udpeges en ny bestyrelse.
Kapitel 4 Finansiering § 11. Den Statslige Arbejdsløshedskasses udgifter til  

 administration finansieres af administrationsbidrag fra forsikringstagerne,  

 jf. § 4.
 Stk. 2. Staten yder arbejdsløshedskassen lån til  

 kassens etablering og medfinansiering af driften.
Stk. 3. Lånet er afdragsfrit i 3 år fra  

 stiftelsestidspunktet.
Herefter afdrages lånet over 10 år.
Der  

 tilskrives og betales renter én gang årligt.  

 Beskæftigelsesministeren kan efter forhandling med  

 arbejdsløshedskassen ændre afdragsperioden, når  

 arbejdsløshedskassen har opnået et forsikringsgrundlag på  

 10.000 forsikringstagere.
 § 12. Hvis arbejdsløshedskassen kommer i en  

 særlig vanskelig økonomisk situation, kan  

 beskæftigelsesministeren efter anmodning fra  

 arbejdsløshedskassen ændre lånevilkårene.  

 Ændring af de eksisterende lån eller optagelse af nye lån  

 kan betinges af, at arbejdsløshedskassen følger  

 beskæftigelsesministerens krav om omlægning af  

 arbejdsløshedskassens aktivitet med henblik på genopretning af  

 arbejdsløshedskassens økonomi.
 § 13. Beskæftigelsesministeren fastsætter efter  

 forhandling med finansministeren de nærmere vilkår og betingelser  

 for ydelse af de statslige lån efter §§ 11 og 12.
 Stk. 2. Finansstyrelsen træffer afgørelser i  

 forbindelse med afviklingen af lån efter §§ 11 og 12.
Kapitel 5 Kapitalforvaltning, regnskab og revision § 14. Den Statslige Arbejdsløshedskasses midler  

 må alene anvendes til kassens formål.
Bestyrelsen skal forvalte  

 arbejdsløshedskassens midler på en økonomisk forsvarlig  

 måde.
 Stk. 2. Arbejdsløshedskassen skal under hensyntagen til  

 sikkerheden anbringe midlerne på følgende måder:
1)	I fondsaktiver eller gældsbreve, for hvilke den danske stat  

 eller en dansk kommune står som udsteder eller garant, 2)	i fondsaktiver udstedt af danske realkreditinstitutter,  

 KommuneKredit eller andre danske finansieringsinstitutter under offentligt  

 tilsyn, 3)	som indestående i pengeinstitutter i Danmark eller i et andet  

 land inden for Det Europæiske Økonomiske Samarbejdsområde  

 (EØS), eller 4)	i værdipapirer fra et EU-/EØS-medlemsland, bortset fra  

 aktier og investeringsforeningsbeviser, som efter deres art og sikkerhed kan  

 sidestilles med de aktiver, der er nævnt i nr. 1 og 2.
 § 15. Arbejdsløshedskassens årsregnskab godkendes  

 og underskrives af bestyrelsen.
 Stk. 2. Arbejdsløshedskassens regnskaber revideres af  

 rigsrevisor i samarbejde med en statsautoriseret revisor, som udpeges af  

 beskæftigelsesministeren efter indstilling fra bestyrelsen.
 Stk. 3. Rigsrevisor udfører revisionen efter § 3 i  

 lov om revision af statens regnskaber m.m.
Kapitel 6 Omdannelse og nedlæggelse § 16. Bestyrelsen kan med beskæftigelsesministerens  

 godkendelse beslutte, at Den Statslige Arbejdsløshedskasse omdannes  

 til en forening i overensstemmelse med kapitel 7 i lov om  

 arbejdsløshedsforsikring m.v., når arbejdsløshedskassen  

 opfylder betingelserne for anerkendelse efter § 32 i lov om  

 arbejdsløshedsforsikring m.v., og lånet til staten er indfriet,  

 eller kassen stiller betryggende sikkerhed for indfrielse af lånet  

 inden for en nærmere bestemt årrække.
 § 17. Beskæftigelsesministeren kan bestemme, at Den  

 Statslige Arbejdsløshedskasse skal nedlægges, hvis der ikke  

 skønnes at være grundlag for, at den fortsætter sin  

 virksomhed.
 Stk. 2. Bestyrelsen kan med ministerens godkendelse  

 træffe beslutning om nedlæggelse af  

 arbejdsløshedskassen.
 § 18. Nedlægges arbejdsløshedskassen efter  

 § 17, kan beskæftigelsesministeren bestemme, at forsikringstagerne  

 skal have ret til overflytning til en anerkendt  

 arbejdsløshedskasse.
 § 19. I tilfælde af Den Statslige  

 Arbejdsløshedskasses nedlæggelse anvendes kassens midler efter  

 betaling af gæld, herunder indfrielse af lån, til  

 beskæftigelsespolitiske formål efter  

 beskæftigelsesministerens bestemmelse.
Kapitel 7 Øvrige bestemmelser § 20. Beskæftigelsesministeren kan bestemme, at statens  

 refusion helt eller delvis bortfalder for et regnskabsår, hvis kassens  

 ledelse tilsidesætter reglerne i lov om arbejdsløshedsforsikring  

 m.v. eller bestemmelser, der er givet i henhold til loven, eller hvis kassens  

 virksomhed ikke foregår under iagttagelse af fornøden  

 påpasselighed og orden.
 Stk. 2. Beskæftigelsesministeren kan bestemme, at  

 statens refusion og forskud til kassen helt eller delvis tilbageholdes,  

 indtil kassen har fulgt et påbud, som direktøren for  

 Arbejdsdirektoratet har udstedt efter lov om arbejdsløshedsforsikring  

 m.v. eller bestemmelser, som er fastsat efter denne.
 § 21. Den Statslige Arbejdsløshedskasse kan deltage i  

 direktøren for Arbejdsdirektoratets årsmøde, jf.  

 § 96 i lov om arbejdsløshedsforsikring m.v., med 2  

 repræsentanter, som er udpeget af bestyrelsen.
 § 22. Beslutning om at anlægge retssag mod  

 bestyrelsesmedlemmer, ledere, revisorer eller andre i anledning af tab  

 påført Den Statslige Arbejdsløshedskasse kan  

 træffes af bestyrelsen eller af beskæftigelsesministeren.
Kapitel 7 Ikrafttrædelse § 23. Loven træder i kraft dagen efter  

 bekendtgørelsen i Lovtidende.
 § 24. Loven gælder ikke for Færøerne og  

 Grønland.
Bemærkninger til lovforslaget Almindelige bemærkninger I.
Indledning Baggrunden for lovforslaget Lovforslaget skal ses i sammenhæng med det samtidig  

 hermed fremsatte lovforslag om oprettelse af tværfaglige  

 arbejdsløshedskasser (Forslag til lov om ændring af lov om  

 arbejdsløshedsforsikring m.v.) L 122.
I regeringsgrundlaget har regeringen tilkendegivet, at det  

 for at fremme fleksibilitet og bevægelighed på arbejdsmarkedet  

 skal være muligt at oprette tværfaglige  

 arbejdsløshedskasser, idet de kan forbedre muligheden for at give  

 ledige medlemmer tilbud, der rækker uden for deres hidtidige  

 fagområde.
Regeringen har derfor stillet forslag om at ophæve  

 forbudet mod etablering af tværfaglige a-kasser.
 Samtidig foreslår regeringen med dette lovforslag,  

 at der etableres en statslig, tværfaglig arbejdsløshedskasse.  

 Hermed sikres det endvidere, at den enkelte opnår mulighed for at blive  

 arbejdsløshedsforsikret i en uafhængig  

 arbejdsløshedskasse.
Arbejdsløshedskassen etableres som en selvejende  

 institution, og udgifterne til kassens drift skal dækkes af  

 administrationsbidrag fra de forsikrede.
Den Statslige  

 Arbejdsløshedskasse får pligt til at forsikre enhver, som  

 opfylder de sædvanlige krav for medlemskab af en  

 arbejdsløshedskasse, jf. kapitel 8 i lov om  

 arbejdsløshedsforsikring m.v.
Lovforslagets hovedområder Formålet med Den Statslige  

 Arbejdsløshedskasse er i lighed med de anerkendte  

 arbejdsløshedskasser at sikre personer, der er forsikret i kassen,  

 økonomisk bistand i tilfælde af ledighed og at administrere  

 andre ordninger, som ifølge lovgivning er henlagt til kasserne.
Lov om  

 arbejdsløshedsforsikring m.v., bortset fra lovens kapitel 7, og anden  

 lovgivning med tilhørende administrative forskrifter, der finder  

 anvendelse i forhold til de anerkendte arbejdsløshedskasser, vil  

 derfor finde tilsvarende anvendelse i forhold til Den Statslige  

 Arbejdsløshedskasse.
Det betyder bl.a., at reglerne i  

 arbejdsløshedsforsikringsloven om retten til forskud og refusion,  

 ansvar for fejludbetalinger, tilsyn og klage samt vejledning finder  

 tilsvarende anvendelse for Den Statslige Arbejdsløshedskasse.
På samme måde vil de rettigheder og pligter,  

 der følger af lov om arbejdsløshedsforsikring m.v. og anden  

 lovgivning for medlemmer af a-kasser, gælde for personer, der forsikres  

 i Den Statslige Arbejdsløshedskasse.
De tilsluttede forsikringstagere  

 har ret til dagpenge og andre ydelser fra arbejdsløshedskassen  

 på samme betingelser som medlemmer af andre kasser.
De skal bl.a.  

 stå til rådighed for arbejdsmarkedet efter reglerne herom, og de  

 har samme ret og pligt til fx aktivering som medlemmer af andre kasser.
De  

 tilsluttede forsikringstagere skal betale et forsikringsbidrag, der svarer  

 til det medlemsbidrag, der betales af medlemmer af de øvrige  

 arbejdsløshedskasser, jf. bemærkningerne til § 4.
 Det foreslås, at Den Statslige  

 Arbejdsløshedskasse skal forsikre såvel lønmodtagere som  

 selvstændige erhvervsdrivende, og at kassen skal være en  

 tværfaglig kasse for lønmodtagere fra alle fagområder og  

 selvstændige erhvervsdrivende fra alle erhvervsområder, jf.  

 forslag til affattelsen af arbejdsløshedsforsikringslovens § 32,  

 stk. 5, i L 122 (Tværfaglige arbejdsløshedskasser).
Den Statslige Arbejdsløshedskasse skal finansieres  

 af administrationsbidrag fra forsikringstagerne.
Det foreslås, at  

 staten til etablering og drift af arbejdsløshedskassen yder  

 arbejdsløshedskassen lån, der skal afdrages og forrentes, jf.  

 bemærkningerne til § 11. Lånet er afdragsfrit de  

 første 3 år efter stiftelsen, og skal derefter afdrages over en  

 periode på 10 år.
Den Statslige Arbejdsløshedskasse skal ledes af en  

 bestyrelse, som udpeges af beskæftigelsesministeren.
Bestyrelsen skal  

 have den overordnede ledelse af arbejdsløshedskassen og skal over for  

 beskæftigelsesministeren være ansvarlig for kassens drift og  

 forvaltning af kassens midler, herunder de statslige lån.
 Arbejdsløshedskassens forhold reguleres i en  

 vedtægt, der udarbejdes af bestyrelsen og godkendes af  

 beskæftigelsesministeren, jf. bemærkningerne til § 2.
Etablering af Den Statslige Arbejdsløshedskasse har  

 primært til formål at fremme udviklingen mod større  

 valgfrihed mellem arbejdsløshedskasser og skal således ses som  

 springbræt til at igangsætte en sådan udvikling.
Det  

 foreslås derfor, at Den Statslige Arbejdsløshedskasse på  

 sigt kan omdannes til en privat medlemsforening som de øvrige  

 arbejdsløshedskasser, der anerkendes af beskæftigelsesministeren  

 efter reglerne i kapitel 7 i lov om arbejdsløshedsforsikring m.v., jf.  

 bemærkningerne til § 16.
II. Økonomiske konsekvenser For det offentlige Det skønnes, at Den Statslige  

 Arbejdsløshedskasses lånebehov i forbindelse med etableringen  

 beløber sig til maksimalt 30 mio. kr., som dækkes via lån  

 fra staten.
Kassens bestyrelse får til opgave at etablere kassen  

 indenfor denne ramme.
Staten yder lånet med en forrentning svarende til  

 den gennemsnitlige effektive rente for samtlige statspapirer.
Renten  

 tilskrives og betales én gang årligt på baggrund af det  

 faktiske træk på lånet.
Efter en afdragsfri periode  

 på 3 år tilbagebetales lånet inden for 10 år.
 De økonomiske konsekvenser for det offentlige er et  

 negativt bidrag til Drifts-, Anlægs- og Udgiftsbudgettet i de år,  

 lånet ydes, mens det omvendte er tilfældet, når lånet  

 tilbagebetales, idet statens renteindtægter fra udlånet forventes  

 at svare til statens finansieringsomkostninger.
For Den Statslige Arbejdsløshedskasse Vurderingen af økonomien hviler på blandt  

 andet på en forventning om, at kassen inden for en relativ kort  

 periode, 2 - 3 år, skal kunne betjene et antal forsikrede på ca.  

 20.000 for en samlet administrationsudgift på ca. 25 mio. kr.  

 årligt.
Til brug for vurderingen er anvendt regnskabsoplysninger fra to  

 arbejdsløshedskasser med ca. 25.000 medlemmer.
Efter § 4, stk. 2, fastsætter bestyrelsen  

 administrationsbidraget, som skal godkendes af  

 beskæftigelsesministeren.
Administrationsbidraget skal fastsættes  

 under hensyn til dels omkostningerne ved at drive kassen, dels muligheden for  

 at forrente og afdrage lånet til staten i overensstemmelse med  

 lånevilkårene.
Det forventes, at bidraget fastsættes til et  

 niveau ca. svarende til gennemsnittet af administrationsbidragene for de  

 anerkendte arbejdsløshedskasser.
III.
Administrative konsekvenser for det offentlige Forslaget skønnes at have administrative  

 konsekvenser for det offentlige.
 Arbejdsdirektoratet skal føre tilsyn med Den  

 Statslige Arbejdsløshedskasse og være klagemyndighed i forhold  

 til arbejdsløshedskassens afgørelser efter  

 arbejdsløshedsforsikringsloven.
 Ifølge forslaget skal Den Statslige  

 Arbejdsløshedskasses regnskaber revideres af rigsrevisor i samarbejde  

 med en statsautoriseret revisor.
 Herudover vil forslaget medføre en række  

 opgaver for Beskæftigelsesministeriet i forbindelse med etableringen og  

 i forhold til de dispositioner, der ifølge lovforslaget  

 forudsætter beskæftigelsesministerens medvirken.
IV.
Administrative og økonomiske konsekvenser for  

 erhvervslivet Forslaget skønnes ikke at have administrative og  

 økonomiske konsekvenser for erhvervslivet.
V.
Miljømæssige konsekvenser Forslaget har ikke miljømæssige  

 konsekvenser.
VI.
Administrative konsekvenser for borgerne Forslaget har ikke administrative konsekvenser for  

 borgerne.
VII.
Forholdet til EU-retten Selvom staten efter forslaget skal yde Den Statslige  

 Arbejdsløshedskasse lån til etablering og drift, jf. forslagets  

 § 11, stk. 2, og lånet i en periode på 3 år er afdragsfrit,  

 findes forslaget ikke at indeholde elementer af statsstøtte, som skal  

 anmeldes til Europa-Kommissionen.
 Forslaget findes således ikke at kunne forvride  

 konkurrencen eller påvirke samhandelen mellem EU-landene, da der ikke  

 eksisterer et åbent marked i Danmark for  

 arbejdsløshedsforsikring/arbejdsløshedskasser, og  

 problemstillingen vedrørende arbejdsløshedskasser ikke  

 inderholder et grænseoverskridende element, jf. herved betingelserne i  

 arbejdsløshedsforsikringsloven for at opnå anerkendelse som  

 arbejdsløshedskasse, opnå ret til refusion fra statskassen for  

 udbetalte ydelser og kravet om, at en arbejdsløshedskasses  

 formål alene må være at sikre medlemmerne økonomisk  

 bistand i tilfælde af ledighed.
VIII.
Ligestillingsmæssige konsekvenser Forslaget har ingen ligestillingsmæssige  

 konsekvenser.
IX.
Høring Forslaget har været udsendt til høring i  

 Landsarbejdsrådet inden fremsættelsen.
Vurdering af konsekvenser af lovforslaget Positive Konsekvenser/mindreudgifter (hvis ja, angiv omfang) Negative Konsekvenser/merudgifter (hvis ja, angiv omfang) Økonomiske konsekvenser for stat, kommuner og amtskommuner Ingen Op til 30 mio. kr. (lån fra staten) Administrative konsekvenser for stat, kommuner og amtskommuner Ingen Ja - i mindre omfang for Arbejdsdirektoratet, rigsrevisor og  

 Beskæftigelsesministeriet Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Se ovenfor under pkt.
VII Bemærkninger til lovforslagets  

 enkelte bestemmelser Til § 1 Bestemmelsen beskriver Den Statslige  

 Arbejdsløshedskasses formål og virksomhed.
Det er  

 arbejdsløshedskassens formål at sikre tilsluttede  

 forsikringstagere økonomisk bistand i tilfælde af ledighed efter  

 reglerne i lov om arbejdsløshedsforsikring m.v.
Herudover skal kassen  

 administrere andre ordninger, som ifølge lovgivning er henlagt til de  

 anerkendte arbejdsløshedskasser.
 Det foreslås, at Den Statslige  

 Arbejdsløshedskasse bliver en tværfaglig  

 arbejdsløshedskasse, som skal forsikre personer beskæftiget  

 inden for alle fag- og erhvervsområder, som opfylder de almindelige  

 betingelser for optagelse i en arbejdsløshedskasse efter reglerne i  

 § 41 i lov om arbejdsløshedsforsikring m.v.  

 Arbejdsløshedskassen skal kunne forsikre såvel  

 lønmodtagere som selvstændige erhvervsdrivende.
 De rettigheder og pligter, som i forhold til de anerkendte  

 arbejdsløshedskasser følger af lov om  

 arbejdsløshedsforsikring m.v. eller anden lovgivning, fx lov om en  

 aktiv arbejdsmarkedspolitik, finder ligeledes anvendelse i forhold til Den  

 Statslige Arbejdsløshedskasse, dog ikke  

 arbejdsløshedsforsikringslovens bestemmelser om anerkendelse af  

 arbejdsløshedskasser, jf. kapitel 7 i lov om  

 arbejdsløshedsforsikring m.v.
 Det betyder bl.a., at Den Statslige  

 Arbejdsløshedskasse på lige fod med de anerkendte  

 arbejdsløshedskasser har ret til refusion fra statskassen for alle  

 udgifter afholdt efter lov om arbejdsløshedsforsikring m.v. eller  

 anden lovgivning, jf. § 79 i lov om arbejdsløshedsforsikring  

 m.v.
Herudover finder reglerne i lov om  

 arbejdsløshedsforsikring m.v. om statens tilsyn med anerkendte  

 arbejdsløshedskasser ligeledes anvendelse på Den Statslige  

 Arbejdsløshedskasse.
Det er således direktøren for  

 Arbejdsdirektoratet, der skal føre tilsyn med kassen, herunder  

 eventuelt give kassen påbud om ændring af dens administration, og  

 som, hvis forholdene inden for kassens område gør det  

 påkrævet, efter forhandling med Landsarbejdsrådet kan  

 iværksætte særlige foranstaltninger med henblik på at  

 forhindre misbrug af reglerne om dagpenge mv.
Som følge af at lov om  

 arbejdsløshedsforsikring m.v. og anden lovgivning, der finder  

 anvendelse på de anerkendte arbejdsløshedskasser, også  

 skal finde anvendelse i forhold til Den Statslige Arbejdsløshedskasse,  

 vil arbejdsløshedskassen blive underlagt den samme ankestruktur som de  

 anerkendte arbejdsløshedskasser.
Klage over Den Statslige  

 Arbejdsløshedskasses afgørelser efter lov om  

 arbejdsløshedsforsikring m.v. kan indbringes for direktøren for  

 Arbejdsdirektoratet, med videre klagemulighed til Arbejdsmarkedets  

 Ankenævn, jf. arbejdsløshedsforsikringslovens §§ 98 og  

 99.
De tilsluttede forsikringstagere har samme rettigheder og  

 pligter som medlemmer af de øvrige arbejdsløshedskasser,  

 medmindre andet følger af loven.
De tilsluttede forsikringstagere har  

 således ret til ydelser fra arbejdsløshedskassen på de  

 betingelser, som følger af arbejdsløshedsforsikringsloven og  

 anden lovgivning, ligesom forsikringstagerne har de samme pligter, som  

 medlemmer af arbejdsløshedskasserne har.
Forsikringstagerne skal  

 betale et forsikringsbidrag, der svarer til medlemsbidraget efter § 77 i  

 arbejdsløshedsforsikringsloven.
Til § 2 Det foreslås, at Den Statslige  

 Arbejdsløshedskasses forhold skal reguleres i en vedtægt, som  

 skal udarbejdes af bestyrelsen.
Beskæftigelsesministeren skal godkende  

 vedtægten.
Vedtægten skal i lighed med de anerkendte  

 arbejdsløshedskassers vedtægter bl.a. indeholde regler om  

 arbejdsløshedskassens hjemsted, administration, bestyrelsens  

 sammensætning, virke og opgaver samt regler om regnskab, revision og  

 tegningsret.
Bestyrelsen i arbejdsløshedskassen kan ændre  

 vedtægten. Ændringer skal godkendes af  

 beskæftigelsesministeren.
Det er hensigten, at arbejdsløshedskassen skal  

 etableres centralt med hjemsted i København, men at bestyrelsen kan  

 bestemme, at der senere oprettes lokalkontorer.
Dette vil blive nærmere  

 reguleret i vedtægten.
Til § 3 Det foreslås, at personer, der har ret til at blive  

 optaget i en a-kasse efter reglerne i § 41 i lov om  

 arbejdsløshedsforsikring m.v., skal kunne forsikres i Den Statslige  

 Arbejdsløshedskasse.
Den Statslige Arbejdsløshedskasse  

 foreslås, jf. § 1, oprettet som en tværfaglig a-kasse for  

 både lønmodtagere og selvstændige, hvilket betyder, at Den  

 Statslige Arbejdsløshedskasse forsikrer lønmodtagere fra alle  

 fagområder og selvstændige erhvervsdrivende fra alle  

 erhvervsområder.
I Den Statslige Arbejdsløshedskasses vedtægt,  

 jf. § 2, vil det blive fastsat, at Den Statslige  

 Arbejdsløshedskasse også tilbyder kombinationsforsikring og  

 deltidsforsikring, jf. kapitel 8 a og kapitel 11 i lov om  

 arbejdsløshedsforsikring m.v.
Det vil således være muligt  

 at blive forsikret som enten fuldtidsforsikret, deltidsforsikret eller  

 kombinationsforsikret i Den Statslige Arbejdsløshedskasse.
Til § 4 Det foreslås, at personer, der er  

 arbejdsløshedsforsikret i Den Statslige Arbejdsløshedskasse,  

 ligesom medlemmer af anerkendte arbejdsløshedskasser skal betale et  

 forsikringsbidrag, der omfatter et obligatorisk bidrag til  

 arbejdsløshedsforsikringen, et frivilligt bidrag til efterløn,  

 et administrationsbidrag samt et bidrag til finansiering af indbetalinger til  

 ATP.
Administrationsbidraget fastsættes af bestyrelsen og  

 skal godkendes af beskæftigelsesministeren.
Ved fastsættelsen af  

 bidraget skal der dels tages højde for omkostningerne ved at drive  

 kassen, dels muligheden for at forrente og afdrage lånet til staten i  

 overensstemmelse med lånevilkårene.
 Bestemmelserne om indbetaling af medlemsbidrag mv. i  

 kapitel 12 i lov om arbejdsløshedsforsikring m.v. finder tilsvarende  

 anvendelse for Den Statslige Arbejdsløshedskasse, jf. § 4,  

 stk. 2, med den forskel, at beskæftigelsesministeren skal godkende  

 det af kassen fastsatte bidrag til administrationsudgifter.
Til § 5 Det foreslås, at bestyrelsen for Den Statslige  

 Arbejdsløshedskasse skal bestå af 5 medlemmer, heraf en formand,  

 som udpeges for en periode på 4 år.
Medlemmerne, incl. formanden  

 udpeges af beskæftigelsesministeren.
Finansministeren og  

 økonomi- og erhvervsministeren indstiller hvert ét af  

 medlemmerne.
Det foreslås, at medlemmerne kan genudpeges.
Det foreslås endvidere, at ministeren efter  

 indstilling fra bestyrelsen kan bestemme, at bestyrelsen kan udvides med 2  

 medlemmer, der skal vælges af kassens forsikringstagere blandt deres  

 midte.
Dette kan fx tænkes, når arbejdsløshedskassen har  

 opnået et tilstrækkeligt solidt forsikringsgrundlag.
De  

 nærmere regler om gennemførelse af valg mv. fastsættes ved  

 ændring af arbejdsløshedskassens vedtægt.
Til § 6 Bestyrelsen har den overordnede ledelse af  

 arbejdsløshedskassens virksomhed med ansvar for kassens samlede  

 aktiviteter.
Dette indebærer bl.a., at bestyrelsen skal træffe  

 alle væsentlige beslutninger om arbejdsløshedskassens forhold,  

 herunder låneoptagelse, langsigtede kontrakter og dispositioner over  

 evt. lejemål.
Bestyrelsen har adgang til at delegere kompetence til  

 arbejdsløshedskassens direktør.
Kompetencen til at godkende  

 budget og regnskab, jf. stk. 3, kan dog ikke delegeres.
Det  

 forudsættes, at ansættelse og afskedigelse af personer under  

 lederniveau normalt varetages af direktøren, eventuelt af bestyrelsen  

 efter indstilling fra direktøren.
Til § 7 Direktøren har over for bestyrelsen ansvaret for  

 den daglige administrative og økonomiske ledelse.
Direktøren  

 påser bl.a., at arbejdsløshedskassen administrerer i  

 overensstemmelse med gældende regler, at arbejdsløshedskassens  

 budget, der er godkendt af bestyrelsen, overholdes, og at  

 arbejdsløshedskassens virksomhed i øvrigt er i overensstemmelse  

 med gældende regler og bestyrelsens beslutninger og retningslinier.
Til § 8 Da staten yder lån til etablering og drift af Den  

 Statslige Arbejdsløshedskasse, foreslås det, at Den Statslige  

 Arbejdsløshedskasse skal følge de overenskomster og  

 bestemmelser om løn- og ansættelsesvilkår, herunder om  

 pensionsforhold, som gælder for det statslige område.
Til § 9 Vederlaget til bestyrelsesmedlemmerne vil blive fastsat i  

 henhold til Finansministeriets cirkulære af 2. november 1998 om  

 særskilt vederlag.
Til § 10 Bestemmelsen omfatter regler for bestyrelsens overordnede  

 ansvar.
For bestyrelsesmedlemmerne gælder dansk rets almindelige  

 erstatningsregler.
De hæfter ikke i øvrigt personligt for  

 arbejdsløshedskassens økonomiske forpligtelser.
Det foreslås, at beskæftigelsesministeren,  

 hvis bestyrelsen ikke efterkommer påbud som efter lovgivningen kan  

 afgives til arbejdsløshedskassen om berigtigelse af nærmere  

 angivne forhold, kan beslutte at sætte arbejdsløshedskassen  

 under administration i større eller mindre udstrækning.  

 Beskæftigelsesministeren kan også beslutte, at bestyrelsen skal  

 træde tilbage og herefter udpege en ny bestyrelse.
Den ny bestyrelse  

 udpeges efter reglerne i § 5. Det forudsættes, at den ny  

 bestyrelse udpeges hurtigst muligt.
Påbud efter lovgivningen til  

 arbejdsløshedskasserne, kan bl.a. afgives som led i  

 Arbejdsdirektoratets og Arbejdsmarkedsstyrelsens tilsyn med  

 arbejdsløshedskassernes administration mv. af lovbundne opgaver efter  

 arbejdsmarkedslovgivningen.
Det følger bl.a. af lov om  

 arbejdsløshedsforsikring m.v., at arbejdsløshedskasserne kan  

 blive pålagt at ændre deres administration, hvis  

 arbejdsløshedskassernes administration har medført  

 fejludbetalinger eller sandsynlighed herfor, eller hvis kasserne  

 administrerer på en for forsikringssystemet uhensigtsmæssig  

 måde.
Hvis arbejdsløshedskassens økonomiske  

 situation på grund af bestyrelsens handlinger eller undladelser har  

 fået en sådan karakter, at arbejdsløshedskassen trues af  

 lukning, vil beskæftigelsesministeren efter stk. 3 uden varsel  

 kunne gribe ind og afsætte bestyrelsen.
Ministeren vil have mulighed  

 for at sætte arbejdsløshedskassen under direkte administration  

 af ministeriet, således at ministeriet udøver bestyrelsens  

 funktioner, indtil en ny bestyrelse er nedsat.
 Anvendelsen af bemyndigelserne i § 10 udelukker ikke  

 ministeren fra at træffe beslutning om anvendelse af lovgivningens  

 øvrige sanktionsmuligheder, herunder forslagets § 20, hvorefter  

 ministeren har mulighed for helt eller delvist at fratage kassen retten til  

 refusion i visse situationer, bl.a. i tilfælde, hvor kassens ledelse  

 tilsidesætter reglerne i arbejdsløshedsforsikringsloven eller  

 regler udstedt med hjemmel i loven.
Til § 11 Da det er hensigten, at arbejdsløshedskassen,  

 når det nødvendige forsikringsgrundlag er til stede, alene skal  

 finansieres af forsikringstagernes administrationsbidrag, foreslås det,  

 at staten til etablering og drift yder kassen et lån.
Staten yder  

 lånet med en forrentning svarende til den gennemsnitlige effektive  

 rente for samtlige statspapirer.
Renten tilskrives og betales én gang  

 årligt på baggrund af det faktiske træk på  

 lånet.
Efter en afdragsfri periode på 3 år tilbagebetales  

 lånet inden for 10 år.
Herved sikres det, at  

 arbejdsløshedskassen i startfasen har det nødvendige  

 økonomiske fundament til at sikre en forsvarlig drift af  

 arbejdsløshedskassen.
 Det foreslås endvidere, at  

 beskæftigelsesministeren kan ændre afdragsperioden efter  

 forhandling med kassen, når kassen har 10.000 forsikringstagere.  

 Bestemmelsen tænkes anvendt, hvis arbejdsløshedskassen har  

 økonomisk mulighed for at afvikle lånet hurtigere end over en  

 periode på 10 år.
Lånerammen for det statslige lån bliver op til  

 30 mio. kr.
Lånet finansieres via finanslovens § 40, og forventes  

 videre anvist via finanslovens § 17, Beskæftigelsesministeriet.  

 Det er vurderingen, at arbejdsløshedskassens lånebehov vil kunne  

 dækkes af lån fra staten.
Til § 12 Det foreslås, at beskæftigelsesministeren i  

 særlige tilfælde kan bestemme, at vilkårene for lånet  

 fra staten tages op til forhandling, eller at arbejdsløshedskassen  

 ydes økonomisk bistand i form af yderligere lån i tilfælde  

 af, at arbejdsløshedskassen kommer ud i en vanskelig økonomisk  

 situation, hvis ministeren skønner, at grundlaget for  

 arbejdsløshedskassens videreførelse, evt. under en ny  

 bestyrelse, er forsvarlig.
Andre lånevilkår eller evt. nyt  

 lån kan betinges af, at arbejdsløshedskassen omlægger sin  

 administration med henblik på forbedring af økonomien.  

 Bestemmelsen tænkes fx anvendt, hvis antallet af forsikringstagere  

 bliver uventet lavt, eller i situationer, hvor arbejdsløshedskassen  

 uforskyldt har fået økonomiske problemer.
Til § 13 Det foreslås, at beskæftigelsesministeren  

 efter forhandling med finansministeren fastsætter de nærmere  

 lånevilkår, herunder vilkår for udbetaling af lån og  

 de nærmere vilkår for afdragsordningen.
 I lighed med hvad der er gældende for andre  

 statslige udlånsordninger, henlægges administrationen af de  

 lån, som måtte blive ydet til arbejdsløshedskassen, til  

 Finansstyrelsen, når lånene er ydet, og der alene resterer  

 kontrol med den finansielle afvikling af lånene.
Til § 14 Bestemmelsen beskriver rammen for bestyrelsens  

 økonomiske forvaltning, som omfatter alle økonomiske  

 dispositioner fra beskedne enkeltstående driftsdispositioner til  

 omfattende, langsigtede kapitaldispositioner.
I lighed med de anerkendte  

 arbejdsløshedskasser må Den Statslige  

 Arbejdsløshedskasses indtægter og formue kun anvendes til  

 opfyldelse af arbejdsløshedskassens formål, jf. § 1, og  

 må hverken som lån, sikkerhedsstillelse eller gave tilflyde  

 andre.
Dette betyder endvidere, at kassens midler skal forvaltes på en  

 økonomisk forsvarlig måde.
Hvis arbejdsløshedskassen skal kunne opfylde de  

 overordnede hensyn til at sikre kassens forsikringstagere økonomisk  

 dækning i tilfælde af ledighed, stiller dette store krav til  

 arbejdsløshedskassens planlægning og langsigtede disponering af  

 kassens midler.
Da arbejdsløshedskassen skal etableres på  

 grundlag af statslige lån, foreslås det, at der stilles  

 præcise krav til arbejdsløshedskassens forvaltning af sin  

 formue, jf. forslagets stk. 2.
Til § 15 Den Statslige Arbejdsløshedskasse er omfattet af  

 lov om revisionen af statens regnskaber m.v.
Efter lovens § 2,  

 stk. 1, nr. 3, er regnskaber for selvstændige  

 forvaltningssubjekter, der er oprettet ved lov, omfattet af Rigsrevisionens  

 revision.
Revisionen udføres efter lovens § 3.
Efter samme lovs § 2, stk. 2, 1. pkt., kan  

 revisionen af arbejdsløshedskassens regnskaber udføres i  

 samarbejde med andre revisorer, når dette er bestemt ved lov.
Efter  

 forslaget revideres arbejdsløshedskassens regnskaber således af  

 rigsrevisor og af en statsautoriseret revisor udpeget af ministeren.
Det betyder, at de regler om regnskabsførelse og  

 revision, der ifølge lov om arbejdsløshedsforsikring m.v. og  

 anden lovgivning gælder for de anerkendte arbejdsløshedskasser,  

 finder tilsvarende anvendelse i forhold til Den Statslige  

 Arbejdsløshedskasse med de undtagelser, der følger af denne  

 lov.
Det indebærer, at Den Statslige Arbejdsløshedskasse skal  

 tilrettelægge sit regnskabsvæsen og udarbejde årsregnskab  

 efter de regler, som gælder for de øvrige  

 arbejdsløshedskasser. Årsregnskabet skal underskrives af  

 bestyrelsen og en statsautoriseret revisor, der er udpeget af  

 beskæftigelsesministeren efter indstilling fra bestyrelsen.
Til § 16 Det foreslås, at Den Statslige  

 Arbejdsløshedskasse kan omdannes til en privat medlemsforening i  

 lighed med de anerkendte arbejdsløshedskasser, når  

 arbejdsløshedskassen opfylder de almindelige regler for anerkendelse  

 efter kapitel 7 i lov om arbejdsløshedsforsikring m.v., herunder  

 kravet om 10.000 medlemmer, jf. lovforslag L 122 om ændring af lov om  

 arbejdsløshedsforsikring m.v. (Tværfaglige  

 arbejdsløshedskasser). Omdannelse til privat medlemsforening sker ved,  

 at bestyrelsen med beskæftigelsesministerens godkendelse beslutter, at  

 Den Statslige Arbejdsløshedskasse som selvejende institution skal  

 omdannes til en privat medlemsforening.
 For at sikre staten mod økonomisk tab  

 foreslås det, at det endvidere er en forudsætning for  

 omdannelsen, at arbejdsløshedskassen enten har tilbagebetalt lån  

 fra staten eller med den fornødne sikkerhedsstillelse vil kunne indfri  

 lånet inden for en kortere årrække.
 Bestyrelsen skal foretage sig det nødvendige for at  

 omdanne arbejdsløshedskassen organisatorisk fra en selvejende  

 institution til en privat medlemsforening, bl.a. skal bestyrelsen indkalde  

 forsikringstagerne til en stiftende generalforsamling med henblik på at  

 etablere arbejdsløshedskassen som medlemsforening.
Til § 17 Det foreslås, at ministeren får  

 beføjelse til at nedlægge arbejdsløshedskassen.  

 Ministeren vil bl.a. kunne nedlægge arbejdsløshedskassen, hvis  

 der ikke længere er et aktivitetsmæssigt behov eller et  

 økonomisk grundlag for arbejdsløshedskassens virksomhed, eller  

 hvis arbejdsløshedskassen ikke lever op til kravene om korrekt  

 administration af den lovgivning, der administreres af kasserne.
Det er  

 således en forudsætning for arbejdsløshedskassens virke,  

 at den overholder fastsatte regler og påbud.
Ministeren har endvidere efter bestemmelsen i § 17,  

 stk. 2, mulighed for at modsætte sig bestyrelsens beslutning om  

 nedlæggelse af arbejdsløshedskassen.
Bestemmelsen tager sigte  

 på en situation, hvor kassens bestyrelse, fx af økonomiske  

 årsager, har truffet beslutning om at nedlægge  

 arbejdsløshedskassen, men hvor ministeren skønner, at der  

 fortsat er behov for at opretholde kassen.
I sådanne tilfælde vil  

 ministeren kunne modsætte sig nedlæggelse, og det vil i denne  

 forbindelse kunne være aktuelt at tilbyde arbejdsløshedskassen  

 et ekstraordinært lån, jf. forslagets § 12, samt  

 fastsætte eventuelle særlige vilkår for  

 arbejdsløshedskassens videreførelse, herunder evt. en hel eller  

 delvis reorganisering af kassen.
Til § 18 Det foreslås, at beskæftigelsesministeren i  

 tilfælde, hvor Den Statslige Arbejdsløshedskasse  

 nedlægges, kan bestemme, at alle kassens forsikringstagere skal have  

 ret til overflytning til en anerkendt arbejdsløshedskasse.
 Bestemmelsen svarer til reglerne i § 39 i lov om  

 arbejdsløshedsforsikring m.v. om overflytning ved bortfald af  

 anerkendelse af en arbejdsløshedskasse efter reglerne i §§ 37 og  

 38 i samme lov.
Til § 19 Det foreslås, at staten sikres dispositionsret over  

 formuen i tilfælde af arbejdsløshedskassens nedlæggelse  

 efter forslagets § 17, og at formuen ved kassens nedlæggelse  

 anvendes efter beskæftigelsesministerens bestemmelse til  

 beskæftigelsespolitiske formål.
Dispositionsadgangen omfatter den  

 formue, der er tilbage, når samtlige kreditorer, herunder  

 långiver, er fyldestgjorte.
 Det bemærkes i den forbindelse, at Den Statslige  

 Arbejdsløshedskasse efter forslaget til § 16 tænkes  

 omdannet til en medlemsforening, når det statslige lån er  

 indfriet, og medlemstallet overstiger 10.000, jf. de almindelige  

 bemærkninger.
Til § 20 Forslaget svarer til § 38, stk. 1, nr. 1 og  

 stk. 2, i lov om arbejdsløshedsforsikring m.v., som finder  

 anvendelse i forhold til de anerkendte arbejdsløshedskasser.
Det foreslås, at ministeren kan bestemme, at statens  

 refusion, jf. § 79, stk. 1, i lov om  

 arbejdsløshedsforsikring m.v., helt eller delvis bortfalder for et  

 regnskabsår, hvis arbejdsløshedskassens ledelse  

 tilsidesætter reglerne i lov om arbejdsløshedsforsikring m.v.  

 eller bestemmelser, der er givet i henhold hertil, eller hvis kassens  

 virksomhed ikke foregår under iagttagelse af fornøden  

 påpasselighed eller orden.
For at give mulighed for at  

 iværksætte sanktioner over for arbejdsløshedskassen i  

 situationer, hvor reglerne i stk. 1 ikke kan tages i anvendelse,  

 foreslås det, at ministeren kan tilbageholde kassens refusion og  

 forskud helt eller delvis, indtil kassen har fulgt et af direktøren  

 for Arbejdsdirektoratet udstedt påbud efter lov om  

 arbejdsløshedsforsikring m.v. eller bestemmelser, der er fastsat efter  

 denne.
Refusionen/forskuddet vil blive efterbetalt, når kassen har  

 fulgt direktøren for Arbejdsdirektoratets påbud.
Til § 21 Ifølge § 96 i lov om  

 arbejdsløshedsforsikring m.v. afholder tillidsmænd for  

 arbejdsløshedskasserne under forsæde af direktøren for  

 Arbejdsdirektoratet et årligt møde, hvor der forhandles om  

 kassernes virksomhed og samarbejde.
 Da Den Statslige Arbejdsløshedskasse ikke har  

 valgte tillidsmænd, foreslås det, at Den Statslige  

 Arbejdsløshedskasse kan deltage i dette møde med 2  

 repræsentanter, der udpeges af bestyrelsen.
Til § 22 Bestemmelsen er alene en processuel regel og har derfor  

 ingen indflydelse på vurderingen af bestyrelsen erstatningsansvar.  

 Forslaget indebærer ikke en skærpelse af bestyrelsesmedlemmers  

 ansvars- og hæftelsesforhold.
For bestyrelsesmedlemmerne gælder  

 dansk rets almindelige erstatningsregler, men de hæfter i øvrigt  

 ikke for arbejdsløshedskassens økonomiske forpligtelser.
Fondslovene gælder ikke for Den Statslige  

 Arbejdsløshedskasse.
Det foreslås på den baggrund, at der  

 indføres søgsmålskompetence for  

 beskæftigelsesministeren.
Reglen vedrører som i fondslovene  

 alene søgsmål i anledning af tab, som er påført  

 arbejdsløshedskassen.
Beskæftigelsesministeren vurderer på baggrund  

 af tabets størrelse og bestyrelsens eller andres adfærd, om  

 søgsmål skal anlægges i det enkelte tilfælde.  

 Søgsmålsadgangen tænkes normalt kun anvendt i grovere  

 tilfælde.
Ministeren kan anlægge retssag mod enkelte medlemmer af  

 bestyrelsen eller den samlede bestyrelse, afhængig af sagens  

 karakter.
Bestemmelsen gælder ikke for tilfælde, hvor  

 udenforstående eller ansatte har lidt et tab på grund af  

 institutionens adfærd.
Disse personer vil således - i det omfang  

 de almindelige regler herom giver adgang hertil - selv kunne rejse krav over  

 for den ansvarlige.
Til § 23 For at etableringen af arbejdsløshedskassen kan  

 påbegyndes hurtigst muligt, foreslås det, at loven træder i  

 kraft dagen efter bekendtgørelsen i Lovtidende.
Den Statslige  

 Arbejdsløshedskasse vil herefter skulle etableres med ministerens  

 udpegning af en bestyrelse som det første.
Det vil herefter være  

 bestyrelsens opgave at etablere arbejdsløshedskassen, herunder finde  

 egnede lokaler, ansætte personale, anskaffe driftsmidler og edb-udstyr  

 mv.
Det forventes, at arbejdsløshedskassen tidligst kan være i  

 drift omkring 1. januar 2003.
