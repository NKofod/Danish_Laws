Bekendtgørelse om værdiansættelse af pant og lån i skibe som stilles til sikkerhed for udstedelse af særligt dækkede obligationer og skibskreditobligationer1) I medfør af § 5, stk. 1, nr. 4, stk. 2, stk. 3, nr. 2-5 og § 14, stk. 2, i lov om et skibsfinansieringsinstitut, jf. lovbekendtgørelse nr. 646 af 18. maj 2022 og § 152 h, nr. 1-3, og § 373, stk. 4, i lov om finansiel virksomhed, jf. lovbekendtgørelse nr. 406 af 29. marts 2022, fastsættes:
Kapitel 1 Generelle bestemmelser om værdiansættelse § 1. Denne bekendtgørelse finder anvendelse ved værdiansættelse af pant og lån i skibe, og byggelån til brug for finansiering af ny- eller ombygning af skibe, som ydes uden pant i skib, som stilles til sikkerhed for udstedelse af særligt dækkede obligationer og skibskreditobligationer. § 5, kapitel 2 og 3 finder kun anvendelse for pant og lån i skibe som stilles til sikkerhed for særligt dækkede obligationer.
 Stk. 2. For at skibe kan stilles til sikkerhed skal de være:
1) Godkendt af Søfartsstyrelsen eller være klassificeret af et anerkendt klassifikationsselskab, som er medlem af International Association of Classification Societies og anerkendt af Europa-Kommissionen, jf.
Kommissionens beslutning 2007/421/EF om ophævelse af beslutning 96/587/EF om offentliggørelse af en liste over godkendte organisationer, som medlemsstaterne har anmeldt i henhold til Rådets direktiv 94/57/EF.
Såfremt et skib mister sin klassifikation eller godkendelse af Søfartsstyrelsen, kan det ikke stilles til sikkerhed for udstedelse af særligt dækkede obligationer.
 2) Registreret i Dansk Skibsregister, Dansk Internationalt Skibsregister eller i et andet internationalt skibsregister, som yder et niveau af sikkerhed, som er knyttet til en registrering i Dansk Skibsregister eller Dansk Internationalt Skibsregister.
 § 2. Instituttet skal ved udmåling af lånet ansætte en rimelig kontantværdi for skibet uden hensyn til skibets prioriteringsforhold.
 Stk. 2. Værdiansættelse af pantesikkerheden skal ske på grundlag af panterettens omfang, jf. dog § 3, stk. 6 og 7.
 § 3. Instituttets værdiansættelse til brug for sikkerhedsstillelse skal ligge inden for det skønnede beløb, som skibet kan handles til indenfor en salgsperiode på højst 12 måneder fra værdiansættelsesdatoen ved en uafhængig transaktion mellem en interesseret køber og en interesseret sælger på normale markedsvilkår, hvor parterne hver især har handlet på et velinformeret grundlag med forsigtighed og uden tvang (markedsværdi). Forhold, der betinger en særlig høj pris, må ikke indgå i værdiansættelsen.
 Stk. 2. Instituttet skal ved værdiansættelsen til brug for sikkerhedsstillelsen tage hensyn til eventuel risiko for ændringer i markeds- og strukturforhold.
 Stk. 3. Værdiansættelsen må tidligst fastsættes på det tidspunkt, hvor instituttet afgiver lånetilbud, og senest når instituttet udbetaler lånet.
 Stk. 4. En værdiansættelse kan efter en konkret vurdering anvendes som værdiansættelsesgrundlag ved vurdering af et søsterskib.
 Stk. 5. Instituttet må ikke medregne værdien af beskæftigelseskontrakter i markedsværdien ved værdiansættelse.
 Stk. 6. For skibe registreret i Dansk Skibsregister eller i Dansk Internationalt Skibsregister må instituttet kun medregne tilbehør, som er omfattet af § 47, stk. 1, i søloven og § 54, stk. 1, i bekendtgørelse om Dansk Internationalt Skibsregister.
 Stk. 7. For skibe registreret i et andet internationalt skibsregister, jf. stk. § 1, stk. 2, nr. 2, må instituttet kun medregne tilbehør tilsvarende stk. 6, såfremt en registreret ret over skibet på tilsvarende vis omfatter tilbehøret.
 § 4. Instituttet skal sikre, at værdiansættelsen foretages af en professionel vurderingssagkyndig, som er uafhængig af låntager, har de nødvendige kvalifikationer, evner, indgående kendskab til det relevante marked og erfaringer til at foretage en værdiansættelse af den pågældende skibstype.
 Stk. 2. Foretages værdiansættelsen af en ansat i instituttet, skal instituttet sikre, at denne opfylder kravene i stk. 1 og er uafhængig af kreditbevillingsprocessen.
 Stk. 3. Instituttet skal indhente en værdiansættelse fra en ekstern vurderingssagkyndig, som opfylder kravene i stk. 1, hvis en intern værdiansættelse er forbundet med stor usikkerhed på grund af manglende sammenlignelige handler indenfor en periode på et år.
 Stk. 4. Ved ekstern vurderingssagkyndig forstås en person, som er uafhængig af långiver og opfylder kravene i stk. 1.
 § 5. For lån som stilles til sikkerhed for udstedelse af særligt dækkede obligationer sikret ved pant i skibe kan instituttet yde lån inden for 60 pct. af den værdi, som skibet til brug for sikkerhedsstillelsen er fastsat til.
 Stk. 2. Løbetiden for de ydede lån kan højst udgøre 15 år på lånets udbetalingstidspunkt.
 Stk. 3. For byggelån kan løbetiden højst udgøre fire år regnet fra tidspunktet fra første udbetaling.
 Stk. 4. Fastsættelsen af løbetiden for lån skal ske under hensyntagen til skibstypens gennemsnitlige levetid og det konkrete skibs alder og stand m.v.
 Stk. 5. Lånets størrelse og løbetid fastsættes i øvrigt under iagttagelse af de sikkerhedshensyn, som skønnes nødvendige efter forholdene, herunder en vurdering af pantets forventede værdiforringelse.
 § 6. Instituttet skal værdiansætte lånet til dets nominelle værdi til brug for opgørelse af overholdelse af dækningskravet, jf. § 152 a, stk. 2, i lov om finansiel virksomhed og § 2 d, stk. 3, i lov om et skibsfinansieringsinstitut.
Kapitel 2 Byggelån til ny- og ombygning som stilles til sikkerhed for udstedelse af særligt dækkede obligationer § 7. Byggelån til ny- og ombygning af skibe kan ydes på grundlag af det færdigbyggede skibs forventede markedsværdi.
Stk. 2. Instituttet må kun yde byggelån, jf. stk. 1, hvis der stilles garanti for, at lånet vil blive indfriet eller nedbragt, såfremt byggeriet ikke er færdiggjort til det i byggelånet angivne tidspunkt eller lånet ikke lovligt kan ydes på færdiggørelsestidspunkt.
Garantien skal stilles af et kreditinstitut i et land inden for Den Europæiske Union eller et land, som Unionen har indgået aftale med på det finansielle område.
 § 8. Instituttet skal ved sikkerhedsstillelse for byggelån til ny- og ombygning af skibe kræve lånet indfriet, hvis byggeriet ikke er påbegyndt senest seks måneder efter lånets udbetaling, eller hvis det ikke inden fire år fra lånets udbetaling godtgøres, at byggearbejdet er afsluttet på lovlig vis.
§ 9. Instituttet må kun udbetale et byggelån, såfremt 1) instituttet er i besiddelse af bygningstegninger og oplysninger om skibets byggetekniske konstruktion, udstyr, anvendte materialer m.v. samt oplysninger om den forventede varighed af byggeperioden, 2) instituttet er i besiddelse af oplysninger om den forventede anskaffelsessum, og 3) der er taget forbehold for og stillet tilstrækkelig sikkerhed for, at lånet vil blive indfriet eller nedbragt i tilfælde af, at byggeriet ikke er færdiggjort til det i byggelånet angivne tidspunkt eller lånet ikke lovligt kan ydes på færdiggørelsestidspunktet.
 § 10. Når byggeriet af skibet er afsluttet, skal instituttet ansætte en ny værdi af skibet i medfør af §§ 3 og 4. Instituttet må ikke inddrage tidligere værdiansættelser af skibet i vurderingen.
Kapitel 3 Løbende overvågning af pant og lån i skibe som stilles til sikkerhed for udstedelse af særligt dækkede obligationer § 11. Instituttet skal mindst én gang årligt værdiansætte hvert enkelt skib for at sikre, at belåningsgrænsen ikke overstiger 60 pct.
Instituttet skal værdiansætte hvert enkelt skib oftere, hvis særlige forhold må antages at gøre sig gældende, herunder ved betydelige ændringer i markedsbetingelserne.
 Stk. 2. Værdiansættelsen skal ske til markedsværdi, jf. § 3, stk. 1.
Stk. 3. Instituttet kan selv værdiansætte skibet eller overlade værdiansættelsen til en ekstern vurderingssagkyndig.
Den vurderingssagkyndige skal i begge tilfælde opfylde kravene i § 4, jf. dog stk. 4.
 Stk. 4. Ved værdiansættelse efter stk. 3, kan instituttet anvende statistiske metoder til at overvåge skibets værdi og til at identificere, hvilke skibe der har brug for en fornyet værdiansættelse.
 Stk. 5. Instituttet skal stille supplerende sikkerhed, jf. § 152 a, stk. 4, i lov om finansiel virksomhed og § 2 i, stk. 1, i lov om et skibsfinansieringsinstitut, hvis ændringer i et vurderet skibs markedsværdi medfører, at et pantsikret lån heri ikke længere overholder belåningsgrænsen, jf. stk. 1.
 Stk. 6. Instituttet skal værdiansætte forpligtelser i forbindelse med udstedte særligt dækkede obligationer til forpligtelsernes dagsværdi, jf. dog stk. 7.
 Stk. 7. Ved værdiansættelse efter stk. 6 skal instituttet se bort fra et fald i forpligtelsernes dagsværdi, som er forårsaget af en forøget kreditrisiko siden udstedelse af de af stk. 6 omfattede obligationer. Ændringer forårsaget af ændringer i kreditrisikoen antages at svare til den ændring i forpligtelsernes dagsværdi, der ikke kan henføres til ændringer i den risikofri markedsrente, medmindre virksomheden i det konkrete tilfælde kan påvise en anden metode, der måler virkningen på forpligtelsernes dagsværdi af ændringer i kreditrisikoen mere troværdigt.
 Stk. 8. Instituttet skal værdiansætte aktivet til dagsværdi, jf. artikel 129, stk. 1, litra a-c og g, i forordning (EU) nr. 575/2013 om tilsynsmæssige krav til kreditinstitutter og investeringsselskaber i forbindelse med udstedelse af særligt dækkede obligationer.
 § 12. Instituttet skal have betryggende procedurer for løbende overvågning af skibets fysiske stand, herunder procedurer om fysisk inspektion.
Kapitel 4 Dokumentation og forsikring § 13. Det skal fremgå af instituttets lånesag, under hvilke forudsætninger værdiansættelse og låneudmåling er foretaget.
 Stk. 2. Ved udbetaling af byggelån skal instituttet opbevare dokumentation i lånesagen for, at betingelserne for udbetaling af lånet er opfyldt.
 § 14. Er skibet handlet mindre end seks måneder før lånetilbudspunktet skal instituttet sikre, at der foreligger oplysninger i lånesagen om handelspris og vilkår eller anden relevant værdiansættelse, der opfylder kravene i § 4.
§ 15. Instituttet skal sikre, at et skib, som stilles til sikkerhed, er ansvars- og kaskoforsikret.
Skibet skal i øvrigt være tilstrækkeligt forsikret, herunder eventuelt krigsforsikret m.v.
 Stk. 2. Instituttet skal indføre procedurer til overvågning af kravene i stk. 1.
Kapitel 5 Straffebestemmelser § 16. Med bøde straffes den, der overtræder § 1, stk. 2, § 2, § 3, stk. 1-3, stk. 5-7, § 4, stk. 1-3, §§ 5-6, §§ 7-10, § 11, stk. 1-2 og stk. 5-8 og §§ 12-15.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 6 Ikrafttræden § 17. Bekendtgørelsen træder i kraft den 8. juli 2022.
 Stk. 2. Bekendtgørelse nr. 288 af 27. marts 2014 om værdiansættelse af pant og lån i skibe som stilles til sikkerhed for udstedelse af særligt dækkede obligationer ophæves.
Finanstilsynet, den 30. maj 2022 Jesper Berg / Kamilla Karen Hjølund 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv (EU) 2019/2162 af 27. november 2019 om udstedelse af dækkede obligationer og offentligt tilsyn med dækkede obligationer og om ændring af direktiv 2009/65/EF og 2014/59/EU, EU-Tidende 2019, nr.
L 328, side 29.
