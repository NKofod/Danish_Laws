Skriftlig fremsættelse (8. oktober 2020) Børne- og undervisningsministeren (Pernille Rosenkrantz-Theil):
 Herved tillader jeg mig for Folketinget at fremsætte:
Forslag til lov om ændring af lov om Arbejdsgivernes Uddannelsesbidrag (Praktikpladstaxametertilskud m.v.) (Lovforslag nr.
L 49) På baggrund af Aftale mellem Regeringen (Socialdemokratiet), Venstre, Dansk Folkeparti, Radikale Venstre, Socialistisk Folkeparti, Konservative, Alternativet og Liberal Alliance om udmøntning af negativ budgetregulering i 2020 og frem optaget i forbindelse med Aftale om bedre veje til uddannelse og job blev der via tekstanmærkning nr. 233 på finansloven for 2020 indført et nyt praktikpladstaxametertilskud til institutioner for formidling af uddannelsesaftaler, herunder kombinationsaftale, som indgås af arbejdsgivere med elever, der er i gang med et grundforløb, og indgås for mindst hele uddannelsesforløbet herefter.
Tilskuddet gælder ikke for Ny Mesterlære.
Det fremgår af tekstanmærkningen, at den vil skulle indarbejdes i materiel lov.
Det er efterfølgende aftalt med FGU-aftalekredsen, at tilskuddet fra 2021 vil skulle udvides til også at gælde for ordinære uddannelsesaftaler og kombinationsaftaler under det studiekompetencegivende forløb på merkantil eux.
 Lovforslaget vil indebære, at tekstanmærkningen samt den aftalte udvidelse vedrørende ordinære uddannelsesaftaler og kombinationsaftaler under det studiekompetencegivende forløb på merkantil eux inkorporeres i lov om Arbejdsgivernes Uddannelsesbidrag.
Lovforslaget vil endvidere indebære en nyaffattelse af lovens gældende bestemmelse om praktikpladstaxametertilskud, som ydes for at give institutionerne et incitament til at hjælpe eleverne med at finde en praktikplads.
Nyaffattelsen vil primært indebære en videreførelse af gældende ret.
 Endelig indeholder lovforslaget mindre justeringer af sproglig og teknisk karakter.
 Det foreslås, at loven træder i kraft den 1. januar 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
