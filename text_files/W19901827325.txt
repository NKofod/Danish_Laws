 Der kunne ikke indrømmes ejeren af et parcelhus nedslag i  

 ejendomsværdien og grundværdien under henvisning til gener i form af støj og  

 skygge i haven på grund af beliggenheden over for en kirke.
A klagede med påstand om nedsættelse over den af skyldrådet foretagne  

 ansættelse af ejendomsværdien og grundværdien ved 18. alm. vurdering pr. 1.  

 januar 1986 for et parcelhus.
Ejendommen omfattede et grundareal på 923 (m2)  

 med et i 1974 opført enfamilieshus med et bebygget areal på 140 (m2) samt en  

 garage på 35 (m2). Til støtte for påstanden om nedsættelse af grundværdien  

 gjorde klageren bl.a. gældende, at ejendommen var beliggende ud til en  

 forholdsvis stor vej over for en kirke, hvilket medførte gener i form af støj  

 samt skygge i haven.
Repræsentanter for Landsskatteretten besigtigede  

 ejendommen.
Landsskatteretten bemærkede, at ejendomsværdien i henhold til  

 bestemmelserne i vurderingslovens § 6, jf. § 9, stk. 1, skulle ansættes til  

 handelsværdien på vurderingstidspunktet af den faste ejendomsværdi i dens  

 helhed, mens grundværdien ifølge samme lovs § 13, stk. 1, udgjorde grundens  

 handelsværdi i ubebygget stand under hensyn til beskaffenhed og beliggenhed  

 og til en i økonomisk henseende god anvendelse.
Efter det ved besigtigelsen  

 konstaterede om ejendommens beliggenhed, bebyggelsens størrelse, standard og  

 vedligeholdelsesstand, fandt Landsskatteretten ikke, at de af klageren  

 påberåbte gener var af et sådant omfang, at der var grundlag for at  

 tilsidesætte det af skyldrådet udøvede skøn over ejendoms- og grundværdien,  

 og de påklagede ansættelser blev derfor stadfæstet.
