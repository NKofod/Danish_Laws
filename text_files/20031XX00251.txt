Skriftlig fremsættelse (4. februar 2004) Undervisningsministeren  

  

 (Ulla Tørnæs) :
 Herved tillader jeg mig for Folketinget at fremsætte:
Forslag til lov om  

 ændring af lov om friskoler og private grundskoler m.v. (Styrkelse af  

 forældrenes frie valg) (Lovforslag nr.
L 155).
 Lovforslaget er et led i regeringens supplerende  

 regeringsgrundlag  Vækst, Velfærd - Fornyelse II.
Forslaget indgår i anbefalingerne fra ministerudvalget om en  

 mere borgernær offentlig sektor.
Formålet er, at det frie og personlige valg  

 skal styrkes.
Det har bl.a. været et ønske at indføre valgfrihed og lettere  

 overgang fra daginstitution til skole.
Efter forslaget vil de frie grundskoler kunne oprette dagtilbud  

 til børn, der er fyldt 3 år, og indtil de begynder i børnehaveklasse, efter  

 bestemmelserne  

 om puljeordninger og privat dagpasning i lov om social service.  

 Puljeordninger  

 er private pasningsordninger til børn, som baseres på en aftale mellem  

 puljeordningen og kommunalbestyrelsen.
Kommunalbestyrelsen kan yde tilskud  

 pr.  

 barn i ordningen.
Kommunalbestyrelsen afgør, om den vil indgå aftale om  

 tilskud  

 til puljeordningen og i givet fald med hvilket tilskud pr. barn.
Privat  

 dagpasning drives uden offentlige tilskud og er alene finansieret af  

 forældrebetaling og eventuelle tilskud fra privat side.
Oprettelse og drift  

 af  

 privat dagpasning mod betaling kræver tilladelse fra kommunen, hvis der  

 modtages flere end to børn under 14 år.
Efter forslaget vil en fri grundskole få mulighed for i en  

 periode at optage børn, der ikke går på skolen, i en  

 heltidsskolefritidsordning.
Perioden kan for det enkelte barn højst løbe fra  

 det tidspunkt, hvor kommunalbestyrelsen i barnets bopælskommune begynder  

 overflytning af børn fra barnets kommunale dagtilbud til folkeskolens  

 skolefritidsordninger, og indtil barnet begynder i den frie grundskoles  

 børnehaveklasse eller 1. klasse.
 De tre pasningsordninger bliver en del af skolens virksomhed  

 under bestyrelsens overordnede ledelse.
 Idet jeg henviser til lovforslaget med bemærkninger, tillader  

 jeg mig at anbefale lovforslaget til hurtig og velvillig behandling i det  

 høje  

 Ting.
