Bekendtgørelse om ændring af bekendtgørelse om besøgsrejser og ophold i Danmark eller Færøerne i tilbud i boformer (Indførelse af underretningspligt mellem Danmark og Færøerne) § 1 I bekendtgørelse nr. 1388 af 12. december 2006 om besøgsrejser og ophold i Danmark eller Færøerne i tilbud i boformer foretages følgende ændringer:
 1. I  § 1, stk. 1, indsættes som 2. pkt.:
»§ 1 a finder anvendelse, når familier med et eller flere børn under 18 år eller kommende forældre flytter mellem Danmark og Færøerne.« 2. Efter § 1 indsættes:
»Underretningspligt § 1 a.
Hvis en familie med et eller flere børn under 18 år eller kommende forældre flytter mellem Danmark og Færøerne, og den danske fraflytningskommune finder, at et eller flere børn eller de kommende forældre har behov for særlig støtte af hensyn til barnets eventuelle særlige behov for støtte efter fødslen, skal fraflytningskommunen underrette den færøske tilflytningskommune herom.
Stk. 2. I forbindelse med en underretning efter stk. 1, skal fraflytningskommunen oversende nødvendigt sagsmateriale, herunder en opsummering af relevante vurderinger, som fraflytningskommunen har foretaget i sagen.« § 2 Bekendtgørelsen træder i kraft den 1. juli 2013.
