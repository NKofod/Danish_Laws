Nr BTL 205 Betænkning over Forslag til lov om projektering af udretning af  

 jernbanestrækningen fra Eriknauer til Horsens og fra Horsens til Skanderborg  

  

 Nr L 205 1996-97, 1. samling Afgivet af Trafikudvalget Afgivet: 19970430 Udvalget har behandlet lovforslaget i nogle møder og har herunder stillet spørgsmål til trafikministeren, som denne har besvaret skriftligt.
Et af udvalgets spørgsmål og trafikministerens svar herpå er tillige med de fra trafikministeren modtagne høringssvar over et udkast til lovforslaget optrykt som bilag til betænkningen.
 Endvidere har udvalget modtaget en skriftlig henvendelse fra Noah-Trafik.
 Der er af to mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse uændret.
 Et mindretal (Socialistisk Folkepartis medlem af udvalget)  

 indtiller lovforslaget til vedtagelse med de stillede ændringsforslag.
 Mindretallet er ikke overbevist om, at Danmark er stort nok til  

 højhastighedstog, og er endvidere af den opfattelse, at den tidsmæssige  

 gevinst er for lille i forhold til mange andre projekter, der virkelig ville  

 hjælpe pendlerne i deres daglige transport til og fra arbejde.
DSB's store satsning på landsdelstrafikken under Storebælt vil medføre  

 forringelser for de daglige brugere af de regionale strækninger især i Syd-  

 og Nordvestsjælland.
SF vil derfor have undersøgt mulighederne for og  

 effekten af forbedringer af de regionale strækninger.
Under forespørgselsdebatten i Folketinget den 9. april 1997, jf.
F 51,  

 folketingsåret 1996-97, forhandlingerne side 5506, kom det frem, at  

 aftalepartierne - regeringen, V, K og CD - ikke har i sinde at afhjælpe de  

 forringelser, som pendlerne udsættes for, når vinterkøreplanen starter den  

 27. september 1997. Her sker der såvel tidsmæssige som servicemæssige  

 forringelser, som givet vil få mange pendlere til at vælge bilen.
Eksempelvis  

 tager det lige knap to timer med toget i pendlertiden fra Kalundborg til  

 København i modsætning til med bilen, der kan køre strækningen på fem  

 kvarter.
En sådan udvikling vil SF ikke være med til at støtte.
SF støtter  

 lovforslaget om dobbeltspor fra København til Ringsted, men det må erkendes,  

 at der kan gå mange år, inden det vil komme til at afhjælpe trafikken på  

 Sjælland.
SF mener, at sporet burde have været færdigt samtidig med den faste  

 togforbindelse på Storebælt.
 Der er simpelt hen ikke plads til især de regionale tog, der med den nye  

 køreplan presses ud til fordel for trafikken mellem landsdelene.
 Et andet mindretal (Enhedslistens medlem af udvalget) indstiller  

 lovforslaget til vedtagelse med de stillede ændringsforslag.
 Et tredje mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling, men kan  

 stemme for ændringsforslag nr. 2 og 4. Mindretallet vil stemme imod  

 ændringsforslag nr. 1 og 3.
 Dansk Folkeparti mener ikke, at der bør ske en sammenblanding af  

 forskellige jernbanestrækninger. Ændringsforslagene nr. 1 og 3 burde i stedet  

 være fremsat som særskilte lovforslag.
 Mindretallet kan tilslutte sig Enhedslistens forslag om en undersøgelse af  

 muligheden for opretholdelse af driften på den eksisterende linjeføring samt  

 undersøge muligheden for at øge gennemkørselshastigheden på anden måde.
 ÆndringsforslagAf et mindretal (SF), tiltrådt af et  

mindretal (EL):
 Til titlen 1) Efter ordet »Skanderborg« indsættes:  

 »samt visse undersøgelser af regionale strækninger«.
 Af et mindretal (EL), tiltrådt af et mindretal (SF og DF):
 Ny paragraf 2) Efter § 2 indsættes som ny paragraf:
»§ 01. Trafikministeren bemyndiges til parallelt med  

 undersøgelserne nævnt i §§ 1 og 2 at undersøge den alternative mulighed for  

 at anvende kurvestyrede tog for at opnå køretidsreduktioner på strækningen  

 København-Aalborg, herunder at der gennemføres prøvekørsler med kurvestyrede  

 tog på denne strækning.« Af et mindretal (SF), tiltrådt af et mindretal (EL):
 Ny paragraf 3) Efter § 2 indsættes som ny paragraf:
 »§ 02. Trafikministeren bemyndiges til at undersøge følgende  

 forbedringer af det danske hovedbanenet:
1) genoprettelse af banen mellem Næstved og Slagelse, 2) forbedring af banen mellem Odense og Svendborg, 3) genåbning at stationerne Brabrand/Gjellerup, Mudenstrup/Tilst,  

 Stilling, Hørning og Hasselager, 4) etablering af dobbeltspor på strækningen Århus-Silkeborg via Årslev,  

 Harlev, Galten/Skovby, Låsby, Resenbro samt mellem Vipperød og Tølløse.« Af et mindretal (EL), tiltrådt af et mindretal (SF og DF):
 Ny paragraf 4) Efter § 3 indsættes som ny paragraf:
»§ 03. Trafikministeren skal som alternativ undersøge  

 mulighederne for helt eller delvis at opretholde driften på den eksisterende  

 linjeføring fra Eriknauer til Horsens og fra Horsens til Skanderborg.  

 Herunder skal trafikministeren undersøge mulighederne for opgradering af  

 spor/banelegeme og rullende materiel, så gennemkøringshastigheden kan  

 øges.« Bemærkninger Til nr. 1 og 3 Ændringsforslagene medfører, at trafikministeren bemyndiges  

 til at udføre en lang række undersøgelser, der skal munde ud i forbedringer  

 af de nævnte regionale strækninger.
Til nr. 2 Ændringsforslaget indebærer, at trafikministeren parallelt med  

 de undersøgelser, der nævnes i lovforslaget, skal foretage undersøgelser af  

 en opgradering af strækningen København-Aalborg.
Opgraderingen skal være  

 baseret på indsættelse af kurvestyrede tog kombineret med elektrificering,  

 idet der ved anvendelse af kurvestyrede tog kan opnås væsentlige  

 køretidsreduktioner.
Det vil således være uforsvarligt at iværksætte et så  

 stort projekt uden at have foretaget en grundig og opdateret vurdering af  

 kurvetogsløsningen, som indebærer en række fordele frem for baneudretninger,  

 og som allerede med stor succes er under anvendelse i en række europæiske  

 lande.
Der er i øjeblikket planlagt et samlet projekt for opgradering af  

 strækningen København-Aalborg, et projekt, der på nuværende tidspunkt er  

 vurderet til at koste ca. 20 mia. kr., og hvor den fulde tidsmæssige gevinst  

 ved baneudretningsstrategien først opnås, når beløbet er brugt efter mange  

 år.
Der skal endvidere indkøbes nye tog, når banelinjen er færdigombygget.
I modsætning hertil står kurvetogsløsningen, som anvender de eksisterende  

 linjeføringer, og hvor tidsbesparelsen kan opnås på betydelig kortere tid og  

 til en væsentlig lavere pris.
Herved kan det sparede beløb bruges til andre  

 visionære projekter for styrkelse af jernbanedriften i Danmark.
 Ændringsforslaget skal således ikke ses som et besparelsesprojekt, men som  

 et forsøg på at få undersøgt en løsning, som vil give meget mere for pengene.
 Til nr. 4 En række kommuner (Horsens, Skanderborg og Gedved) har i  

 henvendelser til udvalget anmodet om, at der i loven indsættes en bestemmelse  

 om, at det nuværende trace bevares og anvendes til lokal- og regionaltrafik.
Selv om trafikministeren i sin kommentar til disse henvendelser anfører,  

 at han har denne bemyndigelse i forvejen, er der ikke nogen som helst garanti  

 for, at trafikministeren ikke gør det præcis modsatte.
Derfor anser  

 Enhedslisten det for vigtigt, at der i selve loven indføjes denne  

 bestemmelse, så trafikministeren pålægges at benytte sin eksisterende hjemmel  

 til at foretage de ønskede undersøgelser.
Helge Mortensen (S) nfmd.
Poul Andersen (S) Børge Bakholt (S) Søren  

 Hansen (S) Tove Lindbo Larsen (S) Tommy Dinesen (SF) Vibeke Peschardt (RV)  

 Jette Gottlieb (EL) Arne Melchior (CD) fmd.
Svend Heiselberg (V) Jens  

 Løgstrup Madsen (V) Helge Sander (V) Erik Jacobsen (V) Kaj Ikast (KF) Brian  

 Mikkelsen (KF) Niels Jørgen Langkilde (KF) Ole Donner (DF) Fremskridtspartiet  

 havde ikke medlemmer i udvalget.
Bilag Et af udvalgets spørgsmål og trafikministerens svar herpå tillige med de  

 af trafikministeren modtagne høringssvar over et udkast til lovforslaget Spørgsmål nr. 8:
Kan ministeren bekræfte, at ministeren vil udnytte sin bemyndigelse i  

 lovforslaget til også at undersøge muligheden for at anvende eksisterende  

 anlæg med henblik på at finde en billigere løsning? Svar:
Jeg kan bekræfte, at en nøjere undersøgelse af opgradering og  

 elektrificering af de eksisterende strækninger vil indgå i det videre  

 projekteringsarbejde, således som jeg har meddelt udvalget i brev af 10.  

 april 1997 i forbindelse med mine kommentarer til de berørte kommuners  

 høringssvar og på ny meddelt udvalget i brev af 23. april 1997 i forbindelse  

 med mine kommentarer til de berørte amtskommuners høringssvar.
Desuden skal  

 jeg henvise til mit svar på spørgsmål 7.
Onsdag den 19. marts 1997 fremsatte jeg lovforslag nr.
L 205 om  

 projektering af udretning af jernbanestrækningen fra Eriknauer til Horsens og  

 fra Horsens til Skanderborg.
 Hermed fremsendes de indtil nu modtagne høringssvar:
 Brev af 12. marts 1997 fra Horsens Byråd.
 Brev af 13. marts 1997 fra Skanderborg Byråd.
 Brev af 20. marts 1997 fra Gedved Kommunalbestyrelse.
 De indkomne høringssvar giver anledning til følgende kommentarer:
A.
Høringssvar fra Horsens Byråd Horsens Byråds bemærkninger Horsens Byråd foreslår, at der tilføjes en ny § 3 med følgende ordlyd:
»Alternativt skal trafikministeren undersøge mulighederne for helt  

 eller delvis at opretholde driften på den eksisterende linjeføring fra  

 Eriknauer til Horsens og fra Horsens til Skanderborg.
Herunder skal  

 trafikministeren undersøge mulighederne for opgradering af spor/banelegeme og  

 rullende materiel, så gennemkøringshastigheden kan øges.« Kommentarer Som det fremgår af lovforslaget, er byrådets forslag til en ny bestemmelse  

 i loven ikke medtaget.
Dette skyldes, at jeg allerede har hjemmel i gældende  

 lovgivning til at foretage de af byrådet ønskede undersøgelser.
Desuden  

 fremgår det af bemærkningerne til det fremsatte forslag, at de økonomiske og  

 miljømæssige konsekvenser af at nedlægge den eksisterende jernbanestrækning  

 vil blive foretaget i forbindelse med undersøgelserne af de to alternative  

 korridorer.
Der er således taget højde for byrådets bemærkninger til  

 lovforslaget.
B.
Høringssvar fra Skanderborg Byråd Skanderborgs Byråds bemærkninger Skanderborg Byråd foreslår, at der indsættes en ny bestemmelse i  

 lovforslaget, hvoraf fremgår, at det nuværende banetrace opretholdes med  

 henblik på eventuel nærbanetrafik.
Kommentar Som det fremgår af lovforslaget, er byrådets forslag til en ny bestemmelse  

 i loven ikke medtaget.
Dette skyldes, at jeg allerede har hjemmel i gældende  

 lovgivning til at foretage de af byrådet ønskede undersøgelser.
Selv om det  

 ikke fremgår direkte af lovforslaget, kan jeg oplyse, at spørgsmålet om den  

 fremtidige anvendelse af den nuværende banestrækning vil indgå i de  

 undersøgelser og overvejelser, der skal foretages i forbindelse med det  

 videre projekteringsarbejde.
C.
Høringssvar fra Gedved Kommunalbestyrelse Gedved Kommunalbestyrelses bemærkninger Kommunalbestyrelsen anmoder om, at den eksisterende banestrækning indgår i  

 vurderingen, således at en forbedring af denne strækning indgår som et  

 alternativ til en ny linjeføring.
Kommentar Jeg kan bekræfte, at en undersøgelse af opgradering og elektrificering af  

 den eksisterende strækning vil indgå i det videre projekteringsarbejde, sådan  

 som det også er nævnt i forbindelse med mine kommentarer til Horsens Byråds  

 bemærknigner til lovforslaget.
Gedved Kommunalbestyrelses bemærkninger Desuden foreslår kommunalbestyrelsen, at den eksisterende banestrækning  

 bør nedlægges og bruges til rekreative formål, såfremt der etableres en ny  

 strækning.
Kommentar Jeg kan bekræfte, at den fremtidige anvendelse af den eksisterende  

 banestrækning vil indgå i det videre arbejde.
Gedved Kommunalbestyrelses bemærkninger Kommunalbestyrelsen foretrækker den vestlige linjeføring af hensyn til  

 kommunens samfærdsel i øst-vestlig retning.
Kommentarer Det er endnu for tidligt i processen at tage stilling til, om det er mest  

 hensigtsmæssigt at anlægge den ny jernbanestrækning i den vestlige eller  

 østlige korridor, men i forbindelse med det videre projekteringsarbejde vil  

 der blive foretaget undersøgelser af barriereeffekten af de foreslåede  

 linjeføringer.
Gedved Kommunalbestyrelses bemærkninger Endvidere bemærker kommunalbestyrelsen, at den østjyske regionaltrafik  

 ikke må nedprioriteres.
Kommentarer Hertil skal jeg bemærke, at foreløbige undersøgelser af baneudretningen  

 viser, at udretningen vil komme alle togtransportformer til gode - herunder  

 også regionaltrafikken.
Forholdet vil blive undersøgt nærmere i forbindelse  

 med det videre projekteringsarbejde.
Gedved Kommunalbestyrelses bemærkninger Endelig anmoder kommunalbestyrelsen om, at det overvejes at placere nye  

 stationer i forbindelse med anlægget af den ny strækning.
Kommentarer Hertil kan jeg oplyse, at der ikke langs strækningerne for den ny  

 linjeføring er bysamfund, der giver tilstrækkeligt passagerunderlag til, at  

 det kan svare sig at etablere nye stationer.
Jeg har derfor ikke intentioner  

 om, at der skal etableres nye stationer langs den nye banestrækning.
Horsens Kommune Byrådsforvaltningen Borgmesterkontoret Rådhustorvet 4 8700 Horsens Trafikministeriet Frederiksholms Kanal 27 1220 København K Bemærkninger til forslag til lov om projektering af udretning af  

 jernbanestrækningen fra Eriknauer til Horsens og fra Horsens til  

 Skanderborg Horsens Byråd har med interesse læst ovenstående lovforslag og skal i  

 denne forbindelse udtale:
 »Horsens Byråd foreslår, at der indføjes en ny § 3 med følgende  

 ordlyd:
§ 3. Alternativt skal trafikministeren undersøge mulighederne for helt  

 eller delvis at opretholde driften på den eksisterende linjeføring fra  

 Eriknauer til Horsens og fra Horsens til Skanderborg.
Herunder skal  

 trafikministeren undersøge mulighederne for opgradering af spor/banelegeme og  

 rullende materiel, så gennemkøringshastigheden kan øges.
Baggrunden for den foreslåede ændring er, at byrådet anser det for yderst  

 væsentligt, at der sker et intensivt analysearbejde, der afdækker alle  

 fordele og ulemper ved såvel det eksisterende baneforløb som de to  

 alternativer.« Således vedtaget på Horsens Byråds møde den 11. marts 1997.
Med venlig hilsen Vagn Ry Nielsen Borgmester Skanderborg Kommune Byrådssekretatiatet Rådhuset Adelgade 44 8660 Skanderborg Trafikministeriet 7. kontor Frederiksholms Kanal 27 1220 København K Bemærkninger til forslag til lov om projektering af udretning af  

 jernbanestrækningen fra Eriknauer til Horsens og fra Horsens til Skanderborg  

 - j.nr. 1996-7200-17 Skanderborg Byråd har den 5. februar 1997 fremsendt vedlagte skrivelse til  

 Trafikministeriet.
 Skanderborg Byråd ønsker at fastholde skrivelsens indhold.
 På dette grundlag fremsættes hermed følgende bemærkninger til  

 lovforslaget:
 § 2. Alternativt ønskes undersøgt, at den nuværende banetrace over  

 Hylke-Hovedgård ønskes opretholdt efter udretningen af hovedbanestrækningen  

 med henblik på evt. nærbanetrafik.
 Skanderborg Byråd kan i øvrigt tilslutte sig lovforslaget.
Med venlig hilsen Aleksander Aagaard Borgmester / Annalise Hansen Ordførende direktør Skanderborg Kommune Byrådet Rådhuset Adelgade 44 8660 Skanderborg Trafikministeriet 7. kontor Frederiksholms Kanal 27 1220 København K Planlægning af ny linjeføring for den østjyske længdebane mellem  

 Horsens til Skanderborg.
Deres j.nr. 1996-7200-17 Ved brev af 12.12.1996 er kommunen underrettet om, at Trafikministeriet og  

 DSB har påbegyndt forundersøgelser med henblik på fastlæggelse ny linjeføring  

 af jernbanen mellem Horsens og Skanderborg.
 Det er samtidig oplyst, at kommunen her i begyndelsen af 1997 vil blive  

 inddraget i beslutningsprocessen omkring anlægget.
 Skanderborg Byråd er den 29.1.1997 underrettet om henvendelsen.
 Byrådet vedtog at meddele ministeriet, at den nuværende banetrace over  

 Hylke-Hovedgård ønskes opretholdt efter udretningen af hovedbanestrækningen  

 med henblik på evt. nærbanetrafik.
 Byrådet har samtidig foreslået Århus Amtsråd at lade nærbaneproblematikken  

 indgå i den trafikundersøgelse, som amtet snarest vil gennemføre.
Med venlig hilsen Aleksander Aagaard Borgmester / Annalise Hansen Økonomi- og ordførende direktør Gedved KommuneGedved, den 20. marts 1997 Teknisk forvaltning Kirkevej 5 8751 Gedved Trafikministeriet 7. kontor Frederiksholms Kanal 27 1220 København K Vedrørende udkast til forslag til lov om projektering af udretning af  

 jernbanestrækningen fra Eriknauer til Horsens og fra Horsens til  

 Skanderborg Ved skrivelse af 7. marts 1997 har De anmodet Gedved Kommune om eventuelle  

 bemærkninger til udkast til forslag om lov om projektering af udretning af  

 jernbanestrækningen fra Eriknauer til Horsens og fra Horsens til Skanderborg.
 Kommunalbestyrelsen har på sit møde den 18. marts 1997 besluttet at påpege  

 følgende:
 - At kommunalbestyrelsen principielt er positiv over for en tidsmæssig og  

 miljømæssig forbedring af togdriften.
 - At den eksisterende baneføring bør indgå i vurderingen, således at  

 renovering og forbedring heraf bør indgå som et alternativ til nye  

 linjeføringer.
 - At hvis en ny linjeføring etableres, bør den eksisterende nedlægges og  

 bruges til rekreative formål.
 - At hvis en ny linjeføring gennemføres, foretrækker kommunalbestyrelsen  

 som udgangspunkt den vestligste af hensyn til kommunens samfærdsel i  

 øst-vestlig retning.
 - At kommunalbestyrelsen finder, at hensynet til nye højhastighedstog ikke  

 må medføre, at den østjyske regionaltrafik nedprioriteres.
 - At placering af stationer bør overvejes af hensyn til bedst mulig  

 tilgængelighed.
