 Told- og Skattestyrelsen er blevet spurgt om en ejendom, der er  

 matrikuleret som en mindre landbrugsejendom med landbrugspligt og vurderet og  

 registreret som beboelsesejendom (med en lejlighed), er omfattet af  

 parcelhusreglen i ejendomsavancebeskatningslovens § 8. Styrelsen svarede  

 bekræftende på spørgsmålet.
 Told- og Skattestyrelsen er blevet bedt om en udtalelse om, hvilken status  

 mindre landbrugsejendomme med landbrugspligt har i henhold til  

 ejendomsavancebeskatningsloven.
 Det ønskes oplyst om en ejendom, der er matrikuleret som en mindre  

 landbrugsejendom med landbrugspligt men vurderet som en beboelsesejendom (med  

 een lejlighed), er omfattet af »parcelhusreglen« i EBL § 8.
 I forespørgslen er der henvist til, at denne type ejendomme »stemples  

 som parcelhuse« efter stempellovens § 34.
Told- og Skattestyrelsen skal bemærke, at ved vurderingen af mindre  

 landbrugsejendomme skal det bl.a. afgøres, om benyttelsen af ejendommen  

 primært er landbrug eller beboelse.
De momenter, der indgår ved bedømmelsen,  

 er størrelsen af ejendommens arealtilliggende, boligens karakter og  

 værdimæssige dominans i forhold til den samlede ejendom, samt omfanget af den  

 landbrugsmæssige udnyttelse af jord og eventuelle driftsbygninger.
Ved en  

 samlet afvejning heraf afgøres det, om en ejendom skal vurderes som et  

 landbrug (kode 05) eller en beboelsesejendom (kode 01).
Ved overdragelse af en beboelsesejendom (kode 01) skal der stemples med  

 »halv afgift«, jf. stempellovens § 34, stk. 1. Ved overdragelse af  

 landbrug (kode 05) vil den del af ejendommens værdi, der kan henføres til  

 »beboelse«, tilsvarende skulle stemples ved »halv  

 afgift«.
Dette fremgår direkte af stempelloven § 34, stk. 2.
EBL § 8 omfatter een- og tofamilieshuse og ejerlejligheder, der har tjent  

 til bolig for ejeren.
Fortjeneste indvundet ved salg af denne type boliger er  

 skattefri, hvis de i loven nævnte betingelser til ejendommens grundareal er  

 opfyldt.
Af cirkulære nr. 166 af 12/9 1994 fremgår det, at EBL § 8 omfatter  

 afståelse af parcelhuse og ejerlejligheder.
Bestemmelsen omfatter også  

 sådanne ejendomme, selvom de har været benyttet erhvervsmæssigt.
Det er dog  

 en forudsætning, at ejendommen har bevaret karakteren af  

 »parcelhus«, og i overvejende grad har været anvendt til beboelse.  

 Ved afgørelsen heraf lægges der bl.a. vægt på vurderingsmyndighedernes  

 fordeling af ejendomsværdien på beboelsen og resten af ejendommen.
Hvis  

 beboelsens andel af ejendomsværdien er 50 pct. eller derover, er det normalt  

 et udtryk for, at betingelserne er opfyldt.
En ejendoms vurderingsmæssige status, har altså betydning, når der skal  

 tages stilling til beskatning af en eventuel avance.
Dette fremgår, da også  

 direkte af EBL § 9, der indeholder regler om »skattefrihed ved salg af  

 stuehuse«.
 EBL § 9 giver et fradrag i fortjenesten, hvis et salg af en ejendom, der  

 helt eller delvis benyttes til landbrug, gartneri mv. (vurderingskode 05  

 m.fl) også omfatter stuehuset.
De ejendomme, der er omfattet af EBL § 9 afgrænses i loven ved en  

 henvisning til vurderingsloven.
EBL § 9 omfatter således ikke  

  ejendomme vurderet med kode 01. Det må skyldes en forudsætning om, at disse  

 ejendomme er omfattet af EBL § 8.
 Det er herefter Told- og Skattestyrelsens opfattelse, at mindre landbrug  

 med landbrugspligt, der er vurderet som beboelsesejendom (med een lejlighed  

 kode 01), er omfattet af EBL § 8.
Det er ejendommens status på handelstidspunktet, der er afgørende.
Det vil  

 sige benyttelsen (vurderingen) ved seneste vurderingstermin forud for  

 handlen, også selvom udfaldet ikke er offentliggjort på handelstidspunktet.  

 Skattefri salg af ejendommen forudsætter desuden, at ejendommens samlede  

 grundareal er mindre end 1400 (m2) eller, at betingelserne i EBL § 8, stk. 1,  

 nr. 2 eller 3 er opfyldt.
