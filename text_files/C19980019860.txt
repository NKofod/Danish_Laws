Vejledning om overførsel af tilbagebetalingspligtige krav fra  

 Dansk Flygtningehjælp til kommunerne (Til samtlige kommunalbestyrelser) 1. Indledning Det fremgår af § 27, stk. 2, i Socialministeriets  

 bekendtgørelse nr. 98 af 16. februar 1998 om kommunernes, amtskommunernes  

 samt  

 Københavns og Frederiksberg Kommuners regnskabsaflæggelse og statsrefusion  

 m.v.  

 på visse dele af det sociale område, at hvis en person, som har modtaget en  

 ydelse med tilbagebetalingspligt, flytter til en anden kommune, skal denne  

 kommune  

 sørge for inddrivelsen, og afregne indbetalte beløb en gang årligt med den  

 tidligere opholdskommune, der fører betalingen til fradrag i den løbende  

 opgørelse vedrørende statsrefusion.
 Denne bestemmelse finder efter Indenrigsministeriets  

 opfattelse også anvendelse på tilbagebetalingspligtige ydelser, som Dansk  

 Flygtningehjælp har udbetalt i medfør af bistandsloven eller lov om aktiv  

 socialpolitik.
Dette indebærer, at tilflytningskommunen skal sørge for at  

 opkræve det tilbagebetalingspligtige beløb, når en udlænding, som har fået  

 udbetalt tilbagebetalingspligtig hjælp i medfør af lov om social bistand  

 eller  

 lov om aktiv socialpolitik af Dansk Flygtningehjælp, overgår fra  

 flygtningehjælpen til en kommune.
Dette gælder også for flygtninge, som  

 allerede er overgivet til kommunen, og hvis udlændingen bliver  

 selvforsørgende  

 og som følge heraf afbryder sit integrationsprogram hos Dansk  

 Flygtningehjælp.
2. Fremgangsmåde i forbindelse med Dansk  

 Flygtningehjælps oversendelse af sager Dansk Flygtningehjælp er anmodet om at drage omsorg for, at  

 samtlige restancesager snarest muligt oversendes til den kommune, hvor den  

 pågældende flygtning har bopæl.
 I forbindelse med oversendelsen vil bopælskommunen få  

 oplysninger om størrelsen af gælden og om en eventuel indgået afdragsaftale.
 Til brug for skatteberegningen vil bopælskommunen endvidere  

 blive orienteret om, hvorvidt der er tale om skattepligtige ydelser.
 Medmindre andet aftales, skal oplysningerne afgives ved  

 anvendelse af den blanket, der sædvanligvis anvendes af kommunerne i lignende  

 sager.
3. Bopælskommunens opgaver ved overtagelse af  

 sager fra Dansk Flygtningehjælp Bopælskommunen overtager i forbindelse med modtagelsen af  

 restancesagen det fulde ansvar for denne.
I de tilfælde, hvor der er indgået en afdragsaftale mellem  

 flygtningen og Dansk Flygtningehjælp, sker opkrævningen som udgangspunkt i  

 henhold til denne.
I andre sager indgår kommunalbestyrelsen selv en  

 afdragsaftale med flygtningen.
 Kommunens gennemførelse af tilbagebetalingskravet sker i  

 overensstemmelse med reglerne i lov om aktiv socialpolitik § 95.
 I forbindelse med overtagelsen drager kommunen omsorg for  

 registrering af kravet i det centrale fordringsregister.
4. Afregning over for staten Bopælskommunen sørger for afregning af indkomne afdrag over  

 for staten.
 Afregning foretages kvartalsvis i forbindelse med de løbende  

 refusioner og tilskudsudbetalinger fra Indenrigsministeriet.
Foreløbig restafregning finder sted en gang årligt og  

 foretages af Indenrigsministeriet.
Den endelige restafregning sker en gang  

 årligt og foretages af Indenrigsministeriet, når kommunernes regnskab er  

 revideret og forsynet med påtegning af kommunens revision.
 Afregning sker efter regler, der vil blive fastsat i en  

 bekendtgørelse om kommunernes statsrefusion og tilskud, regnskabsaflæggelse  

 og  

 revision på integrationsområdet.
