Fremsat den 22. februar 2000 af  

 Yvonne Herløv Andersen (CD),  

 Gyda Kongsted (V), Preben Rudiengaard (V) og He  

 nriette Kjær (KF) Forslag til folketingsbeslutning om patienters retsstilling i forbindelse med  

 præhospital behandling Folketinget opfordrer regeringen til snarest at tage  

 initiativ til at give de akutte patienter i den præhospitale fase samme  

 retsstilling som patienterne i det øvrige sundhedsvæsen.
Dette  

 gælder både med hensyn til klageadgangen og muligheden for at  

 opnå erstatning for skader opstået i denne fase.
Bemærkninger til forslaget I dag har akutte patienter i den  

 præhospitale fase ikke nogen klageadgang, der kan sidestilles med de  

 muligheder, man har i det øvrige sundhedsvæsen.
Der kan heller  

 ikke i samme omfang opnås erstatning gennem Patientforsikringen for en  

 skade, der er sket i den præhospitale fase.
Hvad enten der er tale om  

 disponeringen i en alarmcentral, ventetiden på en ambulance eller  

 indsatsen på skadested eller i ambulance, så er det et  

 område, der kan være livsvigtigt for mange mennesker.
Derfor er  

 det efter forslagsstillernes opfattelse vigtigt at sikre patienternes  

 klageadgang og erstatningsmulighed i denne fase.
 Regeringens strategioplæg for sygehuspolitikken  

 2000-2002 omfatter blandt andet en styrkelse af den præhospitale  

 indsats, der defineres således:
»Den præhospitale indsats vedrører den  

 samlede aktivitet, der foregår i fasen fra en person bliver ramt af  

 akut sygdom eller ulykke, og til vedkommende modtages på  

 sygehuset.« Som led i denne styrkelse skal der ifølge  

 strategioplægget udarbejdes en handlingsplan som opfølgning  

 på forslagene i rapporten fra udvalget om alarmering og akut medicinsk  

 indsats (september 1999). Disse forslag omfatter blandt andet en udvidet  

 klageadgang til Patientklagenævnet over kommende ambulancepersonale med  

 den forbedrede uddannelse, der også foreslås.
Tanken er at  

 sidestille personale med udvidet kompetence og ansvar med andet  

 sundhedspersonale, således at Patientklagenævnet også kan  

 behandle klager over dette sundhedspersonale.
Dette forslag finder forslagsstillerne for smalt.
Det  

 foreslås derfor, at al præhospital indsats som defineret af  

 regeringen, herunder også alarmoperatørernes opgavevaretagelse,  

 sidestilles med behandling i det øvrige sundhedsvæsen, for  

 så vidt angår klageadgangen.
Endelig bør de akutte patienter, der behandles uden  

 for sygehusvæsenet, have samme mulighed for at opnå erstatning  

 som dem, der behandles inden for sygehusvæsenet.
I dag er det som  

 udgangspunkt  alene behandlingsskader, som er sket på  

 sygehusene, der er omfattet af Patientforsikringen.
Skriftlig fremsættelse Yvonne Herløv Andersen (CD):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om patienters  

 retsstilling i forbindelse med præhospital behandling.
(Beslutningsforslag nr.
B 105).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
