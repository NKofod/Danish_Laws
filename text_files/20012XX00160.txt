Skriftlig fremsættelse (28. februar  

 2002) Økonomi- og erhvervsministeren (Bendt Bendtsen) :
 Herved tillader jeg mig for Folketinget at  

 fremsætte:
Forslag til lov om ændring af lov om almene  

 boliger samt støttede private andelsboliger m.v., lov om boliger for  

 ældre og personer med handicap og lov om boligbyggeri (frit valg af  

 ældreboliger m.v. og bedre vilkår for selvejende  

 ældreboliginstitutioner) (Lovforslag nr.
L 119) Det er et hovedtema i regeringsgrundlaget  

 "Vækst, velfærd   fornyelse", at de systemer, der  

 regulerer forskellige sider af befolkningens dagligdag, er indrettet på  

 en måde, så de lever op til befolkningens ønsker og behov  

 og ikke omvendt.
Dette gælder også på  

 ældreområdet, hvor såvel ældre som personer med  

 handicap skal kunne vælge frit mellem en række ydelser.  

 Lovforslaget udmønter således den del af regeringens  

 fritvalgspakke på ældreområdet, som vedrører  

 boligdelen.
 Lovforslaget indeholder tre hovedelementer:
Med forslaget indføres en ret for ældre og  

 personer med handicap til frit valg af bolig/plejehjemsplads inden for og  

 på tværs af kommunegrænserne.
Det frie valg omfatter ret  

 til at få ægtefælle/samlevende med samt ret for den  

 efterlevende til at blive boende.
Det forudsættes, at den  

 pågældende er visiteret til en ældrebolig el. lign. i  

 såvel fraflytnings- som tilflytningskommune.
Der foreslås  

 endvidere oprettet et ventelistesystem til anvisning af boligerne.
Endvidere  

 foreslås det, at de enkelte kommuner undtagelsesvist i ganske  

 særlige tilfælde kan afslå udefra kommendes optagelse  

 på venteliste, såfremt tilstrømning udefra forhindrer  

 kommunen i at opfylde forpligtelsen overfor kommunens egne borgere.
Endelig  

 foreslås det, at fritvalgsordningen tages op til revision i  

 Folketingsåret 2005-06.
Herudover indeholder lovforslaget en udmøntning af  

 Folketingsbeslutning B 76, om  bedre vilkår for selvejende  

 ældreboliginstitutioner og selvejende plejecentre.
Forslaget giver  

 større valgmulighed for ældre og handicappede mellem kommunale  

 og private botilbud samt bedre finansieringsmuligheder for ombygning og  

 vedligeholdelse af eksisterende selvejende ældreboliginstitutioner og  

 plejecentre.
Hovedelementerne er indførelse af differentierede  

 finansieringsregler samt regler om anvisningsretten i de  

 pågældende boligtyper efter aftale med kommunalbestyrelsen.
 Endelig foreslås det, at der sker en  

 forlængelse af den særordning, der gælder for de 4. Maj  

 Kollegier, der har modtaget eller modtager offentlig støtte til  

 renoveringsarbejder m.v.
Lovforslagets økonomiske konsekvenser for staten er  

 indregnet i forslag til finanslov for 2002. Heri indgår tillige  

 forudsætningen om, at den kommunale grundkapital nedsættes fra 14  

 til 7 pct. med det af Folketinget vedtagne lovforslag (L 29) den 7. februar  

 2002. For så vidt angår forslagets del om bedre  

 finansieringsvilkår for selvejende institutioner, forventes de  

 statslige merudgifter med en årlig kvote på 225 boliger i  

 perioden 2002-2005 at udgøre ca. 75 mill. kr. årligt   dog 50  

 mill. kr. i 2002, hvor kvoten ikke forventes udnyttet fuldt ud.
Der tilsigtes  

 ikke kommunale merudgifter med lovforslaget, som skal forhandles med de  

 kommunale parter.
Forslaget skønnes ikke at have  

 nævneværdige administrative konsekvenser for staten, mens der for  

 kommunerne kan blive tale om en vis merbelastning i forbindelse med  

 oprettelse og indkøring af et ventelistesystem.
Forslaget vurderes  

 ikke at have nævneværdige konsekvenser for erhvervslivet eller  

 for borgerne, ligesom det ikke skønnes at medføre  

 miljømæssige eller EU-retlige konsekvenser.
 Det foreslås, at loven træder i kraft den 1.  

 juli 2002.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
