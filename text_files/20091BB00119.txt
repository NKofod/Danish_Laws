Fremsat den 2. februar 2010 af Ida Auken (SF), Pia Olsen Dyhr (SF), Steen Gade (SF), Anne Grete Holmsgaard (SF) og Ole Sohn (SF) Forslag til folketingsbeslutning om fremme af udbredelsen af solceller Folketinget opfordrer regeringen til at fremme udbredelsen af solceller ved at foretage de nødvendige ændringer i administrative forskrifter og fremsætte de nødvendige lovforslag indeholdende mindst følgende ændringer af den eksisterende nettoordning for afregning af el produceret af solceller:
 Loftet på 6 kW ophæves,  flerfamilieboliger, herunder udlejningsboliger, og boligselskaber omfattes, og egenproduktionen skal kunne modregnes i alle ejendommens forbrugsmålere,  for offentlige og halvoffentlige institutioner ophæves loftet på 6 kW pr. 100 m2, og  erhverv (kontor, handel og industri) omfattes.
 Det fastholdes for alle, at der kun modregnes for den årsproduktion, der dækker årsforbruget.
 På baggrund af bl.a. eksisterende analyser af barrierer for fremme af solcelleproduktion på og ved private og offentlige bygninger fremlægger regeringen desuden de fornødne forslag til ændringer, der yderligere kan fremme produktionen af el fra solceller i Danmark.
Bemærkninger til forslaget Resultatet af klimatopmødet i København i december 2009 blev ikke det nødvendige gennembrud for indsatsen for at reducere risikoen for alvorlige klimaforstyrrelser.
Til gengæld er det nu mere tydeligt end nogensinde, at der hos mange er stor interesse for at selv at gøre en indsats.
Forslagsstillerne mener, at regeringen og Folketinget har en opgave i at gøre det lettere for folk at bidrage til klimaindsatsen på en måde, der samtidig forøger forsyningssikkerheden og kan bidrage til at reducere energiregningen.
Det er forslagsstillernes opfattelse, at Danmark og EU igen bør indtage en førerposition i klimaforhandlingerne.
Dette betyder bl.a., at EU nu bør tilbyde en 30-procents-CO2-reduktion.
Danmark står under alle omstændighederne over for at skulle gennemføre markante CO2-reduktioner.
En del af disse skal gennemføres som top down-regulering, f.eks. i form af kvoter.
Men der er også et stort potentiale i bottom up-tiltag, som f.eks. investering i solceller og energirenovering af bygninger, som den enkelte kan foretage.
 Dette beslutningsforslag tager udgangspunkt i udnyttelse af solenergi til produktion af elektricitet gennem en ordning, som energiforligspartierne allerede i 2005 aftalte at gøre permanent, og som nu er lovfæstet i skattelovgivningen.
Nettomålingsordningen Solcelleordningen blev indført i 1997 under den forrige regering og trådte i kraft i 1999 med en tidsbegrænsning på 4 år.
Ordningen er siden forlænget i endnu 4 år, indtil energiforligspartierne (alle partier undtagen Enhedslisten) i 2005 aftalte at gøre den permanent med virkning fra den 1. januar 2006. Det kræver således tilslutning fra alle forligspartierne at ændre ordningens indhold og at udvide ordningen til at omfatte andre segmenter end private husstande.
Den permanente ordning baseret på årlig opgørelse af produktion og forbrug har medvirket til en forstærket interesse i at investere i solceller til egenproduktion af el.
En større produktion i sommersæsonen har kunnet »gemmes på nettet« til vintermånederne.
SF foreslår nu, at ordningen udvides for at gøre det attraktivt for flere at investere i solceller.
Kombineret med oplysningskampagner, tekniske tilpasninger og ensartethed i forbindelse med afregningen vil en udvidet ordning være et godt alternativ til feed in-ordninger, som det bl.a. praktiseres i Tyskland.
Fjernelse af andre barrierer for udbredelse af solceller i Danmark Gaia Solar har foretaget en »Analyse over økonomiske, administrative og regulatoriske forhold der er en barriere for udbredelse af solcelleanlæg til el-produktion i Danmark« (Gaia Solar, 2009).
 Det foreslås, at der med udgangspunkt i denne og andre analyser foretages de fornødne ændringer af love og bekendtgørelser m.v.
 Analysen og dens oversigtsskemaer vil blive omdelt som bilag 1 til beslutningsforslaget ved dets behandling i Det Energipolitiske Udvalg.
Økonomi En endnu større succes som følge af investering i flere m2 solceller og produktion af CO2-fri elektricitet på brugsstedet vil  på samme måde som elbesparelser  betyde et provenutab for staten.
Det vurderes, at provenutabet vil være ca. 200 mio. kr. om året; betydeligt mindre de første år og noget større de følgende år.
Det svarer til en forhøjelse af PSO-bidraget med 0,6 øre/kWh i gennemsnit over hele perioden.
Skriftlig fremsættelse Ida Auken (SF):
 Forslag til folketingsbeslutning om fremme af udbredelsen af solceller.
(Beslutningsforslag nr.
B 119).
