 En taksator/vurderingsmand, der havde arbejdet som  

 freelancemedarbejder ved et forsikringsselskab, var berettiget til dagpenge i  

 den 6 måneders periode, hvor han modtog fratrædelsesvederlag efter  

 afskedigelse.
Ankenævnet lagde vægt på, at han som freelance ikke var omfattet af  

 funktionærlovens opsigelsesvarsel.
Han har derfor ikke haft noget retskrav på  

 løn eller fratrædelsesgodtgørelse efter afskedigelsen.
 Ankenævnet betragtede det udbetalte vederlag som et kulancebeløb uden  

 betydning for dagpengeudbetalingen.
 Medlemmet arbejdede i ca. 25 år i en halvtidsstilling som  

 vurderingsformand for et forsikringsselskab.
 Forsikringsselskabet meddelte i marts 1992 medlemmet, at han ikke kunne  

 tilbydes fortsat beskæftigelse som taksator/vurderingsformand i selskabet.
Ifølge forsikringsselskabet var vurderingsformænd ikke omfattet af  

 funktionærloven.
Selskabet besluttede alligevel at udbetale et vederlag  

 svarende til funktionærlovens bestemmelser om opsigelse.
Selskabet udbetalte  

 herefter et månedligt fratrædelsesvederlag i perioden fra 1. april til 30.  

 september 1992 svarende til medlemmets gennemsnitlige indtjening af gebyrer  

 og provisioner i de forudgående 12 måneder.
 Forsikringsselskabet oplyste, at medlemmets tilknytning til selskabet  

 ophørte med udgangen af september måned 1992 men således, at han med virkning  

 fra 31. marts 1992 var fritaget for tjeneste og fritstillet med hensyn til at  

 tage ansættelse et andet sted.
 Kassen fandt, at medlemmet ikke var berettiget til dagpenge i perioden fra  

 1. april til 30. september 1992.
 Kassen lagde vægt på, at medlemmets ansættelsesforhold først endelig var  

 ophørt med udgangen af september måned 1992. Kassen fandt derfor, at det  

 udbetalte vederlag måtte betragtes som løn i opsigelsesperioden og som sådan  

 skulle medføre fradrag i dagpengene.
Medlemmet anførte bl.a. i klagen til direktoratet, at han ikke var  

 omfattet af funktionærloven, idet han var ansat hos forsikringsselskabet som  

 freelancemedarbejder, som kunne opsiges øjeblikkeligt og uden varsel.
Den  

 udbetalte fratrædelsesgodtgørelse måtte anses som en generøs gave, som ikke  

 havde betydning for udbetalingen af dagpenge.
 Forsikringsselskabet bekræftede, at medlemmet var tilknyttet selskabet som  

 freelancemedarbejder og som sådan ikke omfattet af funktionærlovens varsel.  

 Forsikringsselskabet fremsendte bl.a. en tilkendegivelse fra Østre Landsret  

 fra en anden sag vedrørende spørgsmålet om, hvorvidt en vurderingsformand,  

 som arbejdede for selskabet, måtte anses for omfattet af funktionærloven.  

 Retten tilkendegav i den sag, at pågældende ikke kunne anses som funktionær,  

 idet det lagdes til grund, at man som vurderingsformand ikke er undergivet  

 instruktionsbeføjelser, at man ikke har pligt til at udføre det arbejde, der  

 bliver tilbudt, og at man som vurderingsformand kan have supplerende  

 beskæftigelse i en anden virksomhed.
 Direktoratet var enig i arbejdsløshedskassens afgørelse, hvorefter  

 medlemmet først var berettiget til dagpenge fra den 1. oktober 1992.
 Direktoratet lagde blandt andet lagt vægt på, at ansættelsesforholdet  

 først ophørte med udgangen af september 1992.
Direktoratet begrundede afgørelsen med, at forsikringsselskabet opsagde  

 medlemmet efter vilkår, som svarer til funktionærlovens regler.
I opsigelsen  

 meddelte selskabet, at medlemmets tilknytning til firmaet ophørte med  

 udgangen af september 1992, dog således at han blev fritstillet indtil dette  

 tidspunkt.
I fritstillingsperioden modtog han månedlige fratrædelsesvederlag.
 Direktoratet fandt, at forsikringsselskabet opsagde medlemmet med et  

 varsel, som løb fra den 1. april til den 30. september 1992.
 Eftersom medlemmet modtog månedlige beløb, som svarede til hans sædvanlige  

 løn, var han i denne periode ikke berettiget til dagpenge.
Ved vurderingen af, om medlemmet havde ret til dagpenge, mens han var  

 fritstillet, fandt direktoratet det uden betydning, om han var omfattet af  

 funktionærlovens regler.
Det afgørende var, at arbejdsgiveren opsagde ham med  

 et varsel, hvorunder han modtog løn eller et beløb, som svarede til lønnen.
 Direktoratet henviste til § 6, stk. 1, i bekendtgørelse nr. 57 af 1. marts  

 1982 om arbejdes og indtægters betydning for arbejdsløshedsdagpengenes  

 størrelse, hvorefter der ikke skal ske fradrag for arbejdsfri indtægter,  

 herunder fratrædelsesgodtgørelse f.eks. efter funktionærlovens § 2a.
Ifølge vejledningen til bekendtgørelsen skal der ved vurderingen af, om en  

 arbejdsfri indtægt skal medføre fradrag, undersøges, om den pågældende  

 indtægt kan sidestilles med de i § 6, stk. 1 nævnte.
Udbetaling af løn under  

 et opsigelsesvarsel kan ikke sidestilles med de arbejdsfri indtægter, som er  

 nævnt i § 6, stk. 1, i bekendtgørelsen.
 I det omfang medlemmet modtager løn i en periode, der svarer til  

 pågældendes opsigelsesvarsel, men hvorunder medlemmet er fritstillet, kan der  

 ikke udbetales dagpenge i den periode, som ydelsen dækker.
Denne regel blev præciseret ved § 1 c i bekendtgørelse nr. 969 af 7.  

 december 1992 om ændring af bekendtgørelse om arbejdes og indtægters  

 betydning for arbejdsløshedsdagpengenes størrelse, hvorefter udbetaling af  

 løn, rådighedsløn m.v. medfører fradrag i dagpengene, uanset der ikke udføres  

 arbejde i den periode, udbetalingerne dækker.
Ydelser, der træder i stedet  

 for løn og rådighedsløn m.v., medfører fradrag i dagpengene.
Bestemmelsen  

 gælder for såvel løbende udbetalinger og udbetaling af engangsbeløb.
 Ankenævnet fandt ikke grundlag for at nægte medlemmet dagpenge i den 6  

 måneders periode fra 1. april til 30. september 1992, hvor han modtog  

 fratrædelsesvederlag fra forsikringsselskabet.
Ankenævnet lagde vægt på, at medlemmet arbejdede som freelancemedarbejder,  

 og derfor ikke var omfattet af funktionærlovens opsigelsesvarsel.
Han havde  

 således ikke noget retskrav på løn eller fratrædelsesgodtgørelse efter  

 afskedigelsen ved udgangen af marts 1992.
 Ankenævnet fandt derfor, at det udbetalte vederlag måtte betragtes som et  

 kulancebeløb, som var uden betydning for dagpengeudbetalingen.
 Ankenævnet ændrede således direktoratets afgørelse.
