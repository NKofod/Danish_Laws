Skriftlig fremsættelse (6. februar 2019) Børne- og socialministeren (Mai Mercado):
 Herved tillader jeg mig for Folketinget at fremsætte:
Forslag til lov om ændring af adoptionsloven, lov om social service og forskellige andre love (Kontinuitet og enkle forløb for børn der adopteres uden samtykke) (Lovforslag nr.
L 155) Formålet med lovforslaget er sikre kontinuitet og enkle sagsbehandlingsforløb for børn, der adopteres uden samtykke.
 Adoption uden samtykke er en vej til en stabil og tryg opvækst for en lille gruppe af meget udsatte børn i Danmark, der ellers vil være anbragt uden for hjemmet hele deres barndom, fordi deres forældre ikke kan og ikke kommer til at kunne drage omsorg for dem.
Behandlingen af sager om adoption uden samtykke er efter gældende ret præget af lange sagsbehandlingstider og et kompliceret sagsforløb, hvor mange instanser forholder sig til sagen.
Dette udskyder barnets tilknytning til adoptivforældrene og forringer dermed barnets udvikling, trivsel og muligheder videre i livet.
Samtidigt kan administrative og bureaukratiske barrierer stå i vejen for, at der overhovedet rejses en sag om adoption uden samtykke, selvom det er bedst for barnet.
 Med lovforslaget foreslås derfor en forenkling af behandlingen af sager om adoption uden samtykke i det administrative system ved at samle opgaver og afgørelseskompetence hos Ankestyrelsen.
Det foreslås endvidere med lovforslaget, at børn, der ikke skal adopteres af deres plejefamilie, placeres midlertidigt hos den kommende adoptivfamilie, når Ankestyrelsen har truffet afgørelse om adoption uden samtykke.
Perioden, hvor barnet er i en uafklaret venteposition, reduceres derved betragteligt, og barnets tilknytning til adoptivfamilien kan starte væsentligt tidligere i barnets liv.
 Det er en grundsten i lovforslaget, at de foreslåede ændringer ikke svækker retssikkerheden for hverken barnet eller de biologiske forældre.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
