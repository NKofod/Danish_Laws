Bekendtgørelse om delegation af ministeren for forskning, innovation og videregående uddannelsers beføjelser i lov om specialpædagogisk støtte ved videregående uddannelser I medfør af § 17 a, stk. 1-3, i lov om specialpædagogisk støtte ved videregående uddannelser, jf. lovbekendtgørelse nr. 210 af 1. marts 2007, som ændret ved lov nr. 1373 af 28. december 2011, og efter forhandling med børne- og undervisningsministeren fastsættes:
 § 1. Følgende beføjelser i lov om specialpædagogisk støtte ved videregående uddannelser delegeres fra ministeren for forskning, innovation og videregående uddannelser til Kvalitets- og Tilsynsstyrelsen under Ministeriet for Børn og Undervisning, sådan at styrelsen:
 1) Kan fastsætte regler om støtteformer og om begrænsning af støtte svarende til det økonomiske niveau, hvor støtte er eller ville være ydet til den enkelte studerende ved uddannelse i Danmark, til studierejser og praktikperioder i udlandet, jf. lovens § 4, stk. 1, nr. 1 og 5, samt til uddannelse i udlandet, jf. lovens § 4, stk. 1, nr. 3 og 4, jf. lovens § 3, stk. 2, nr. 1 og 3.
 2) Kan fastsætte nærmere regler om forlængelse af støtteramme og støttetid, jf. lovens § 9, stk. 2.
 3) Træffer afgørelse om støtte til den studerende på baggrund af ansøgning og indstilling fra institutionen, henholdsvis ansættelsesinstitutionen, jf. lovens § 12, stk. 3, 1. pkt.
 4) Efter ophør af uddannelsen kan bestemme, at støtte ydet i form af hjælpemidler m.v. overdrages til den studerende til ejendom, jf. lovens § 12, stk. 3, 2. pkt.
 5) Kompenserer institutionen, henholdsvis ansættelsesinstitutionen, for de udgifter, som institutionen, henholdsvis ansættelsesinstitutionen, har afholdt i overensstemmelse med styrelsens afgørelse og kan udbetale forskud på beløbet, jf. lovens § 12, stk. 5.
 6) Fastsætter regler om ansøgning og indstilling, herunder om frister, jf. lovens § 12, stk. 1 og 2, samt regler om kompensation, jf. lovens § 12, stk. 5, og om tilbageførsel af uforbrugte midler, jf. lovens § 12, stk. 6.
 7) Fastsætter regler om institutionernes regnskabsaflæggelse samt om revision af regnskaberne, jf. lovens § 12, stk. 7.
 8) Fastsætter nærmere regler om, at indstilling om specialpædagogisk støtte samt modtagelse af afgørelser og meddelelser kan ske på anden vis end ved digital selvbetjening, hvor særlige forhold gør sig gældende, jf. lovens § 12 a, stk. 2.
 9) Kan fastsætte regler om, at kommunikation mellem uddannelsesinstitutionen, ansættelsesinstitutionen, Ministeriet for Forskning, Innovation og Videregående Uddannelser og dettes styrelser og efter forhandling med børne- og undervisningsministeren Ministeriet for Børn og Undervisning og dettes styrelser og institutioner skal ske digitalt, jf. lovens § 12 a, stk. 3.
 10) Fastsætter regler om anvendelse af digital signatur og anden sikker personidentifikation, jf. lovens § 12 a, stk. 4.
 11) Træffer afgørelse om og yder støtte til den studerende efter lovens § 13, stk. 1, jf. lovens § 13, stk. 2.
 12) Fastsætter regler om ansøgning efter lovens § 13, stk. 1, herunder om frister, jf. lovens § 13, stk. 3.
 13) Skal sikre, at studerende og uddannelsesinstitutioner samt ansættelsesinstitutionen kan få rådgivning og vejledning om specialpædagogisk støtte og betingelserne herfor samt om ansøgning og indstilling, jf. lovens § 14.
 14) Hos den studerende, andre offentlige myndigheder og private institutioner kan indhente de oplysninger om den studerende, der er nødvendige for at træffe afgørelse om tildeling af samt kontrol med støtten og kan fastsætte regler om adgangen til at indhente oplysninger, herunder at oplysninger skal gives i elektronisk form og i givet fald i hvilket format, jf. lovens § 15, stk. 1.
 15) Til uddannelsesinstitutionerne kan videregive de oplysninger om den studerende, der er nødvendige ved varetagelsen af opgaver efter denne lov, jf. lovens § 15, stk. 2.
 16) Kan fastsætte regler om uddannelsesinstitutionernes, henholdsvis ansættelsesinstitutionens, varetagelse af opgaver og om styrelsens tilsyn hermed, herunder regler om, at styrelsen fra uddannelsesinstitutionerne og ansættelsesinstitutionen kan kræve oplysninger, der er nødvendige for varetagelsen af tilsynet, herunder individbaserede oplysninger, jf. lovens § 16, stk. 4.
 § 2. Administrationen af bekendtgørelser udstedt af ministeren for forskning, innovation og videregående uddannelser i medfør af lov om specialpædagogisk støtte delegeres fra ministeren til Kvalitets- og Tilsynsstyrelsen.
 § 3. Ministeren for forskning, innovation og videregående uddannelser kan overtage en beføjelse, der efter bekendtgørelsen skal udøves af Kvalitets- og Tilsynsstyrelsen.
 § 4. Afgørelser truffet af Kvalitets- og Tilsynsstyrelsen efter §§ 1 og 2, herunder afgørelser som styrelsen træffer som tilsynsmyndighed efter § 1, nr. 16, kan ikke påklages til ministeren for forskning, innovation og videregående uddannelser.
 § 5. Bekendtgørelsen træder i kraft den 1. juli 2012.
