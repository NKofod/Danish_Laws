Ankestyrelsens principafgørelse P-46-96 om bistandstillæg - alder - pension - pensioniststatus - tilkendelsestidspunkt Resume:
 Ansøger søgte om bistandstillæg kort tid før sit fyldte 67. år.
Hun havde ikke ret til bistandstillæg, da hun var fyldt 67 år på det tidspunkt, fra hvilket bistandstillæg kunne have været tilkendt.
Bistandstillæg kan kun tilkendes personer under 67 år.
 Retten til bistandstillæg afhang således af, om betingelserne var opfyldt på det tidspunkt, fra hvilket tillægget tidligst kunne tilkendes.
 Ankestyrelsen tilføjede, at ansøger heller ikke ville have haft ret til bistandstillæg, selv om kommunen, inden hun fyldte 67 år, havde afgivet indstilling, idet en indstilling ikke har nogen retsvirkning og ikke kan sidestilles med en afgørelse.
Endelig blev det bemærket, at bistandstillæg alene kan tilkendes som tillæg til førtidspension eller invaliditetsydelse. *) Kassation:
Der er kommet nye regler på området Love:
Lov om social pension - lovbekendtgørelse nr. 612 af 24. juni 1996 - § 16, stk. 1, § 23 og § 33, stk. 2 Vejledninger:
Socialministeriets vejledning nr. 129 af 24. juni 1996 om social pension - pkt. 198 Note:
 *)     Se tillige SM P-45-96 og SM P- 47-96.
 Sagsfremstilling:
 Ansøgning om bistandstillæg blev indgivet den 31. januar 1996, og ansøger fyldte 67 år den 11. februar 1996. Kommunen afgav den 4. marts 1996 indstilling til revaliderings- og pensionsnævnet om tilkendelse af bistandstillæg, og nævnet traf afgørelse i sagen den 12. juni 1996.
 Revaliderings- og Pensionsnævnet gav afslag på bistandstillæg, idet bevilling i medfør af pensionslovens § 33, stk. 2 først ville føre til udbetaling den 1. i måneden efter at der var forløbet 3 måneder fra ansøgningen, det vil sige fra 1. maj 1996. Da ansøger på det tidspunkt var fyldt 67 år, blev de rent aldersmæssige betingelser for bevilling af bistandstillæg derfor ikke anset for opfyldt.
 Sagen blev behandlet i principielt møde med henblik på afklaring af, hvornår der opnås pensioniststatus efter pensionslovens § 33, stk. 2.
 Afgørelse:
 Ansøger havde ikke ret til bistandstillæg efter lov om social pension § 16, stk. 1.
 Begrundelsen var, at hun var fyldt 67 år på det tidspunkt, fra hvilket bistandstillæg tidligst kunne have været tilkendt.
 Ankestyrelsen fandt, at retten til bistandstillæg afhang af, om betingelserne efter pensionslovens § 16, stk. 1, var opfyldt på det tidspunkt, fra hvilket tillægget kunne tilkendes efter pensionslovens § 33, stk. 2.
 Da ansøger havde ansøgt om bistandstillæg den 31. januar 1996, og revaliderings- og pensionsnævnet traf afgørelse den 12. juni 1996, afhang retten til bistandstillæg således af, om betingelserne efter § 16, stk. 1 var opfyldt den 1. maj 1996, idet dette var den første imåneden, efter at der var forløbet 3 måneder fra ansøgningstids punktet.
 Da ansøger på dette tidspunkt var fyldt 67 år, og retten til bi standstillæg kun kan tilkendes personer under 67 år, opfyldte hun således ikke betingelsen om bistandstillæg på det tidspunkt, fra hvilket bistandstillæg kunne tilkendes.
 Det blev tilføjet, at Ankestyrelsen fandt, at hun heller ikke ville have ret til bistandstillæg, selv om kommunen, inden hun fyldte 67 år, havde afgivet indstilling til revaliderings- og pensionsnævnet, idet en indstilling efter pensionslovens § 23 ikke har nogen retsvirkning og ikke kan sidestilles med en afgørelse.
 Endelig blev det bemærket, at bistandstillæg alene kan tilkendes som tillæg til førtidspension eller invaliditetsydelse.
 Ankestyrelsen tiltrådte således revaliderings- og pensionsnævnets afgørelse.
