1. INDLEDNING I henhold til lov om svangerskabshygiejne og fødselshjælp, jfr.  

 lovbekendtgørelse nr. 431 af 3. september 1975, som ændret senest ved lov nr.  

 236 af 23. maj 1984, har kvinder under svangerskab ret til et antal  

 forebyggende helbredsundersøgelser hos læge og jordemoder, og ret til  

 vederlagsfri fødselsbetjening på sygehus eller vederlagsfri jordemoderhjælp i  

 hjemmet.
 Loven pålægger amtskommunerne, herunder Københavns og Frederiksberg  

 kommuner (i det følgende under eet benævnt amtskommuner) det samlede ansvar  

 for tilvejebringelsen og tilrettelæggelsen af svangerskabshygiejnen og  

 fødselshjælpen.
Efter loven fastsætter sundhedsstyrelsen retningslinier for gennemførelsen  

 af de ovenfor nævnte forebyggende helbredsundersøgelser.
Der henvises herom  

 til sundhedsstyrelsens retningslinier af marts 1985.
 Efter lovens § 7 udfærdiger indenrigsministeriet efter forhandling med  

 sygehusrådet retningslinier for tilrettelæggelsen af de forebyggende  

 helbredsundersøgelser og fødselshjælpen.
 Nedennævnte retningslinier, som har været forelagt for bl. a.  

 sundhedsstyrelsen, sygehusrådet og Amtsrådsforeningen i Danmark, træder i  

 stedet for indenrigsministeriets cirkulære af 23. marts 1973 om vejledende  

 retningslinier om svangerskabshygiejne og fødselshjælp.
2. FORMÅLET MED DE NYE RETNINGSLINIER Det overordnede formål med sundhedsvæsenets indsats i  

 svangerskabshygiejnen og fødselshjælpen er at sikre, at graviditet og fødsel  

 forløber så sikkert og trygt som muligt for mor og barn.
 Der er med den hidtidige tilrettelæggelse på området opnået en meget høj  

 grad af sikkerhed, og formålet med de nye retningslinier er derfor at  

 videreudvikle den nuværende tilrettelæggelse af svangerskabshygiejnen og  

 fødselshjælpen, således at der i højere grad end hidtil lægges vægt på, AT  

 fødslen (normalt) er en naturlig proces, AT behandlingsindsatsen må afpasses  

 herefter, og AT individuelle ønsker og behov hos den gravide f.eks. med  

 hensyn til familiestøtte og fysiske rammer så vidt muligt må imødekommes.
De nye retningslinier tilsigter ikke at medføre egentlige strukturelle  

 ændringer på området i den enkelte amtskommune.
Men med den sikkerhed, der nu  

 er opnået i svangerskabshygiejnen og fødselshjælpen, herunder den hurtige  

 identifikation af risikotilfældene, finder indenrigsministeriet, at kvinder  

 fremtidigt inden for amtskommunen så vidt muligt bør have mulighed for at  

 kunne vælge, om fødslen skal ske på en af følgende former for fødested:  

 Specialafdeling, kirurgisk afdeling eller hjemme, og i de førstnævnte  

 tilfælde, om fødslen skal foregå ambulant eller under egentlig indlæggelse.
 Kvinder skal endvidere - udover gennem valget af fødested - have størst  

 mulig medindflydelse på fødslens tilrettelæggelse, herunder f.eks. brug af  

 apparatur.
 En forudsætning for at kunne imødekomme dette princip om større  

 valgmulighed og større medindflydelse for kvinden er, at hun ved de  

 forebyggende helbredsundersøgelser hos lægen og jordemoderen får en udførlig  

 orientering om de valgmuligheder, hun har, og hvad de indebærer af fordele og  

 ulemper, og om de muligheder hun har for at medvirke ved/øve indflydelse på  

 fødslens tilrettelæggelse.
3. TILRETTELÆGGELSEN AF DE FOREBYGGENDE  

 HELBREDSUNDERSØGELSER OG FØDSELSHJÆLPEN 3.1. OMRÅDETS UDVALGSMÆSSIGE PLACERING Amtsrådet fastsætter i amtskommunens styrelsesvedtægt, hvilket udvalg der  

 varetager den umiddelbare forvaltning af opgaverne efter loven om  

 svangerskabshygiejne og fødselshjælp.
Af hensyn til muligheden for en bedre koordination i amtskommunerne,  

 afpasset efter lokale forhold, er hidtidige lovbestemte bindinger af  

 udvalgsplacering af opgaver i en række love ophævet.
Dette gælder således  

 sygehusloven, sygesikringsloven og loven om svangerskabshygiejne og  

 fødselshjælp, idet sidstnævnte lovs bestemmelse om, at opgaverne enten  

 varetages af amtskommunens social- og sundhedsudvalg eller sygehusudvalget,  

 er ophævet.
 Da svangerskabshygiejne- og fødselshjælpsområdet har tilknytning både til  

 social- og sundhedsområdet og til sygehusområdet, skal det dog understreges,  

 at den fornødne koordination mellem de 3 områder må søges sikret uanset  

 opgavernes udvalgsmæssige placering.
3.2. JORDEMODERCENTRENE Jordemødrene/jordemodercentrene varetager i samarbejde med de  

 praktiserende læger og fødestedets læger svangreprofylaksen,  

 fødselsbetjeningen af det/de fødesteder, herunder specialafdelinger, som  

 hører til centret, eventuelle fødsler i hjemmet og tilsynsbesøg.
 For at skabe kontinuitet og tryghed i omsorgen for den gravide henstilles  

 det, at det tilstræbes, at jordemoderarbejdet i videst muligt omfang  

 tilrettelægges således, at samme jordemoder (eller evt. samme gruppe af  

 jordemødre) foretager de forebyggende helbredsundersøgelser i  

 jordemodercentret og medvirker ved fødslen.
I tilrettelæggelsen af jordemoderarbejdet må der lægges vægt på, at der  

 etableres et samarbejde især med de praktiserende læger.
Samarbejdet mellem  

 den praktiserende læge og jordemoderen kan yderligere styrkes ved at  

 læge-/jordemoderbetjeningen organiseres således, at en gruppe læger  

 samarbejder med en enkelt jordemoder/gruppe af jordemødre.
Der bør endvidere  

 sikres mulighed for opsøgende og forebyggende arbejde.
 Amtskommunens geografiske inddeling i jordemodercentre bør fortsat i  

 videst muligt omfang forene hensynet til den gravides lette adgang til  

 jordemoderundersøgelser med en hensigtsmæssig udnyttelse af  

 centerjordemødrenes arbejdskraft.
I områder med stor afstand mellem centrene bør de eksisterende  

 udekonsultationer eller delcentre således opretholdes.
Amtskommunerne må i  

 øvrigt være opmærksomme på, at det kan være nødvendigt at udvide disses antal  

 eller at ændre placering, åbningstider el.lign. for fortsat at sikre de  

 gravide let adgang til jordemødrenes vejledning og støtte.
 Placeringen af sådanne udekonsultationer eller delcentre, f.eks. i  

 tilknytning til et lægehus eller en social- og sundhedsforvaltning, kan løse  

 ikke blot afstandsproblemet for den gravide, men også bedre muligheden for  

 samordning af indsatsen fra de forskellige grupper i svangreprofylaksen.
 Der bør være mulighed for tidsbestilling og aftenkonsultation til  

 undersøgelse i centrene.
 Centrenes størrelse må afhænge af lokale forhold som befolkningsunderlag,  

 fødestedernes placering m.v.
 Hvis et jordemodercenter placeres på et sygehus med specialafdeling, bør  

 jordemoderkonsultationen tilrettelægges uafhængigt af specialafdelingens  

 svangreambulatorium.
3.3. FØDSELSFORBEREDENDE UNDERVISNING Omfanget af og deltagerprocenten i den fødselsforberedende undervisning i  

 amtskommunerne varierer meget.
 Indenrigsministeriet skal anbefale, at alle gravide (og evt. deres mænd)  

 tilbydes deltagelse i gruppeundervisning i fødselsforberedelse.
 Formålet med undervisningen er at bibringe forældrene viden om  

 svangerskabets forløb, fødslens og barselsperiodens forløb og de ændrede  

 familieforhold, således at unødig ængstelse undgås.
Ansvaret for tilrettelæggelsen af den fødselsforberedende undervisning bør  

 påhvile jordemodercentrene/jordemødrene, og undervisningen bør forestås af en  

 jordemoder eventuelt i samarbejde med andre faggrupper som f.eks. læge,  

 fysioterapeut og sundhedsplejerske.
Oplysningsforbundene kan stå for den  

 praktiske tilrettelæggelse og gennemførelse af undervisningen.
 Om indholdet af kurserne henvises til sundhedsstyrelsens ovenfor nævnte  

 retningslinier.
3.4. FØDESTEDERNE Den nærmere planlægning og tilrettelæggelse af den sygehusmæssige  

 fødselskapacitet må ske som led i amtskommunernes sygehusplanlægning.
I denne forbindelse skal indenrigsministeriet henstille, at amtskommunerne  

 så vidt muligt opretholder/tilvejebringer et varieret tilbud om fødested,  

 således at den gravide efter behov og ønske kan vælge mellem fødsel på  

 specielafdeling, fødsel på kirurgisk afdeling og fødsel i hjemmet.
Til  

 fødestederne bør være tilknyttet svangreambulatorium.
Indenrigsministeriet kan yderligere anbefale, at der i tilknytning til  

 specialafdelinger, hvor det er muligt, gøres forsøg med oprettelse af  

 alternative jordemoderledede fødeafsnit.
Formålet er at tilbyde fødsel under  

 mere »hjemlige« forhold, men med samtidig opretholdelse af meget  

 høj sikkerhed, idet specialafdelingens ekspertise, apparatur m.v. i givet  

 fald straks vil kunne bringes i anvendelse.
I amtskommuner, hvor der kun  

 findes specialafdeling, vil sådanne afsnit endvidere kunne øge kvindernes  

 mulighed for at vælge mellem forskellige former for fødested.
 Den gravide bør endvidere (både på kirurgisk afdeling og på  

 specialafdeling) kunne vælge mellem at føde ambulant og  

 »stationært«.
Andelen af ambulante fødsler udgør i dag få pct.
Denne andel vil  

 formentlig kunne øges, hvis kvinderne orienteres om tilbudet og den støtte  

 fra jordemoder, hjemmesygeplejerske og sundhedsplejerske, de tilbydes i  

 hjemmet.
 Amtskommunerne bør overveje, om det vil være hensigtsmæssigt at oprette  

 særlige barselshvileafdelinger, f.eks. på mindre sygehuse, til overflytning  

 af kvinder, som har født på specialafdeling.
 Indenrigsministeriet skal i øvrigt generelt opfordre amtskommunerne til  

 DELS kritisk at vurdere miljøet på fødestuerne/afdelingerne og overveje,  

 hvorledes dette evt. kunne gøres mere trygt, aktiverende og imødekommende  

 over for særlige ønsker hos den gravide, DELS kritisk at vurdere anvendelse  

 af apparatur, i særdeleshed den mere rutineprægede brug uden særlig  

 indikation.
 Fordele og ulemper bør således overvejes meget nøje inden en eventuel mere  

 generel ibrugtagning af ny teknik/nye undersøgelsesmetoder, og kvinden bør  

 samtykke i brugen af forskelligt apparatur.
4. SAMARBEJDE I omsorgen for den gravide (graviditeten, fødslen, barselsperioden)  

 deltager efter behov en lang række personalegrupper henhørende under  

 forskellige myndigheder: Jordemoder, praktiserende læge, sygehusansat  

 læge/speciallæge, sygeplejerske, sundhedsplejerske, evt. socialrådgiver,  

 hjemmehjælper m.fl.
Denne mangesidighed i indsatsen hjælper til at sikre den  

 gravide den specialhjælp, der er behov for, men den øger også behovet for at  

 koordinere hjælpen, således at denne for den gravide fremtræder som et  

 sammenhængende, overskueligt og hermed brugbart tilbud om hjælp og støtte i  

 de forskellige situationer.
Det henstilles derfor, at der især ved  

 tilrettelæggelsen af arbejdet i jordemodercentrene tilstræbes den bedst  

 mulige koordination af indsatsen fra de personalegrupper, hvis deltagelse i  

 graviditets- og fødselsforløb er nødvendig.
Jordemoderen og den gravides  

 egen/praktiserende læge, som normalt i samarbejde varetager den overvejende  

 del af de forebyggende helbredsundersøgelser, er ansvarlig for, at andre  

 faggrupper medinddrages i fornødent omfang.
 5. UDARBEJDELSEN AF PLANER FOR DE FOREBYGGENDE  

 HELBREDSUNDERSØGELSER OG FØDSELSHJÆLPEN.
 I henhold til § 7 i lov om svangerskabshygiejne og fødselshjælp udarbejder  

 amtskommunerne samt Københavns og Frederiksberg kommuner planer for de  

 forebyggende helbredsundersøgelser og fødselshjælpen, som indsendes til  

 indenrigsministeriet.
Af hensyn til den fornødne samordning mellem fødselshjælpsplanlægningen,  

 social- og sundhedsplanlægningen og sygehusplanlægningen må planerne inden  

 for disse 3 områder koordineres.
Planerne for svangerskabshygiejnen og  

 fødselshjælpen forudsættes derfor tilvejebragt efter samarbejde med de nævnte  

 2 sektorer og efter samarbejde med embedslægeinstitutionen.
Planerne forudsættes i øvrigt at indeholde en kort redegørelse for  

 påtænkte væsentlige ændringer i tilrettelæggelsen af fødselshjælpen og mere  

 kvantitative oplysninger om: Antallet af fødsler på de forskellige  

 fødesteder, herunder antallet af hjemmefødsler og ambulante fødsler,  

 aktiviteten i jordemodercentrene og omfanget af den fødselsforberedende  

 undervisning.
Desuden forudsættes givet en kort redegørelse for  

 retningslinierne for visitation til de forskellige fødesteder.
 Tidsfrister m.v. for udarbejdelsen af planer fastsættes i særskilte  

 meddelelser fra indenrigsministeriet.
