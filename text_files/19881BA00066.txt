Nr BSF 66 Forslag til folketingsbeslutning om forbedring af de selskabsøkonomiske  

 forhold for decentral kraftvarme Fremsat af Riishøj (SF) Margrete Auken (SF) Ole Henriksen (SF) Stillinger  

 (SF) Ebba Strange (SF) den 14. februar 1989 Folketinget pålægger regeringen at foretage de fornødne initiativer til:
 1. At decentral kraftvarme med naturgas som brændsel ligestilles med  

 kulfyret kraftvarme med hensyn til den del af brændslet, der prismæssigt  

 henregnes til elproduktion.
 2. At sikre forhøjelse af afregningsprisen for elektricitet leveret fra  

 decentrale kraftvarmeværker.
Bemærkninger til forslaget Almindelige bemærkninger Hensigten med forslaget er at sikre et rimeligt forhold mellem  

 samfundsøkonomien og selskabsøkonomien for naturgasbaseret decentral  

 kraftvarme.
Erfaringerne fra varmeplanlægningen viser, at dette er en  

 forudsætning for, at de samfundsøkonomisk bedste løsninger vælges.
Forslaget er i overensstemmelse med »Regeringens handlingsplan for  

 miljø og udvikling« og kan ses som en overgangsløsning til fremme af en  

 miljøvenlig og brændselseffektiv elproduktion.
Forslagsstillerne er enige med  

 regeringen i, at der må udarbejdes en langsigtet plan for energiområdet, men  

 dette må ikke hindre, at oplagte skævheder i forhold til målsætningen om  

 effektiv energiudnyttelse rettes op.
Decentral kraftvarme med naturgas som brændsel er en miljø- og  

 ressoucevenlig energiomsætning i forhold til elproduktion på centrale  

 kulfyrede kraftværker.
Dette er senest eftervist i et notat fra Folkecenteret  

 for Vedvarende Energi.1) Mulighederne for at udnytte spildvarmen fra de centrale kraftværker er ved  

 at være udtømte.
Derfor må decentral kraftvarme sammenlignes med centrale  

 kraftværker, der udelukkende producerer elektricitet.
Brændselsudnyttelsen  

 for disse værker er ca. 36 pct. mod mere end 80 pct. for decentrale  

 kraftvarmeværker.
Der er store muligheder for decentral kraftvarme i  

 Danmark.2) Miljøbelastningen fra elproduktion regnes almindeligvis som gram pr.  

 gigajoule indfyret brændsel.
Med den store forskel, der er i  

 brændselsudnyttelsen mellem et centralt kraftværk og decentral kraftvarme,  

 giver dette en urimelig sammenligning.
Jo dårligere brændslet udnyttes eet  

 sted i energisystemet, des mere brændsel skal der totalt set bruges, og  

 dermed bliver også den totale forurening større.
En mere realistisk  

 sammenligning fås derfor ud fra forureningen pr. udnyttet brændselsenhed.  

 Denne sammenligning giver følgende resultat udtrykt som miljøbelastning  

pr. udnyttet brændselsenhed for decentral kraftvarme sammenlignet med  

 gennemsnittet for centrale kulfyrede kraftværker:
 - Svovldioxid: 0 pct. i forhold til centralt kraftværk.
 - Kvælstofilter: ca. 20 pct. i forhold til centralt kraftværk.
 - Kuldioxid: 25 pct. i forhold til centralt kraftværk.
For kvælstofilter forudsættes, at der indføres regler for decentral  

 kraftvarme svarende til de tyske regler.
Disse regler kan jf. ovennævnte  

 notat1) overholdes med kendt og kommercielt tilgængelig teknik og uden  

 rensning af røggas (magerblandingsmotorer).
Det er forslagsstillernes opfattelse, at miljøhensyn og høj  

 brændselsudnyttelse må tillægges en afgørende betydning, hvilket regeringen  

 jo også giver udtryk for i »Regeringens handlingsplan for miljø og  

 udvikling«.
Det er dog også betydningsfuldt, at decentral kraftvarme  

 både valutarisk og beskæftigelsesmæssigt er bedre end det centrale kraftværk,  

 og at investeringen pr. kW er lavere.3) Der er imidlertid nogle afgørende hindringer for decentral kraftvarme uden  

 for elværksregi.
Afgiftssystemet diskriminerer decentral kraftvarme, således  

 som Det Radikale Venstre og SF har gjort opmærksom på tidligere i det af  

 partierne den 5. november 1987 stillede forslag om motiveret dagsorden til en  

 forespørgsel til energiministeren om udbygningen af centrale og decentrale  

 kraftværker i elsektoren, jf.
Folketingstidende 1987-88 (1. samling),  

 forhandlingerne sp. 1409, dagsordensforslag nr.
D 13 af 5. november 1987.  

 Desuden har elværkernes monopolstilling hidtil været en hindring for at opnå  

 rimelige afregningspriser for el leveret fra decentrale kraftvarmeværker.
Bemærkninger til de enkelte punkter ad 1 Afgifter på energi til husholdninger er placeret forskelligt afhængigt af  

 energiformen.
Ved varmeproduktion er afgiften lagt på brændslet.
Ved  

 elproduktion er afgiften lagt på elektricitet, hvorimod der ingen afgift er  

 på brændslet.
 For de centrale kraftvarmeværker er energiafgifterne administreret  

 således, at kun ca. 40 pct. af varmeproduktionen i gennemsnit er  

 afgiftsbelagt.4) Dette har været medvirkende til den hurtige og omfangsrige  

 udbygning af de store kraftvarmeområder.
Naturgas er ikke afgiftsbelagt, men prisen følger olieprisen henholdsvis  

 med og uden afgift afhængigt af energiproduktionen.
For decentral kraftvarme  

 med naturgas opereres der derfor også med to naturgaspriser, en lavere pris  

 for den del af gassen, der henregnes til elproduktionen, og en højere pris  

 for den del, der henregnes til varmeproduktion.
 Elværkerne og naturgasselskaberne har indgået en aftale om prisen for  

 naturgas til decentral kraftvarme.5) Denne aftale følges også ved afregning  

 af naturgas til decentrale kraftvarmeværker uden for elværkernes område.
Aftalen om naturgaspriser indebærer, at fordelingen mellem naturgas til  

 el- og varmeproduktion afgøres ud fra værkets varmeleverance, hvilket er  

 diskriminerende i forhold til de centrale kraftvarmeværker, idet en betydelig  

 større del af brændslet afregnes til den høje pris.
Desuden har det den  

 uheldige virkning, at værket »straffes« for en særlig god  

 brændselsudnyttelse.
Det sidste forhold fremgår af en henvendelse af 24. juni 1988 fra  

 Dronninglund Fjernvarmeværk til Monopoltilsynet.
Ved omlægning til decentral  

 kraftvarme har værket overvejet en ekstra udnyttelse af spildvarme, hvilket  

 giver en bedre brændselsudnyttelse.
Afregningsformen medfører imidlertid, at  

 den bedre brændselsudnyttelse »straffes« med en ekstrapris på samme  

 gasmængde på ca. 400.000 kr./år som følge af, at en større del af brændslet  

 henregnes til varmeproduktionen.
Den gunstige afgiftsberegning for centrale kraftvarmeværker kan ses som en  

 belønning for god brændselsudnyttelse, og denne belønning har som tidligere  

 omtalt haft betydelig indflydelse på udbygningen med kraftvarme.
Det vil være  

 hensigtsmæssigt med en tilsvarende belønning til decentral kraftvarme, idet  

 denne giver endnu bedre brændselsudnyttelse.
En afregningsform, der tager  

 højde for dette, kunne f.eks. baseres på elproduktionen således, at brændsel  

 svarende til elproduktionen plus 70 pct. afregnes til den lave naturgaspris.  

 Dette ville ligestille decentral og central kraftvarme med hensyn til  

 brændselsfordeling og samtidig fjerne den nuværende prisaftales negative  

 virkninger.
ad 2 Elproduktion fra decentral kraftvarme afregnes til for lav en pris.
Dette  

 bekræftes på flere måder.
Elværkernes beregning af prisen på el er baseret på  

 en gennemsnitlig årlig driftstid for et grundlastværk på 5.500 timer.  

 Erfaringer både herhjemme og i Tyskland og Holland viser, at den faktiske  

 driftstid er betydelig større for decentrale naturgasværker, og dermed bliver  

 den gennemsnitlige kWh-pris mindre end forudsat.
På den anden side er der en  

 tendens til, at nogle naturgasværker i kraft af afregningsreglerne kun kører  

 i spids- og højlasttider.
Sidstnævnte taler for en prisafregning ud fra et  

 elspidslastværk, og denne pris vil være betydelig højere end den nuværende  

 spidslastbetaling.
Tendensen til at anvende naturgasfyrede kraftvarmeanlæg som høj- og  

 spidslastanlæg er positiv.
Derved producerer disse anlæg en større mængde el  

 på de tidspunkter, som er afgørende for, hvornår der skal udbygges med nye  

 store værker, men samme forhold medfører, at investeringen pr. produceret kWh  

 bliver betydelig større, og det belønnes ikke tilstrækkeligt med de nuværende  

 afregningspriser.
Det medfører endvidere, at mange miljøvenlige værker står  

 stille hovedparten af årets timer, mens mere forurenende værker holdes i  

 drift.
En ændring af afregningspriserne kunne enten være en prisforhøjelse eller  

 en udvidelse af høj- og spidslastperioderne specielt om vinteren - som  

 fremført af Industrirådet.
Den store variation, der er på  

 forsyningsselskabernes høj- og spidslastperioder, indicerer en stor  

 usikkerhed på dette område, og denne usikkerhed bør ikke skade en miljøvenlig  

 og samfundsøkonomisk gunstig løsning.
 Henvisninger:
1) Nordvestjydsk Folkecenter for Vedvarende Energi: »Decentral  

 kraftvarme.
Miljø- og ressourceaspekter«. 22. november 1988.
2) Sigurd Lauge Pedersen: »Decentrale kraftvarmeværker og vindkraft i  

 Østdanmark«.
September 1987.
3) Henrik Lund: »Alternativer til Limfjordsværket«.
Indlæg ved  

 høring. 16. november 1987.
4) Henrik Lund: »Skæve energiafgifter«.
Energi og Planlægning 3.  

 1987.
 5) »Rammeaftale mellem elværkerne og naturgasselskaberne«. 6.  

 november 1987.
