 En nærmere bestemt virksomhed i forbindelse med salg af  

 husholdningsmaskiner anset for at være forsikringsvirksomhed.
 I skrivelse af 5. oktober 1993 har advokat A på vegne K A/S klaget over,  

 at Finanstilsynet i skrivelse af 16. september 1993 (j.nr. 561-0027)  

 bestemte, at en nærmere bestemt virksomhed som selskabet udøvede måtte  

 antages at være forsikringsvirksomhed og derfor skulle afdækkes i et  

 forsikringsselskab.
 Sagens omstændigheder.
Den 30. januar 1990 afgav forsikringsselskabet B Forsikring G/S  

 dækningstilsagn over for K A/S.
Aftalen har bl.a. følgende indhold:
 »Det kan herved bekræftes, at B Forsikring yder forsikringsdækning  

 for produkter solgt af K A/S og de af selskabet ejede E- og F-butikker, efter  

 følgende vilkår.
 FORSIKRINGSVILKÅR:
Forsikringen dækker, i indtil 5 år, overalt i Danmark, excl.
Grønland og  

 Færøerne, skade på fabriksnye genstande, (hvorpå der er udstedt  

 forsikringsbevis, hvoraf kopi tilstilles forsikringsselskabet, efter aftalt  

 procedure), ved hvis pludselige og uforudsete hændelser for hvilke,  

 forsikringstager og dennes husstand er uden skyld.
 Forsikringen dækker subsidiært anden forsikring - og den normale 1-årige  

 fabriksgaranti.
 Dækningsberettigede skader, der ikke er omfattet af fabriksgarantien, er  

 behæftet med en selvrisiko på kr. 100,-.
 Med anførte selvrisiko, er forsikringen udvidet til, at omfatte  

 differencen i selvrisiko, såfremt skaden er dækket af anden forsikring  

 behæftet med selvrisiko.
 Forsikringen er omfattet af forsikringsaftaleloven.
 FORSIKRINGEN DÆKKER IKKE:
 Forsendelses- eller transportskader.
 Kosmetiske skader, som ikke nedsætter brugsværdien.
 Skader forårsaget ved brand eller kortslutning.
 Skade forårsaget ved normalt slid, manglende vedligeholdelse eller  

 manglende omhu.
 Forbrugsartikler og dele, hvor der kræves periodisk udskiftning, f.eks.  

 rør i solarier.
 Efter ejerskifte, eller hvis der foretages indgreb i det forsikrede af  

 andre end K's teknikere, eller de af K's anviste reparatører.
 Skade, såfremt der afgives urigtige oplysninger, eller hvis forhold, der  

 er væsentlige for regulering af skaden forties.
 Skade der indtræder som en direkte eller indirekte følge af jordskælv,  

 andre naturforstyrrelser, krig, krigslignende operationer,  

 neutralitetskrænkelser, foranstaltninger til værn imod sådanne, borgerkrig,  

 oprør eller borgerlige uroligheder.
 Skader der direkte eller indirekte står i forbindelse med  

 atomkernereaktioner, f.eks. kernespaltning (fission), kernesammensmeltning  

 (fusion) og radioaktivt henfald, hvad enten sådan skade indtræder i krigstid  

 eller fredstid.
 ERSTATNINGSGRUNDLAG:
Ny tilsvarende genstand, som den forsikrede, eller reparation.
Afskrivning  

 foretages med 15% p.a. af nyværdien, for genstande over 3 år gamle.
 SKADEREGULERING:
 Ved skade eller tab, skal der straks ske anmeldelse til sælger.
 Gyldigt forsikringsbevis skal forevises.
 Ved tyveri skal der også ske anmeldelse til politiet, og eget  

 forsikringsselskab, hvori der måtte være tegnet indboforsikring.
 Skaderegulering foretages af sælger, der skal optage skadeanmeldelse,  

 hvoraf selskabet skal tilstilles kopi.
 Såfremt andre dækningsberettigede skader måtte være omfattet af  

 skadelidtes egen forsikringsdækning, er sælger pligtig til, at drage omsorg  

 for, at skaden anmeldes til skadelidtes »eget« selskab.
 I tvivlstilfælde skal der rettes henvendelse til B Forsikring.
 Hvis der er ydet erstatning for en mistet genstand, har selskabet  

 forholdsmæssigt ejendomsret til genstanden, svarende til den procentuelle  

 erstatning der er ydet, såfremt genstanden kommer til veje.
 Efter, en evt. skade er reguleret, har forsikringstager og selskab ret  

 til, at opsige forsikringsaftalen med en måneds varsel.
 FORSIKRINGSPRÆMIE:
 For genstande til en salgspris, af under kr. 3.000,- incl. moms, andrager  

 præmien kr. 285,-, for forsikringsperioden.
 For genstande til en salgspris, af over kr. 3.000,- incl. moms, andrager  

 præmien kr. 350,- for forsikringsperioden.
 SELVRISIKO:
 K A/S bærer en selvrisiko på kr. 3.000,- af enhver dækningsberettiget  

 skade, på forsikringsgenstande til en salgspris, af under kr. 3.000,- incl.  

 moms.
 For genstande til en salgspris over kr. 3.000,- incl. moms, andrager  

 selvrisiko kr. 500,-.
 Den for forsikringstager gældende selvrisiko tilfalder K A/S.
 PRÆMIEBEREGNINGSGRUNDLAG:
 Der udbetales en forskudspræmie svarende til et forventet antal udstedte  

 forsikringsbeviser pr. kvartal. (Forskudspræmien fastsættes efter nærmere  

 forhandling).
 Mod den anførte selvrisiko ydes en præmierabat på kr. 285,-, excl.  

 stempelafgift, for genstande hvis salgspris er under kr. 3.000,- incl. moms.
 For genstande, hvis salgspris er over kr. 3.000,- incl. moms, andrager  

 reduktionen i præmien kr. 190,-.
 Præmien andrager således kr. 160,- incl. stempelafgift, for forsikrede  

 genstande hvis værdi overstiger kr. 3.000,- incl. moms.
 Såfremt den procentuelle del af udfærdigede forsikringsbeviser, for  

 genstande til en værdi over kr. 3.000,- incl. moms, andrager under 60% af det  

 samlede antal, forbeholder selskabet sig ret til, at genforhandle præmien.
 FORSIKRINGSPERIODE:
 Forsikringsperiode er aftalt til 5 år.
 FORSIKRINGSBEVISER/POLICE:
 Ifølge aftale udarbejder K A/S forsikringsbeviser, i samarbejde med B  

 Forsikring, i to forskellige farver med fortløbende numre.
Police dækkende i henhold til nærværende udarbejdes af B Forsikring.' Købere af husholdningsmaskiner, der herefter tegnede en forsikring, fik  

 udleveret et forsikringsbevis - jfr. ovenfor - benævnt 5 års  

 total-forsikring . Den præmie køberne skulle betale for forsikringen  

 androg 325 kr. ved køb af produkter til under 3000 kr. og 425 kr. ved  

 produkter over 3000 kr.
Uddrag af forsikringsvilkårene i policen udstedt til  

 K A/S var optrykt som forsikringsbetingelser på bevisets bagside.
Kopi af  

 sådant forsikringsbevis er optaget som bilag 1 til kendelsen.
Tilsvarende  

 bevis findes ved køb af produkter til over 3000 kr.
Den 28. oktober 1992 udtalte Finanstilsynet, at produktet 5 års  

 total-forsikring efter tilsynets opfattelse var en forsikringsydelse, der  

 i henhold til § 5 i lov om forsikringsvirksomhed skulle afdækkes i et  

 forsikringsselskab med koncession.
Forsikringsydelsen var - udtalte tilsynet  

 - efter de foreliggende oplysninger afdækket i B Forsikring G/S, idet  

 »dette forsikringsselskab står som forsikringsyder i de indsendte  

 standardkontrakter (forsikringsbeviser) på »5-års Total-  

 Forsikring«, hvor det fremgår, at det er forsikringsbevis nr. xxxx fra B  

 Forsikring G/S, samt at ydelsen tilfalder køber (forsikringstageren), jf. de  

 på standardkontrakterne (forsikringsbeviserne) trykte  

 forsikringsbetingelser'.
 I slutningen af maj 1993 blev Finanstilsynet opmærksom på, at  

 dækningstilsagnet af 30. januar 1990 var blevet ændret ved tillæg af 2.  

 december 1992. Tillægget har følgende indhold:
» FORSIKRINGSPRÆMIE K A/S's indbetalinger af forsikringspræmie hidtil i henhold til den  

 hidtidige aftale dækker præmiebetalingen indtil 1. august 1996, og K A/S skal  

 ikke indbetale yderligere.
 Fra den 1. august 1996 udgør den fremtidige forsikringspræmie kr.  

 100.000,00 pr. halvår, og betales første gang den 1. august 1996 for perioden  

 1. august 1996 til 31. januar 1997.
SELVRISIKO K A/S har en selvrisiko på 100% af den til enhver tid dækningsberettigede  

 skade.
Til gengæld herfor oppebærer K A/S den forsikringspræmie, som opkræves  

 hos kunden.
 Kun i tilfælde af, at K A/S på grund af ophør med virksomhed som følge af  

 konkurs, betalingsstandsning eller anden tilsvarende insolvens ikke længere  

 kan foretage reparationerne eller anden dækning i henhold til den til kunden  

 udstedte forsikringspolice, skal B Forsikring over for forsikringstageren  

 dække forsikringsbegivenheden i henhold til det af K A/S på vegne B  

 Forsikring udstedte forsikringsbevis.
FORSIKRINGSPERIODEN Nærværende forsikringsaftale kan opsiges med 12 måneders varsel af hver af  

 parterne.
Dog kan B Forsikring tidligst opsige aftalen til den 1. august  

 1996, idet dog alle forsikringsbeviser, der er udarbejdet af K A/S inden  

 forsikringsperiodens udløb, stadig er omfattede af aftalen.
Dækningstilsagn af 30. januar 1990 med tilhørende forsikringspolice er  

 iøvrigt uændret.« Om baggrunden for aftalen af 2. december 1992 fremgår af skrivelse af 29.  

 juli 1992 fra direktør C, B Forsikring G/S, til direktør D, K, følgende:
 »Vi har analyseret vor K-aftale og fundet, at tiden er inde til nogle  

 ændringsovervejelser.
I den forløbne tid har B Forsikring netto modtaget ca. kr. 1.000.000,  

 hvilket iøvrigt nøje svarer til det beløb, som K's adm. direktør i indledende  

 samtaler foreslog som årlig maksimumssum til selskabet! Vort forslag er, at K fremover beholder den samlede præmie, for til  

 gengæld at afdække fremtidige skader på produkterne.
Omregnet svarer dette  

 til en »afgift« på ca. kr. 200.000 pr. år i den 5-års tidsperiode,  

 som er aftalt (01.02.89 - 01.02.94). Dette forekommer efter vort skøn som en  

 rimelig betaling for at kunne benytte betegnelsen »på forsikringsmæssig  

 basis«.
Som underbyggelse af forslaget vil jeg fremhæve, at dir.
D i  

 forhandlingerne dengang udtrykte, at K gerne selv påtog sig det samlede  

 arrangement (såvel præmie- som skadesiden): også fordi man havde fuld tillid  

 til egne produkter.
Jeg kan altså nu slutte op om forslaget imod -  

 naturligvis - omtalte afgift, også fordi ordningen på forskellig måde ikke  

 har kunnet leve op til de forventninger, som vi på basis af oplysninger fra K  

 havde stillet til ordningen.
 En anden grund til ændring af ordningen: De reparationer, der udføres på  

 disse nye hårde hvidevarer fra K, har en forbløffende høj gennemsnitspris  

 (indtil nu på ca. kr. 1.500,- pr. skade!). Ved at overgå til det foreslåede  

 afgiftssystem er dette helt K's egen sag, idet reparationssiden som bekendt  

 er en intregreret del af den samlede K-virksomhed.
Afslutningsvis: En fast, årlig afgift for at kunne benytte betegnelsen  

 »på forsikringsmæssig basis« forekommer - efter de første års  

 erfaring - som det mest redelige.
I længden kan ingen leve af at overlade  

 uforholdsmæssig større byrder på andre, hvilket vi har lov til at tro, heller  

 aldrig har været intentionen fra K's side.
Ved at rette op på misforholdet  

 nu, vil grunden til et eventuelt fortsat samarbejde på afgiftsbasis være  

 lagt, når denne ordning ophører pr. 01.02.94.
Indtil en afklaring af forholdet vil vi anmode om, ikke at få tilsendt  

 præmiechecks og erstatningsandragender.
Skulle dette alligevel passere, vil  

 vi tillade os at returnere sådanne.' Den 24. juni 1993 anmodede Finanstilsynet K A/S om en udtalelse, idet det  

 var tilsynets opfattelse, at tillægget til dækningstilsagnet betød, at K A/S  

 nu selv drev forsikringsvirksomhed, som skulle afdækkes i et  

 forsikringsselskab med koncession.
Den 5. juli 1994 svarede advokat A på  

 selskabets vegne, at selskabet fortsat var af den opfattelse, at der var  

 forsikringsdækning for de forsikringsbeviser, der blev udstedt til købere af  

 selskabets produkter, forstået på den måde, at B Forsikring G/S nu alene  

 forsikrede mod K A/S insolvens.
Advokaten foreslog, at man eventuelt kunne  

 ændre forsikringsbeviserne til garantibeviser, således at K A/S i stedet  

 ydede en udvidet garanti imod vederlag, og således at B Forsikring G/S stadig  

 indestod for K A/S' insolvens.
Med telefax af 14. september 1993 modtog Finanstilsynet fra B Forsikring  

 G/S kopi af de forsikringsbeviser, som K A/S nu udleverede til de købere af  

 selskabets produkter, som tegnede forsikring.
Det fremgik heraf, at beviserne  

 var identiske med dem, man hidtil havde udleveret.
 I den påklagede skrivelse af 16. september 1993 skrev Finanstilsynet til K  

 A/S: »...
Tilsynet har efter det i skrivelse herfra af 24. juni 1993 anførte om  

 indholdet af dokumenter vedrørende forsikringsordningen og de i øvrigt  

 foreliggende oplysninger på ny overvejet sagen.
Det er herefter tilsynets  

 opfattelse, at selskabets virksomhed i forbindelse med den omhandlede  

 forsikringsordning over for købere af selskabets produkter må antages at være  

 forsikringsvirksomhed og at B Forsikring G/S alene dækker den  

 forsikringsmæssige risiko i tilfælde af selskabets insolvens.
Forsikringsvirksomhed må efter § 5 i lov om forsikringsvirksomhed, jf.  

 lovbekendtgørelse nr. 657 af 10. august 1993 kun udøves af aktieselskaber og  

 gensidige selskaber, der har fået tilladelse (koncession) af Finanstilsynet  

 hertil.
Selskabets virksomhed - og de endnu op til 5 år løbende kontrakter -  

 er derfor i strid med lov om forsikringsvirksomhed.
Tilsynet anmoder derfor selskabet om at træffe foranstaltning til, at den  

 pågældende forsikringsvirksomhed søges afdækket i et  

 forsikringsselskab...« I en redegørelse om sagen af 29. november 1993 har Finanstilsynet  

 fastholdt afgørelsen og bl a. udtalt:
 »En forsikringsaftale defineres som udgangspunkt som en aftale om  

 overtagelse af en risiko for en uvis begivenheds indtræden mod et vederlag,  

 der kan beregnes statistisk, jf. hertil »Dansk Forsikringsret« af  

 Preben Lyngsø, 6. udgave, side 37.
Forsikringsvirksomhed kan alene udøves af - aktieselskaber, gensidige selskaber og tværgående pensionskasser, der  

 har fået tilladelse(koncession) af Finanstilsynet, ...
 jf. lov om forsikringsvirksomhed § 5.
 Overtrædelse heraf straffes med bøde, jf. lov om forsikringsvirksomhed §  

 260.
 Dækningsaftalen af 30. januar 1990 anses som en forsikring omfattet af  

 forsikringsklasse 9. Tillægget til dækningsaftale af 2. december 1992  

 betragtes som en kreditforsikring svarende til forsikringsklasse 14, jf.  

 tilsynets bekendtgørelse nr. 552 af 30. juni 1993, § 7.
 Selvrisiko er almindelig anerkendt i dansk forsikringspraksis, således at  

 selvrisiko-beløbet skal fratrækkes det beløb, hvortil skaden er opgjort, jf.  

 »Dansk Forsikringsret«, side 242.
Ved etablering af en 100%-selvrisiko bliver der tale om omgåelse af  

 bestemmelserne i lov om forsikringsvirksomhed om, at forsikringsvirksomhed  

 kun må ske i et forsikringsselskab, der har koncession.
Når det tillige  

 aftales, at forsikringsselskabet ikke modtager de opkrævede præmier og ikke  

 dækker skader, og forsikringsvirksomheden således ikke udøves af  

 forsikringsselskabet, er der tale om overtrædelse af lov om  

 forsikringsvirksomhed.
 Ligeledes er det ikke usædvanligt, at forsikringstagere og forsikrede er  

 forskellige personer (som i den konkrete sag K A/S som forsikringstager og  

 køberne af hvidevarer som de forsikrede).
Hvorvidt der er sket overtrædelse af markedsføringsloven i forbindelse med  

 udstedelse af policer, hvorpå B Forsikring G/S' navn optræder, er der ikke  

 taget stilling til for nærværende.' I udtalelser af 1. februar 1994 og 15. marts 1994 har Finanstilsynet  

 supplerende udtalt, at der heller ikke fra tilsynets side er taget stilling  

 til, i hvilket omfang forsikringstagerne eventuelt måtte kunne rette krav mod  

 B Forsikring G/S, idet det ikke er afgørende for sagen.
Det afgørende er  

 derimod, at det af tillægget til dækningstilsagnet fremgår, at kun i tilfælde  

 af K A/S ophør i forbindelse med konkurs, betalingsstandsning eller anden  

 tilsvarende insolvens skal B Forsikring G/S over for forsikringstageren dække  

 forsikringsbegivenheden.
Ved indgåelse af aftale i form af tillægget påtager  

 K A/S sig en 100%-selvrisiko i forbindelse med, at selskabet alene modtager  

 det fulde præmiebeløb, og at selskabet alene påtager sig at dække opståede  

 skader.
Dette aspekt er for tilsynet det afgørende i relation til den af K  

 A/S udøvede aktivitet.
Ved at K A/S selv påtager sig den nævnte risiko  

 overtræder selskabet § 5 i lov om forsikringsvirksomhed.
I klageskrivelsen og i supplerende skrivelser af 16. december 1993 og 2.  

 marts 1994 har advokat A gjort gældende, at K A/S ikke udøver  

 forsikringsvirksomhed.
Der er derimod tale om, at K A/S har indgået en aftale  

 med B Forsikring G/S om at udstede forsikringsbeviser på vegne B Forsikring  

 G/S.
Den enkelte forsikringstager får således en police udstedt af et  

 koncessioneret selskab, der direkte er forpligtet over for forsikringstagerne  

 på de i policen anførte vilkår.
Ved udstedelsen af policerne har K A/S virket  

 som befuldmægtigede for B Forsikring G/S.
At det mellem B Forsikring G/S og K  

 A/S nærmere er aftalt, hvilken risiko K A/S har ændrer ikke, at der er  

 forsikringsdækning - heller ikke selvom der ved dækningstilsagnstillægget af  

 2. december 1992 er aftalt en selvrisiko på 100%, og at B Forsikring G/S kun  

 skal dække over for kunder i tilfælde af K A/S insolvens.
Forsikringstagerens  

 kontraktspartner er B Forsikring G/S, og forsikringstageren kan på et hvilket  

 som helst tidspunkt rette henvendelse til B Forsikring G/S, og er der tale om  

 en dækningsberettiget skade, er B Forsikring G/S forpligtet til at betale.  

 Der er set i relation til den forsikringstager, der har forsikret sig hos B  

 Forsikring G/S efter ændringen af aftalen ved dækningstilsagnstillægget ikke  

 sket nogen ændring i forhold til de forsikringstagere, der har forsikret sig  

 før dette tidspunkt.
Ordningen er på alle måder i forhold til  

 forsikringstagerne uændret.
Forskellen er alene i forholdet mellem K A/S og B  

 Forsikring G/S.
I dette forhold har K A/S påtaget sig at dække alle  

 forsikringsbegivenheder på alle udstedte policer, såvel policer udstedt før  

 som efter tillægget til dækningstilsagnet.
Det er derfor ikke korrekt, når  

 tilsynet har udtalt, at K A/S alene påtager sig at dække opståede skader.  

 Dette er kun korrekt i forhold til B Forsikring G/S, men ikke i forhold til  

 forsikringstagerne.
Hvorledes forholdet er mellem K A/S og B Forsikring G/S  

 er sagen uvedkommende, blot den enkelte forsikringstagers retsstilling ikke  

 forringes i henhold til gældende regler, hvilket ikke er tilfældet.
Ved skrivelse af 18. maj 1994 anmodede advokat A om klagesagen måtte blive  

 stillet i bero.
Klagesagen har herefter med Finanstilsynets accept været  

 stillet i bero.
Den 23. november 1994 meddelte ankenævnet advokat A, at  

 nævnet stillede sagen i bero i yderligere en måned, men at der herefter ikke  

 ville blive givet yderligere udsættelse.
 Ankenævnet udtaler:
 Det følger af aftalen af 2. december 1992 mellem K A/S og B Forsikring  

 G/S, at K A/S, der indgår aftalerne med kunderne, oppebærer kundernes  

 præmiebetalinger, hvortil skadesanmeldelse indgives, af hvem skadesvurdering  

 foretages og som afhjælper skaden, selv bærer risikoen for  

 forsikringsbegivenhedens indtræden, idet genforsikringen i B Forsikring G/S  

 alene vedrører afdækning af K A/S' egen risiko for betalingsudygtighed i  

 tilfælde af insolvens.
 Som følge heraf tiltrædes Finanstilsynets afgørelse af 16. september 1993,  

 hvorefter virksomheden er omfattet af § 5 i lov om forsikringsvirksomhed.
