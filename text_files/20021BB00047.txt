Fremsat den 26. november 2002 af  

 Birthe Skaarup (DF), Kristian Thulesen Dahl (DF),  

 Jette Jespersen (DF), Pia Kjærsgaard (DF),  

 Anita Knakkergaard (DF), Pia Kristensen (DF),  

 Aase D.
Madsen (DF) og Peter Skaarup (DF) Forslag til folketingsbeslutning om en registreringsordning for alternative behandlere Folketinget opfordrer regeringen til inden den 1. april  

 2003 at fremsætte lovforslag og i fornødent omfang  

 fastsætte eller ændre administrative forskrifter med det  

 formål, at der med virkning fra den 1. januar 2004 eller snarest  

 derefter indføres en registreringsordning for alternative behandlere  

 under tilsyn af sundhedsmyndighederne.
Bemærkninger til forslaget 1. Indledning Formålet med forslaget er at pålægge  

 regeringen at træffe forberedelser til, at der med virkning fra den 1.  

 januar 2004 eller snarest muligt derefter kan etableres en  

 registreringsordning for alternative behandlere.
 Ordningen tænkes etableret som en frivillig  

 registreringsordning, der tilrettelægges sådan, at de etablerede  

 behandlerorganisationer i det væsentlige selv varetager registreringen  

 og de spørgsmål, der udspringer af den.  Ordningen er  

 nærmere beskrevet under bemærkningernes afsnit 3.  

 Sundhedsstyrelsens opgave bør være begrænset til at  

 føre det overordnede tilsyn med, at registreringsordningen forvaltes  

 på forsvarlig måde.
Forslaget er en delvis genfremsættelse af  

 beslutningsforslag nr.
B 32 fra folketingsåret 1999-2000, der på  

 det tidspunkt blev behandlet under titlen: Folketingsbeslutning om  

 autorisation af zoneterapeuter og akupunktører.
Se Folketingstidende,  

 forhandlingerne side 2991 og 8205, tillæg A side 2484 og 2486 og  

 tillæg B side 858.
Temaet for nærværende beslutningsforslag er  

 ændret, idet der alene foreslås en registreringsordning og ikke  

 en autorisationsordning.
Desuden er registreringsordningen ikke  

 begrænset til enkelte grupper af alternative behandlere, men kan  

 principielt tages i brug inden for alle behandlergrupper, der har  

 veldefinerede og betryggende uddannelseskrav og har en brancheorganisation,  

 der kan og vil påtage sig opgaverne vedrørende registreringen og  

 dennes vedligeholdelse.
 Bemærkningerne til forslaget er afpasset efter den  

 udvikling, der har fundet sted inden for den alternative behandling i de  

 senere år.
2. Udviklingen inden for alternativ behandling i Danmark gennem de  

 senere år Udbredelsen af alternativ behandling er forøget her  

 i landet over en længere årrække.
Det er påvist i  

 undersøgelser, der er gennemført af Statens Institut for  

 Folkesundhed i 1987, 1994 og 2000. Svarene fra disse undersøgelser  

 giver et tydeligt billede af udviklingen.
I alle tre undersøgelser er  

 svarpersoner blevet bedt om at oplyse, hvilke alternative behandlingsmetoder  

 de nogen sinde har benyttet, og i givet fald hvilke behandlingsformer de har  

 benyttet inden for det seneste år.
Resultaterne af undersøgelsen  

 i 2000 fremgår af tabel 1.
 Tabel 1 Brug af alternativ behandling nogen sinde og inden for det  

  seneste år.
Brug nogensinde procent Brug seneste år procent Antal i befolkningen, der har brugt alternativ  

 behandling inden for det seneste år Zoneterapi 20,3 9,7 417.000 Massage, manipulation 15,4 9,0 386.000 Naturmedicin, f.eks. homøopati 13,2 8,0 343.000 Akupunktur 11,2 5,3 228.000 Afspænding 4,9 3,0 128.000 Vejledning vedr. kost m.v.
4,4 2,7 118.000 Healing 4,4 2,6 112.000 Magnetiske strygninger 4,4 2,6 47.000 Håndspålæggelse 1,5 0,8 32.000 Hypnose 1,4 0,6 24.000 Andet 4,6 1,9 82.000 Har brugt en eller flere former for alternativ  

 behandling 43,7 20,6 885.000 Interessen for alternativ behandling har  

 gennem årene været voksende både i Danmark og i mange andre  

  lande.
Det viser sig ved en mere positiv holdning til og interesse for  

 behandlingsmetoderne, hvilket især viser sig ved, at flere personer  

 vælger at benytte alternative behandlingsformer.
 I år 2000 havde ifølge tabel 1 885.000  

 danskere benyttet sig af alternative behandlingsformer inden for det seneste  

 år, hvilket svarer til 20,56 pct. af befolkningen over 16 år.
 Undersøgelserne viser endvidere, at de mest  

 anvendte behandlingsmetoder er zoneterapi, derefter massage/manipulation,  

 så naturmedicin og akupunktur.  Det fremgår også af de  

 pågældende undersøgelser, at flere kvinder end mænd  

 benytter alternativ behandling, og at selvstændige og  

 højtuddannede bruger den mest og ufaglærte mindst, ligesom det  

 fremgår, at alternativ behandling benyttes som supplement til det  

 officielle sundhedsvæsen og ikke som en erstatning.
Der har i de senere år vist sig en tydelig tendens  

 til, at der breder sig en voksende forståelse for, at den traditionelle  

 medicin og den alternative behandling bør kunne lytte til hinanden og  

 ikke forkaste hinanden.
Den alternative behandlings holistiske  

 helbredsforståelse appellerer til, at forskere og behandlere må  

 tænke i andre baner end tidligere i forhold til forskningsbaserede  

 evalueringer.
Adskillige internationale undersøgelser viser, at selv  

 om man ikke ved traditionelle evalueringsmetoder kan måle en given  

 effekt på de kliniske parametre, som er i fokus i en given  

 undersøgelse, så rapporterer en stor del af patienterne  

 alligevel, at de mærker en effekt.
Der kan derfor være meget, der  

 taler for at udvikle nye evalueringsmetoder i de kommende år.
Hos de almenpraktiserende læger savnes ofte en  

 mulighed for at kunne rådgive patienterne om alternativ behandling, og  

 det viser sig undertiden, at viden, der er almindeligt kendt af alternative  

 behandlere og patienter, ikke er nået frem til alle læger.
Det  

 kan skabe et misforhold i dialogen mellem læge og patient.  

  Nævnes bør dog, at stadig flere almenpraktiserende læger  

 interesserer sig for alternative behandlingsmetoder og inddrager viden herfra  

 i deres patientbehandling.
Det vil være værdifuldt, at den  

 enkelte patient kan møde åbenhed hos sin praktiserende  

 læge, speciallæge eller sygehuslæge og oplyse om sin brug  

 af alternativ eller komplementær medicin uden at blive mødt af  

 afvisning eller mangel på forståelse.
Personer, der virker inden  

 for sundhedssektoren, bør have langt bedre muligheder for at henvise  

 til andre seriøse behandlere, f.eks. så læger henviser til  

 alternative behandlere og omvendt, når der er grund til at antage, at  

 der er behov for alternativ eller komplementær behandling.
Det vil en  

 registreringsordning kunne bidrage til.
Det må ikke overses, at det, der i dag betegnes som  

 alternativt, i årtusinder har været den accepterede form for  

 helbredende behandling af syge.
En lang række behandlingsmetoder, der i  

 forskellige tidsepoker og i forskellige omgivelser har været  

 anerkendte, udgør i dag fortsat i høj grad alternativer til den  

 moderne medicin, der er næsten totalt domineret af  

 medicinalindustrien.
3. Fremtidsperspektiver Efter forslagsstillernes vurdering er det sandsynligt, at  

 der i de kommende år vil udvikle sig et nærmere samarbejde mellem  

 forskellige behandlergrupper, så praktiserende læger,  

 sygehuslæger og andre inden for det offentlige sundhedsvæsen  

 samarbejder med og henviser til alternative behandlere, f.eks.  

 akupunktører, zoneterapeuter, homøopater, heilpraktikere,  

 biopater og andre behandlere.
Behovet for at gå nye veje er til stede.
I udlandet  

 er man flere steder længere fremme end i Danmark med hensyn til brugen  

 af alternative behandlingsformer, og den støt stigende interesse og  

 fortrolighed med behandlingsformer, der benyttes andre steder i verden, vil  

 komme til at påvirke udviklingen.
Det virker på mange mennesker ejendommeligt, at selv  

 ansvarsbevidste læger i medfør af lægelovens § 19, jf. §  

 18, kan risikere bøde- eller frihedsstraf for kvaksalveri, hvis de  

 går i samarbejde med lægfolk, der tager syge i kur, uanset om der  

 er tale om lægfolk, der benytter viden og behandlingsmetoder, der har  

 været kendt i århundreder og anerkendes i andre europæiske  

 lande.
Til trods for bestemmelserne i lægeloven blev en læge dog  

 frifundet af Østre Landsret for at have samarbejdet med en  

 akupunktør, der var uddannet i udlandet (UfR 1986.624 Ø).
På mellemlangt sigt er det sandsynligt, at  

 forskellige former for helbredsforsikringer, ikke kun ordninger for personale  

 i større virksomheder, men også generelle  

 sygeforsikringsordninger, vil finde det attraktivt at tilbyde  

 forsikringstagerne økonomisk dækning af alternative  

 behandlingsformer.
Interessen for sådanne behandlingsformer er hos  

 befolkningen så stærk og muligheden for at reducere antallet af  

 sygedage så nærliggende, at det på længere sigt er  

 meget sandsynligt, at også den offentlige sygesikring vil gå ind  

 i hel eller delvis økonomisk dækning af alternative  

 behandlingsydelser.
Folketingets Sundhedsudvalg afholdt den 19. marts 2002 en  

 høring med titlen Udgangspunktet for høringen den 19. marts 2002 var,  

 at interessen for alternativ behandling er støt voksende i  

 befolkningen.
Antallet af danskere, der bruger alternativ behandling, er  

 som allerede nævnt fordoblet på godt 10 år.
Men der er  

 uenighed om, hvilke behandlingsmetoder der er videnskabeligt belæg for.  

 Uenighed er der også om, hvorvidt det offentlige bør gøre  

 mere for at integrere alternativ behandling i det etablerede  

 sundhedsvæsen.
Folketingets Sundhedsudvalg havde   før  

 folketingsvalget i 2001   fået skærpet interessen for alternativ  

 behandling ved en studietur til Kina.
Her oplevede udvalgsmedlemmerne,  

 hvordan traditionel og moderne lægegerning bliver udøvet side om  

 side i det kinesiske sundhedsvæsen.
Spørgsmålet meldte  

 sig: Kan det, vi betragter som alternativ behandling, blive en del af det  

 offentlige sundhedsvæsen til fordel for patienterne   og måske  

 endda for de trængte sundhedsbudgetter?  Dette spørgsmål  

 var blandt emnerne på høringen.
Debatseminaret den 9. september 2002 betonede brobygning  

 og nytænkning i helbredsforståelse, herunder forskningens bidrag  

 til etablering af en ligeværdig, fælles kommunikationsramme  

 mellem den komplementære og den traditionelle sundhedssektor.
Ved  

 seminaret pegede flere foredragsholdere bl.a. på praktisk anvendelig og  

 handlingsrettet forskning og på forskning, der kan bygge bro mellem de  

 alternative og de traditionelle behandlere.
Der henvises til resumé  

 udarbejdet af Teknologirådet juli 2002 (Teknologirådets rapporter  

 2002/7 ISBN: 87-90221-71-0. ISSN 1395-7392).
 Et fremskridt for patienter, der ønsker at benytte  

 alternativ behandling under indlæggelse på sygehus, blev  

 opnået ved Sundhedsstyrelsens Vejledning til landets sygehuse den 21.  

 november 2000. I vejledningen opfordres sygehusafdelinger til ikke at  

 modsætte sig patienters ønske om at anvende alternativ  

 behandling under indlæggelse.  I indsatsen for at efterleve  

 vejledningen vil sygehusene i fremtiden kunne få stor nytte af en  

 egentlig registreringsordning under sundhedsmyndighedernes tilsyn.
Selv om vi i Danmark er nået et stykke af vejen for  

 alternative behandlingsformer, er der andre lande, som er nået endnu  

 længere.
Nævnes kan Norge, Sverige, Tyskland, Israel og England  

 som eksempler på lande, hvor alternative behandlere og læger  

 arbejder sammen dagligt, fordi de har konstateret mange gode resultater.
4. Sammenligning med udviklingen for den kiropraktiske uddannelse og  

 indførelse af autorisationsordning for kiropraktorer Forslagsstillerne ønsker med nærværende  

 forslag, at der tages et beskedent lovgivningsmæssigt første  

 skridt i retning af at opnå velordnede forhold for de alternative  

 behandleres aktiviteter, kvalifikationer m.v. til gavn for den generelle  

 folkesundhed og til nytte for den enkelte patient.
Forslagsstillerne minder om, at der her i landet gik meget  

 lang tid, fra den kiropraktiske uddannelse blev udviklet og kiropraktorer  

 begyndte at virke også her i landet, til lovgivningen anerkendte  

 kiropraktik og den offentlige sygesikring inddrog kiropraktikken som en  

 ligeværdig behandlingsmetode.
En sammenligning med kiropraktikken kan  

 måske bidrage til at belyse den udvikling, der kan forventes for flere  

 andre grupper af behandlere.
Den første kiropraktor etablerede sig i Danmark i  

 1920. I 1925 dannedes Landsforeningen Kiropraktikkens Fremme og Dansk  

 Kiropraktor-Forening.
Først efter mange års oplysningsindsats  

 fra landsforeningen og fra de enkelte udøvere af kiropraktik  

 etableredes ved lov nr. 415 af 6. juni 1991om kiropraktorer en  

 autorisationsordning, der administreres af sundhedsstyrelsen, og den  

 offentlige sygesikrings regler vedrørende betingelserne for tilskud  

 til kiropraktisk behandling blev ændret i konsekvens heraf.
Loven  

 medfører, at det udelukkende er autoriserede kiropraktorer, der har  

 ret til at udøve kiropraktisk virksomhed og til at kalde sig  

 kiropraktor.
Kiropraktorernes patienter har de samme forsikringsmæssige  

 dækninger, som patienter har ved behandling på sygehuse.
I  

 Danmark praktiserer mere end 300 kiropraktorer, og udøvelse af  

 erhvervet finder primært sted i ca. 200 kiropraktorklinikker fordelt  

 over hele landet.
Kiropraktorerne ser op imod 300.000 patienter hvert  

 år.
Kravene til kiropraktorernes uddannelse var før  

 loven fastlagt af Dansk Kiropraktor-Forening, der udelukkende anerkendte  

 kiropraktoruddannelser, som var anerkendt af eller kunne anerkendes af  

 Council on Chiropractic Education (CCE). I 1994 blev der taget politisk  

 beslutning om etablering af en dansk kiropraktoruddannelse ved Odense  

 Universitet.
I dag tilbyder Syddansk Universitet i Odense som det eneste  

 universitet i Norden en uddannelse i kiropraktik (klinisk biomekanik).
Før autorisationsordningen var kiropraktik omgivet  

 af udbredt skepsis fra myndighedernes side, og først efter at  

 kiropraktisk virksomhed er blevet omfattet af sygesikringen, er der blevet  

 etableret mange samarbejdsformer og herunder forskningsprojekter, hvori  

 kiropraktik indgår på lige fod med traditionel lægelig  

 behandling.
Nordisk Institut for Kiropraktik og Klinisk Biomekanik er  

 etableret som en selvejende fond, der bl.a. samarbejder med Odense  

 Universitet om den kliniske del af en fuld nordisk kiropraktoruddannelse, og  

 som derudover driver kiropraktisk og biomekanisk forskning.
5. Indhold og administration af den foreslåede  

 registreringsordning Den foreslåede registreringsordning for alternative  

 behandlere bør tilrettelægges således, at den i sig selv  

 kan blive en udpræget nyttig ordning, der kan skabe forbedrede rammer  

 om alternative behandleres sundhedsydelser.
Ordningen skal give patienterne  

 en høj grad af sikkerhed for, at en registreret alternativ behandler  

 altid har gennemgået en veldefineret uddannelse eller under  

 organiserede forhold har praktiseret i en længere periode og dermed  

 besidder bestemte faglige kvalifikationer, samt at udøveren af de  

 respektive behandlingsmetoder i øvrigt overholder den  

 pågældende brancheorganisations relevante faglige,  

 kvalitetsmæssige og etiske krav.
Registreringsordningen bør  

 være underlagt sundhedsmyndighedernes tilsyn.
Der eksisterer to paraplyorganisationer, Landsforeningen  

 Natursundhedsrådet (LNS) og Sundhedsrådet (SR), der i samarbejde  

 har udarbejdet forslag til, hvordan en registreringsordning kan udformes.
Ved  

 udarbejdelsen af nærværende forslag og bemærkningerne  

 hertil er der taget hensyn til det arbejde, der allerede er udført af  

 de to organisationer LNS og SR.
 De vigtigste grundelementer i en registreringsordning kan  

 sammenfattes således:
 De enkelte brancheorganisationer forestår selv registreringen  

 af behandlere inden for det pågældende område, f. eks.  

 zoneterapeuter, akupunktører, heilpraktikere, homøopater og  

 andre.
Der skal være veldefinerede og betryggende uddannelseskrav for  

 de respektive faggrupper.
Som en mulig begyndelse kan kravene  

 fastsættes i overensstemmelse med de af Told og Skat i 1999 i  

 samarbejde med Sundhedsstyrelsen opstillede minimumskrav til uddannelsens  

 omfang for visse behandlere inden for anden sundhedspleje, dvs. bl.a. et krav  

 om mindst 660 timers uddannelse.
 Et regelsæt for etisk standard og god klinisk praksis  

 bør opstilles.
 Der bør være  krav om kvalitetskontrol af klinikker, og  

 det kan overvejes, om der er behov for, at behandlerne tegner passende  

 ansvarsforsikring.
 Der bør være klagemulighed, der sikrer fagligt kompetent  

 og neutral behandling af klager over alternative behandlere.
 Hver af de deltagende brancheorganisationer bør være  

 veletableret og omfatte en væsentlig del af behandlerne inden for sit  

 brancheområde samt have en klar struktur og opbygning og gennemskuelige  

 arbejdsformer (opbygning i anerkendt foreningsform med sædvanlige  

 vedtægter, demokratisk udpegning af ledelsesorganer etc., mulighed for  

 fratagelse af medlemskab og registrering, hvis et medlem ikke længere  

 opfylder etiske eller faglige krav).
Den registreringsform, der foreslås, betyder  

 bevarelse af fri etableringsret for alternative behandlere.  Det offentlige  

 fastlægger betingelserne for registrering og fører det  

 overordnede tilsyn med, at registreringsordningen forvaltes på  

 forsvarlig måde.
Derimod påtager det offentlige sig ikke noget  

 fagligt eller økonomisk ansvar for behandlerne.
Ordningen kan  

 indebære en titelbeskyttelse, idet det i lovgivningen kan  

 fastslås, at f.eks. betegnelsen Registreret Alternativ Behandler  

 (forkortet RAB), eller andre tilsvarende betegnelser (registreret  

 zoneterapeut, registreret akupunktør, registreret homoøpat,  

 registreret heilpraktiker m.fl.) ikke må benyttes uden opfyldelse af de  

 faglige og etiske krav m.v., der stilles af brancheorganisationen.  

 Behandlere, der i dag ikke har en tilstrækkelig uddannelse, vil helt  

 naturligt skulle forholde sig til, om de ønsker at opfylde de  

 uddannelseskrav, der kræves for at kunne opnå registrering.
Dette  

 vil give en positiv kvalitetsudvikling og forøget tryghed for  

 patienter, læger og samfund i forbindelse med valg af alternativ  

 behandler.
Forslagsstillerne anbefaler, at der under Indenrigs- og  

 Sundhedsministeriet nedsættes en arbejdsgruppe, der udarbejder de  

 betingelser, som de respektive brancheorganisationer skal administrere  

 registreringsordningen efter.
Betingelserne kan f.eks. omfatte omfanget af  

 uddannelsesforløb, krav til indretning af og hygiejne i klinik, krav  

 om ansvarsforsikring m.v.
Arbejdsgruppen kan med Statens  

 Uddannelsesstøtte drøfte, om nogle af uddannelserne bør  

 være omfattet af Statens Uddannelsesstøtte.
Forslagsstillerne  

 vil finde det naturligt, at repræsentanter for LNS og SR og måske  

 andre behandlerorganisationer eller personer med særlig faglig  

 ekspertise, f.eks. læger med kendskab til alternative  

 behandlingsmetoder, inddrages i arbejdet.
Arbejdsgruppen udarbejder forslag  

 til registreringsordning, og Sundhedsministeriet kan på det grundlag  

 fremsætte lovforslag og i fornødent omfang fastsætte eller  

 ændre administrative forskrifter.
De to paraplyorganisationer LNS og SR har tidligere  

 udarbejdet et oplæg, der har som målsætning at forbedre  

 forbrugernes stilling over for de alternative behandlere.
Ordningen skal give  

 brugerne den sikkerhed, at når de benytter en registreret alternativ  

 behandler, opfylder behandleren en række krav med hensyn til uddannelse  

 og etik.
Desuden skal betingelsen for at benytte en beskyttet titel  

 være, at den alternative behandler er medlem af en brancheorganisation.  

 Brancheorganisationen skal overvåge, at den alternative behandler  

 overholder ordningens regler.
Oplægget indgik blandt andet i  

 drøftelserne på debatseminaret den 9. september 2002 på  

 Christiansborg.
Forslagsstillerne finder, at arbejdsgruppen bør  

 inddrage dette arbejde i sine overvejelser.
Udkast til lovgivning på  

 området bør komme i høring hos relevante organisationer.
 En realistisk tidsplan kan f.eks. være, at  

 arbejdsgruppen  afslutter sit arbejde således, at forslag i Folketinget  

 fremsættes i efterårssamlingen 2003 med ikrafttræden den 1.  

 januar 2004 eller snarest derefter.
Øget tryghed i behandlingen Den foreslåede registreringsordning vil føre  

 til en forøget tryghed ved brugen af alternativ behandling.
Ensartede  

 uddannelser, kvalitetskontrol, overholdelse af etiske regler m.v. kan samlet  

 også føre til større anerkendelse og mere målrettet  

 brug af de alternative behandlingsmetoder, der kan påvise de bedste  

 resultater og størst tilfredshed hos patienterne.
 Det er muligt, at der i fremtiden vil opstå behov  

 for en egentlig autorisationsordning for alternative behandlere.  

 Ligesom autoriserede kiropraktorer, autoriserede fodterapeuter, autoriserede  

 fysioterapeuter og andre med seriøse behandleruddannelser har  

 opnået anerkendelse og indgår i befolkningens forbrug af  

 sundhedsydelser, vil det være naturligt, at det efter nogle års  

 erfaringer med en registreringsordning undersøges, om ordningen  

 bør videreudvikles til en godkendelses- eller autorisationsordning,  

 der tildeler Sundhedsstyrelsen opgaver med kvalitetskontrol m.v.
En del erfaringer kan allerede i dag indhentes fra andre  

 europæiske landes officielle sundhedssystemer, hvoraf nogle anerkender  

 alternative behandlingsmetoder.
Forslagsstillerne er bekendt med, at der i  

 udlandet findes forskellige tilskudsordninger til alternativ behandling.
Det  

 understreges, at nærværende forslag ikke lægger op til at  

 indføre tilskudsordninger i Danmark, men alene har som mål at  

 få gennemført en registreringsordning.
Af hensyn til den store del af befolkningen, der benytter  

 alternativ behandling, er det meget vigtigt at få etableret en  

 registreringsordning snarest muligt.
En vedtagelse af nærværende  

 forslag vil være det første helt nødvendige skridt i den  

 retning.
Det er klart, at der ikke med en registreringsordning kan  

 gives nogen offentlig garanti for den alternative behandlings effektivitet og  

 virkning.
Derimod kan der skabes sikkerhed for, at der ligger  

 tilstrækkelig uddannelse, faglighed og selvjustits m.v. bag den  

 alternative behandler.
Forslagsstillerne mener, at alternative behandlere yder et  

 vigtigt bidrag til helbredelse af syge i Danmark.
I dag anerkender mange  

 også inden for den autoriserede lægeverden   de alternative  

 behandleres indsats, selv om det må medgives, at der findes mange og  

 vidt forskellige retninger, hvoraf ikke alle kan anses for lige  

 seriøse.
Afgørende er, at patienterne meget hyppigt selv  

 konstaterer tydelige helbredsforbedringer efter den behandling, der modtages  

 hos de alternative behandlere.
 Med vedtagelsen af dette beslutningsforslag kan der  

 opnås en større åbenhed og tryghed omkring de mest  

 anerkendte alternative behandlingsformer.
6. Økonomiske og administrative konsekvenser Det vurderes, at der ikke vil være særlige  

 økonomiske eller administrative konsekvenser ved ordningen.
De  

 godkendelsesprocedurer, der skal foretages i forbindelse med registreringen  

 af den enkelte behandler, gennemføres af de enkelte  

 brancheorganisationer eller i et samarbejde med disse, og dette bør  

 kunne hvile i sig selv, idet der til dækning af de faktiske udgifter  

 bør kunne opkræves et gebyr for optagelse under  

 registreringsordningen.
 For Sundhedsstyrelsen kan der   ud over deltagelse i den  

 foreslåede arbejdsgruppe   være behov for at afsætte  

 begrænsede ressourcer til kontakt med og eventuel nødvendig  

 vejledning af de berørte brancheorganisationer.
