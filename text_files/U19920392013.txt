 I følge en kollektiv overenskomst var opsigelsesvarslet fra  

 arbejderside 5 arbejdsdage efter 1 års beskæftigelse og 14 arbejdsdage efter  

 5 års beskæftigelse.
 Overenskomstens § 12, stk. 13, bestemte, at arbejdsgiveren trods  

 arbejdernes pligt til at give opsigelsesvarsel ikke burde vægre sig ved at  

 træffe aftale om, at arbejderne straks kunne fratræde arbejdet, hvis  

 arbejderen beviste, at der var tilbudt ham en fast plads eller lignende, der  

 nødvendiggjorde, at opsigelsesfristen ikke kunne overholdes.
To arbejdere, der havde været beskæftiget på en virksomhed i  

 henholdsvis 2 1/3 år og 6 1/2 år, opsagde deres stillinger fra og med den 8/3  

 1991 uden at iagttage overenskomstens opsigelsesvarsel.
I den anledning blev  

 arbejderne indklaget for Arbejdsretten, som fandt, at bestemmelsen i  

 overenskomstens § 12, stk. 13, var anvendelig i det foreliggende tilfælde.
Da  

 det ikke var godtgjort, at arbejdsgiveren inden arbejdstids ophør den 8/3  

 1991 havde protesteret imod, at de to arbejdere ophørte med at arbejde på  

 virksomheden fra dette tidspunkt, fandtes de at have været berettigede til at  

 gå ud fra, at arbejdsgiveren var indforstået med, at der var afgivet et  

 kortere opsigelsesvarsel end fastsat i overenskomsten.
Herefter blev de  

 pågældende arbejdere frifundet.
 Ved klageskrift af 19. marts 1992 har Dansk Arbejdsgiverforening for  

 Byggeriets Arbejdsgivere for Malerhuset Steen Nielsen A/S indklaget  

 Landsorganisationen i Danmark for Malerforbundet i Danmark for 2 medlemmer af  

 dette forbund med følgende påstand:
 De indklagede har begået overenskomstbrud ved ikke at overholde gældende  

 opsigelsesvarsler i den mellem parterne indgåede overenskomst og skal herfor  

 betale en efter Arbejdsretten fastsat bod til Dansk Arbejdsgiverforening,  

 indeholdende den af arbejdsgiveren i henhold til overenskomstens § 12, stk.  

 11, tilkomne godtgørelse.
 De indklagede har påstået frifindelse.
 SAGSFREMSTILLING:
 Tirsdag den 5. marts 1991 opsagde de to indklagede malersvende, Alex S.  

 Andreasen og Lars Knudstrup, deres ansættelsesforhold med Malerhuset Steen  

 Nielsen A/S til fratræden fredag den 8. marts 1991. Begge opsigelser skete  

 skriftligt på to enslydende akkordsedler, der lød således:
»Hermed opsiger jeg min stilling i Steen Nielsen fra og med fredag  

 den 8. marts 1991 i henhold til paragraf 12, stk. 13.« Alex Andreasen havde da været ansat i virksomheden i ca. 6 1/2 år, mens  

 Lars Knudstrup havde været ansat i 2 1/3 år.
På opsigelsestidspunktet var de  

 beskæftiget med akkordarbejde på Nationalmuseet, idet Lars Knudstrup den 5.  

 og 6. marts 1991 dog midlertidigt var flyttet over til en anden arbejdsplads.
 Der blev afholdt mæglingsmøde den 18. marts 1991, timandsmøde den 23.  

 april 1991 og fællesmøde den 25. juni 1991, uden at enighed kunne opnås.
 Ifølge § 12, stk. 1 B, i overenskomsten mellem Byggeriets Arbejdsgivere,  

 Malersektionen Danske Malermestre og Malerforbundet i Danmark er  

 opsigelsesvarslet fra arbejdernes side 5 arbejdsdage efter 1 års  

 beskæftigelse og 14 arbejdsdage efter 5 års beskæftigelse (7 arbejdsdage  

 efter 3 års beskæftigelse).
 Overenskomstens § 12, stk. 13, lyder således:
»Uanset arbejderens pligt til at give opsigelsesvarsel bør  

 arbejdsgiveren ikke vægre sig ved at træffe aftale om, at arbejderen straks  

 kan fratræde arbejdet, hvis arbejderen beviser, at der er tilbudt ham en fast  

 plads eller lignende, der nødvendiggør, at opsigelsesfristen ikke kan  

 overholdes.« Såfremt en arbejder forlader virksomheden uden at give det varsel, han er  

 pligtig til, skal han ifølge overenskomstens § 12, stk. 11, erlægge en bod  

 til modparten svarende til akkordudbetalingen for de arbejdsdage,  

 overtrædelsen andrager.
 Malerfirmaet VSL Dalager A/S har den 12. juni 1991 i to enslydende  

 erklæringer stilet til henholdsvis Alex Andreasen og Lars Knudstrup udtalt:
 »Vi skal herved bekræfte, at såfremt du ikke var startet i firmaet d.  

 11.03.91, ville du ikke blive antaget, da vi så havde måttet entrere med  

 andre.
Vi kan samtidig bekræfte, at du stadigvæk er ansat i firmaet.« FORKLARINGER:
Steen Nielsen, der er direktør hos klagerne, har forklaret, at  

 malerkonduktør Aage Frederiksen var arbejdsleder under arbejdet på  

 Nationalmuseet, da de to svende sagde op.
Da Aage Frederiksen den 5. marts  

 1991 kom hjem med opsigelserne, fortalte han, at han havde talt med de to om,  

 at varslet i overenskomsten ikke var blevet overholdt.
Vidnet kontaktede  

 telefonisk Mogens Berg hos Byggeriets Arbejdsgivere, og han rådede vidnet til  

 ikke at foretage sig noget.
Vidnet spurgte, om han ikke skriftligt skulle  

 meddele de to svende, at de ikke kunne forlade arbejdspladsen, før  

 varslingsfristen var udløbet, men Mogens Berg fastholdt, at vidnet intet  

 skulle foretage sig.
Aage Frederiksen fortalte, at han hver dag indtil fredag  

 den 8. marts 1991 sagde til svendene, at de skulle gøre deres akkordarbejde  

 færdigt.
Der var rigeligt arbejde til dem både på Nationalmuseet, og når de  

 var færdige der.
I alt var der ansat ca. 40 svende i selskabet, hvoraf 6-8  

 var beskæftiget med arbejdet på Nationalmuseet.
Vidnet har aldrig været ude  

 for, at en ansat har ønsket at frigøre sig med en henvisning til  

 overenskomstens § 12, stk. 13.
Aage Frederiksen har forklaret, at det var Alex Andreasen, der afleverede  

 begge opsigelserne til ham.
Den 5. og 6. marts 1991 var Lars Knudstrup  

 midlertidigt overflyttet til en anden arbejdsplads.
Da Alex Andreasen på  

 vidnets spørgsmål havde sagt, hvad der stod i overenskomstens § 12, stk. 13,  

 sagde vidnet, at opsigelserne var i strid med overenskomsten, da  

 opsigelsesvarslet ikke var overholdt, og de var i gang med akkordarbejde.  

 Alex Andreasen sagde hertil, at det var han ligeglad med.
Mogens Berg sagde,  

 at det var tilstrækkeligt at protestere mundtligt.
I dagene indtil den 8.  

 marts 1991 fortalte vidnet svendene, at de ikke kunne ophøre hos firmaet om  

 fredagen.
Da de udeblev om mandagen, måtte vidnet sætte nye folk ind i  

 stedet.
 De fik senere begge udbetalt deres andel af akkordoverskuddet for det  

 arbejde, de havde udført.
Mogens Berg har forklaret, at han, der er ansat i Byggeriets  

 Arbejdsgivere, aldrig har været ude for, at § 12, stk. 13, i overenskomsten  

 er blevet påberåbt.
Da Steen Nielsen den 5. marts 1991 spurgte, hvordan han  

 skulle forholde sig i anledning af opsigelsen, sagde vidnet, at han ikke  

 skulle reagere skriftligt, kun mundtligt.
Først når det om mandagen viste  

 sig, om svendene udeblev, ville overenskomsten være overtrådt, hvorefter der  

 skulle indkaldes til mæglingsmøde.
Det er vidnets opfattelse, at bestemmelsen  

 i § 12, stk. 13, ikke finder anvendelse i et tilfælde som det foreliggende,  

 hvor de to svende var i fast ansættelsesforhold hos klagerne.
Alex Andreasen har forklaret, at akkorden var ved at være færdig den 5.  

 marts 1991, og at man derfor var i gang med nedmanding.
Det eneste, Aage  

 Frederiksen gjorde, da han modtog opsigelserne, var at kvittere for  

 modtagelsen.
Han sagde intet om, at opsigelserne var overenskomststridige, og  

 at vidnet og Lars Knudstrup skulle møde mandag den 11. marts 1991. De talte  

 således slet ikke om § 12, stk. 13. Vidnet og Lars Knudstrup henviste i  

 skrivelsen til denne bestemmelse, fordi en formand 14 dage forinden havde  

 ophørt med at arbejde for klagerne med den samme begrundelse, uden at der i  

 den anledning var opstået problemer.
Først da vidnet modtog indkaldelsen til  

 mæglingsmødet, blev han klar over, at arbejdsgiveren ikke ville acceptere  

 opsigelsen.
 PARTERNES ARGUMENTER.
Klagerne har anført, at bestemmelsen i overenskomstens § 12, stk. 13, ikke  

 kunne påberåbes af de to indklagede svende, da de sagde op.
Bestemmelsen blev  

 indsat i overenskomsten i slutningen af 1960'erne med henblik på - i en  

 byggemæssigt stærkt krisepræget periode, hvor fastansættelse kun sjældent  

 kunne tilbydes - at give de ansatte mulighed for uden varsel eller med  

 forkortet varsel at blive frigjort fra et midlertidigt ansættelsesforhold.
I  

 denne sag havde begge svende været i et fast ansættelsesforhold i en årrække,  

 og det må lægges til grund, at de kunne forblive i ansættelsen også efter  

 færdiggørelsen af arbejdet på Nationalmuseet.
Klagerne har endvidere anført, at selv om bestemmelsen har kunnet anvendes  

 i et ansættelsesforhold som det foreliggende, var betingelserne for at  

 fratræde arbejdet uden at overholde den almindelige opsigelsesfrist ikke  

 opfyldt.
De indklagede har ikke godtgjort, at der er indgået en aftale herom  

 med klagerne.
Tværtimod må det efter Aage Frederiksens forklaring lægges til  

 grund, at der straks blev protesteret imod opsigelserne.
Det er efter § 12,  

 stk. 13, desuden en betingelse, at arbejderen beviser, at der er tilbudt ham  

 en fast plads eller lignende, der nødvendiggør, at opsigelsesfristen ikke kan  

 overholdes.
Et sådant bevis blev ikke præsteret ved opsigelsen, og den  

 efterfølgende erklæring fra den nye arbejdsgiver kan ikke tjene som bevis.  

 Endelig følger det af ordet »bør«, at arbejdsgiveren ikke har pligt  

 til at efterkomme arbejderens ønske om øjeblikkelig fratrædelse, selv om  

 arbejderen kan præstere der fornødne bevis.
Indklagede har anført, at klagernes anbringende om bestemmelsens  

 anvendelsesområde ikke fremgår af selve overenskomsten og i øvrigt er helt  

 udokumenteret.
Det må endvidere lægges til grund, at klagerne hverken  

 skriftligt eller mundtligt protesterede imod opsigelserne over for de  

 indklagede, hvorfor disse med rette har været af den opfattelse, at klagerne  

 var indforstået med det korte opsigelsesvarsel i medfør af § 12, stk. 3.  

 Dette anbringende blev da heller ikke afvist eller imødegået på mæglingsmødet  

 den 18. marts 1991 eller på timandsmødet den 23. april 1991, jf. også  

 referaterne herfra.
De indklagede har endelig gjort gældende, at klagerne har udvist  

 rettighedsfortabende passivitet.
Først ca. 9 måneder efter fællesmødet den  

 25. juni 1992 blev sagen indbragt for Arbejdsretten, og de indklagede har  

 derfor med rette kunnet indstille sig på, at klagerne ikke ville foretage sig  

 mere i sagen.
 ARBEJDSRETTENS BEMÆRKNINGER.
 Der er ikke i overenskomsten eller det, der i øvrigt er oplyst,  

 holdepunkter for at antage, at overenskomstens § 12, stk. 13, ikke har kunnet  

 anvendes af Alex Andreasen og Lars Knudstrup, fordi de i en årrække havde  

 haft fast ansættelse hos klagerne.
Efter modtagelsen af de indklagedes skriftlige opsigelser tirsdag den 5.  

 marts 1991 reagerede klagerne ikke skriftligt over for de indklagede, og det  

 kan ikke efter de modstridende forklaringer herom anses for godtgjort, at  

 klagerne inden arbejdstidens ophør fredag den 8. marts 1991 protesterede  

 imod, at de indklagede ophørte med at arbejde hos klagerne fra dette  

 tidspunkt.
Under disse omstændigheder var de indklagede berettiget til at gå  

 ud fra, at klagerne var indforstået med det korte opsigelsesvarsel.
 De indklagedes frifindelsespåstand tages derfor til følge.
 T h i k e n d e s f o r r e t :
 Indklagede, Landsorganisationen i Danmark for Malerforbundet i Danmark for  

 to medlemmer af dette forbund, frifindes.
 Klagerne, Dansk Arbejdsgiverforening for Byggeriets Arbejdsgivere for  

 Malerhuset Steen Nielsen A/S, skal betale 2.000 kr. i sagsomkostninger til  

 Arbejdsretten.
