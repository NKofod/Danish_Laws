Fremsat den 31. marts 2017 af Lisbeth Bech Poulsen (SF), Pia Olsen Dyhr (SF) og Karsten Hønge (SF) Forslag til folketingsbeslutning om etablering af et realkreditinstitut for lån til ejerboliger og erhvervsejendomme i yderområder Med henblik på at styrke mulighederne for af få finansieret ejerboliger og erhvervsejendomme i yderområder opfordrer Folketinget regeringen til at oprette et særligt realkreditinstitut, som kan fungere enten på markedsvilkår med en højere rente eller understøttet af staten enten i form af en vis underskudsdækning eller via rentetilskud.
Bemærkninger til forslaget Beslutningsforslaget er en uændret genfremsættelse af beslutningsforlag nr.
B 12, folketingsåret 2015-16. Der henvises til www.folketingstidende.dk, Folketingstidende 2015-16, sektion A, B 12 som fremsat, sektion B, betænkning over B 12, og sektion F, møde 16, kl. 16.41, og møde 103, kl. 9.04.
Danmark har i flere år udviklet sig mere og mere skævt.
Væksten og erhvervsudviklingen koncentrerer sig i højere grad omkring de større byer, mens der er tilbagegang og stagnation i yderområderne.
Her spiller muligheden for at kunne sælge eller købe en bolig en afgørende rolle.
Socialistisk Folkeparti vil derfor hjælpe væksten på vej ved at sikre flere lånemuligheder for bolighandler i yderområderne.
 Den skæve udvikling i Danmark forstærkes i denne tid, hvor der igen er kommet gang i boligsalget i de større byer, hvor boligpriserne stiger.
Modsat er boligerne i yderområderne i vidt omfang fortsat ikke salgbare.
Det skyldes bl.a., at folk, der både vil og har råd til at købe, ikke kan få lån i deres realkreditinstitut eller bank, alene fordi omsætningen på boligmarkedet er lav.
Med en lav boligomsætning frygter man, at der bliver et overskud af ejendomme, så handelsværdien af boligerne falder voldsomt til under den værdi, den har nu.
Det er en ond spiral, der betyder, at den negative udvikling i yderområderne bliver selvforstærkende.
Stagnationen på boligmarkedet har også betydning for væksten i yderområderne.
Det kan vi ikke være bekendt, og det burde ikke være tilfældet i et lille land som Danmark.
Det gør os sårbare og passer ikke til et velfærdssamfund som vores.
Vi skal have vækst og udvikling i alle dele af landet.
Vi kan og skal ikke modarbejde urbaniseringen, men vi skal sikre en rimelig balance mellem by og land.
Derfor skal det være muligt at få lån til boliger i hele landet, hvis ens økonomi ellers er i orden.
Det kan gøres på mange måder, hvilket også sker, men her og nu mener Socialistisk Folkeparti, at der er behov for at få styrket mulighederne for at få finansiering til ejerboliger i yderområderne.
De forbedrede lånemuligheder skal også omfatte lån til erhvervsejendomme i yderområderne.
En undersøgelse (Momentum 18 2014: »Virksomheder i landområder må kæmpe hårdt for at få lån«) gennemført i perioden 22. september - 5. oktober 2014 dokumenterer således, at det også er meget svært at få finansieret virksomhed i yderområderne.
Det fremgår således bl.a. af Momentumundersøgelsen,  at 76 pct. af erhvervscheferne i land- og yderkommuner inden for de seneste 2 år har fået kendskab til perspektivrige iværksætterprojekter i kommunen, som har fået afslag på lån til at starte virksomhed,  at 57 pct. af erhvervscheferne i samme periode har kendskab til eksisterende, økonomisk sunde virksomheder, som har fået afslag på lån til nybyggerier eller større investeringer,  at et overvældende flertal af erhvervscheferne mener, at afslagene hæmmer den lokale vækst og udvikling, og  at otte ud af ti erhvervschefer i land- og yderkommuner mener, at banker og realkreditinstitutter i dag har en for restriktiv praksis i forhold til at udstede lån til virksomheder og iværksættere i landområder, og at staten på den ene eller anden måde bør sikre, at det bliver nemmere at få lån.
Der er i den seneste tid fremkommet nye lånetilbud, og det er positivt, at private aktører etablerer alternative lånemuligheder for nogle af dem, der forgæves søger hjælp i banker eller realkreditinstitutter, men renten er til gengæld også markant højere end det nuværende renteniveau i f.eks. realkreditinstitutterne.
Derfor skal vi gøre mere for at hjælpe de klemte boligejere og virksomheder.
Hvis der bliver stillet krav til realkreditinstitutterne om at udlåne til noget, der kan opfattes som værende med tvivlsom sikkerhed, vil det svække realkredittens troværdighed.
Det ønsker Socialistisk Folkeparti ikke.
 Socialistisk Folkeparti foreslår derfor at sikre øget finansiering i yderområderne på følgende måde:
  Der skal oprettes et særligt realkreditinstitut, der tager sig af udlån til ejerboliger og erhvervsejendomme i yderområderne.
  Realkreditinstituttet kan enten fungere på markedsvilkår med en højere rente eller med hjælp fra staten i form af enten en vis underskudsdækning eller et tilskud til renten.
  Hvis merrisikoen ved udlån i yderområderne er lille eller nul, vil merrenten også blive lille eller nul.
Skriftlig fremsættelse Lisbeth Bech Poulsen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om etablering af et realkreditinstitut for lån til ejerboliger og erhvervsejendomme i yderområder.
(Beslutningsforslag nr.
B 127) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
