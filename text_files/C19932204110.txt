Cirkulæreskrivelse om meddelelse om  

 deltagelse i møder eller jobsamtale ved arbejdssøgning Kommentarer m.v.:
 Deltagelse i 4 møder vedrørende en  

 koncertturné blev ikke anset for arbejde, der medfører fradrag  

 i dagpengene, men måtte sidestilles med jobsamtaler.
 Meddelelse om afgørelsen:
 I anledning af en henvendelse fra skattevæsenet blev  

 det konstateret, at et medlem, der arbejdede som freelance lystekniker,  

 formentlig modtog dagpenge med urette.
 Arbejdsløshedskassen gennemgik herefter medlemmets  

 dagpengeforhold for årene 1987 - 1989 og traf afgørelse om, at  

 medlemmet skulle tilbagebetale i alt brutto kr. 6.170,-. Medlemmet skulle  

 endvidere gennemgå en effektiv karantæne på 290 timer.
 Tilbagebetalingsbeløbet var fremkommet  

 således:
 Medlemmet havde den 16. januar, 19. januar, 7. februar og  

 6. marts 1989 deltaget i 4 møder med en musiker i forbindelse med en  

 koncertturné. Dagpengekortene skulle derfor belægges med 6,3  

 timer.
 Medlemmet havde herudover ikke på dagpengekortene  

 oplyst om forskellige honorarer, ligesom han heller ikke havde oplyst om, at  

 han fra den 23. september 1989 til den 1. oktober 1989 var på  

 Grønland med et orkester.
Medlemmet anførte, at han ikke mente, at de dage  

 hvor han deltog i møder, skulle belægges med 6,3 timer.
Disse  

 møder måtte sidestilles med almindelige jobsamtaler ved  

 jobsøgning og var derfor en absolut forudsætning for at få  

 arbejdet.
 DfA traf afgørelse om, at medlemmet skulle  

 tilbagebetale i alt brutto kr. 6.170,- og gennemgå en effektiv  

 karantæne for svig over for kassen på 290 timer.
 For så vidt angår de 4 mødedage  

 bemærkede DfA, at disse dage ikke kunne anses som  

 jobsøgningsdage, da der var tale om øvedage i forbindelse med  

 en turné.
 Ankenævnet traf afgørelse om, at  

 medlemmets deltagelse i de 4 møder med musikeren i forbindelse med  

 koncertturneen ikke kunne anses for arbejde, der medfører fradrag i  

 dagpengene, men måtte sidestilles med jobsamtaler.
 Ankenævnet tiltrådte i øvrigt DfA's  

 afgørelse.
 Der henvises også til Meddelelse fra DfA nr. 24/93  

 af 24. maj 1993 om øvedage for lønarbejdende musikere.
