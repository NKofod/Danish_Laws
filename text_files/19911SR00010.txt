Nr BR 10 Beretning om klager i forbindelse med folkeafstemningen om forslag til lov  

 om ændring af lov om Danmarks tiltrædelse af De Europæiske Fællesskaber m.v.  

 (Danmarks tiltrædelse af traktaten om Den Europæiske Union)   

 Nr 10 1991-92, 1. samling Afgivet af Udvalget til Valgs Prøvelse Afgivet: 19920618 Indenrigsministeren har med skrivelser af henholdsvis 15. og 18.
juni 1992 til Folketinget fremsendt 7 klager og henvendelser vedrørende folkeafstemningen, der blev afholdt den 2. juni 1992.
Klagerne er sammen med den brevveksling, der har fundet sted mellem  

 klagerne og Indenrigsministeriet, videregivet til Udvalget til Valgs  

 Prøvelse, jf.
Folketingstidende 1991-92, forhandlingerne sp. 11063.  

 Indenrigsministerens skrivelser er sammen med klagerne optrykt som bilag til  

 denne beretning.
 Udvalget har i nogle møder drøftet de modtagne klager og kan tilslutte sig  

 de bemærkninger, som indenrigsministeren i skrivelserne til Folketinget har  

 knyttet til klagerne.
Hvad specielt angår den klage, der er modtaget fra Rolf S.
Johnsen, Århus  

 V, over, at et større antal brevstemmer afgivet af soldater i FN-kontingentet  

 i Kroatien/Jugoslavien (Unprofor) er blevet forsinket og dermed ikke er  

 kommet i betragtning ved folkeafstemningen den 2. juni 1992, finder udvalget  

 anledning til at bemærke, at man finder det stærkt beklageligt, at en sådan  

 forsinkelse har kunnet finde sted.
Indenrigsministeren har derfor af udvalget  

 været indkaldt til samråd, hvorunder ministeren gav tilsagn om, at  

 Indenrigsministeriet optager forhandlinger med Forsvarsministeriet og  

 Udenrigsministeriet med henblik på at få fastsat sådanne procedurer, evt. et  

 kvitteringssystem, at gentagelse så vidt muligt undgås.
Udvalget har taget  

 ministerens oplysninger til efterretning.
 Særligt for så vidt angår klagerne af 5. juni og 9. juni 1992 fra advokat  

 Hans Henrik Lund, København Ø, der gør gældende, at folkeafstemningen skal  

 erklæres ugyldig som følge af, at der er afgivet brevstemmer inden udløbet af  

 12 søgnedage efter statsministerens bekendtgørelse af det vedtagne  

 lovforslag, skal udvalget bemærke, at det følger af folketingsvalglovens §  

 94, at lovens bestemmelser om folkeafstemninger bl.a. finder anvendelse på  

 folkeafstemninger, der afholdes efter grundlovens § 20, stk. 2, sådan som  

 folkeafstemningen den 2. juni 1992. Ifølge folketingsvalglovens § 100, stk.  

 1, kan der ved folkeafstemning brevstemmes i overensstemmelse med reglerne i  

 lovens kapitel 8 for folketingsvalg, dog med undtagelser, der vedrører  

 brevstemmesedlens udformning og fremgangsmåden ved selve stemmeafgivningen,  

 jf. § 100, stk. 2 og 3. Henvisningen til reglerne om brevstemmeafgivning  

 indebærer, at der kan afgives brevstemme til folkeafstemninger på et  

 tidspunkt, der ligger før tidspunktet for den officielle bekendtgørelse af  

 det lovforslag, hvorom der skal afholdes folkeafstemning, med meddelelse om,  

 hvilken dag folkeafstemning finder sted; i dette tilfælde på et tidspunkt,  

 der ligger før den 14. maj 1992, hvor meddelelsen om folkeafstemningen blev  

 bekendtgjort i Statstidende.
Udvalget har ud over de fra indenrigsministeren fremsendte klager drøftet  

 en klage fra Palle Wiingaard, Lyngby, der har fremsendt sin klage direkte til  

 Folketinget.
Palle Wiingaard har bl.a. anmodet om en nærmere bedømmelse af  

 folkeafstemningens relevans med udgangspunkt i spørgsmålet om den anvendte  

 stemmeseddels udformning og dermed dens retlige brugbarhed som et gyldigt  

 udtryk for befolkningens opfattelse af afstemningstemaet.
Endvidere har Palle  

 Wiingaard anmodet om prøvelse og sikring af afstemningens gyldighed.
Udvalget  

 har ikke fundet anledning til at iværksætte en undersøgelse som nævnt, da  

 stemmesedlens udformning er i overensstemmelse med grundloven og  

 folketingsvalgloven.
Udvalget skal endvidere bemærke, at Folketinget ikke  

 skal afgøre gyldigheden af en folkeafstemning, men alene har den  

 parlamentariske kontrol.
Klagen, der ligeledes er optrykt som bilag til  

 beretningen, er videresendt til Indenrigsministeriet med henblik på  

 besvarelse.
 Udvalget har herefter ikke fundet anledning til at gøre indstilling  

 vedrørende de modtagne klager.
 P.u.v.
Jens Jørgensen formand Bilagsfortegnelse Bilag 1:
 Indenrigsministeriets skrivelse af 15. juni 1992, hvormed fremsendes  

 klager af 5. juni og 9. juni 1992 fra advokat Hens Henrik Lund, København Ø.
 Underbilag 1 A:
 Klage af 9. juni 1992 fra advokat Hans Henrik Lund, København Ø.
 Underbilag 1 B:
 Klage af 5. juni 1992 fra advokat Hans Henrik Lund, København Ø.
 Bilag 2:
Indenrigsministeriets skrivelse af 15. juni 1992, hvormed fremsendes  

 klage af 3. juni 1992 fra Rolf S.
Johnsen, Århus V.
 Underbilag 2 A:
Klage af 3. juni 1992 fra Rolf S.
Johnsen, Århus V.
 Underbilag 2 B:
 Notits af 3. juni 1992 fra Udenrigsministeriet.
 Underbilag 2 C:
 Telefax af 26. maj 1992 fra FN-afdelingen i Jægerspris til den danske  

 ambassade i Budapest.
 Underbilag 2 D:
 Notits af 4. juni 1992 fra Forsvarsministeriet.
 Bilag 3:
 Indenrigsministeriets skrivelse af 15. juni 1992, hvormed fremsendes  

 klage af 2. juni 1992, modtaget gennem Københavns Magistrat, fra Lis Larsen,  

 København Ø.
 Underbilag 3 A:
 Klage af 2. juni 1992 fra Lis Larsen, København Ø.
 Underbilag 3 B:
 Skrivelse af 9. juni fra Københavns Magistrat.
 Bilag 4:
 Indenrigsministeriets skrivelse af 18. juni 1992, hvormed fremsendes  

 klage af 2. juni 1992 fra Henrik Bladt, Fredericia.
 Underbilag 4 A:
 Klage af 2. juni 1992 fra Henrik Bladt, Fredericia.
 Bilag 5:
 Indenrigsministeriets skrivelse af 18. juni 1992, hvormed fremsendes  

 klage af 3. juni 1992 fra Byrial Jensen, Brabrand.
 Underbilag 5 A:
 Klage af 3. juni 1992 fra Byrial Jensen, Brabrand.
 Underbilag 5 B:
 Skrivelse af 12. juni 1992 fra valgbestyrelsen i Århus.
 Bilag 6:
 Indenrigsministeriets skrivelse af 18. juni 1992, hvormed fremsendes  

 klage af 3. juni 1992 fra Pernille Auduin, København Ø.
 Underbilag 6 A:
 Klage af 3. juni 1992 fra Pernille Auduin, København Ø.
 Bilag 7:
 Indenrigsministeriets skrivelse af 18. juni 1992, hvormed fremsendes  

 udtalelse fra Københavns Kommune vedrørende klage fra Pernille Auduin,  

 København Ø.
 Underbilag 7 A:
 Skrivelse af 17. juni 1992 fra Københavns Magistrat.
 Underbilag 7 B:
 Skrivelse af 16. juni 1992 fra valgstyrelsens formand.
 Bilag 8:
 Indenrigsministeriets skrivelse af 18. juni 1992, hvormed fremsendes  

 klage af 7. juni 1992 fra Mogens Engsig-Krarup, Hørning.
 Underbilag 8 A:
 Klage af 7. juni 1992 fra Mogens Engsig-Karup, Hørning.
 Bilag 9:
Klage af 4. juni 1992 fra amtslæge, dr.med.
Palle Wiingaard, Lyngby.
Bilag 1 Indenrigsministeriet Folketinget Christiansborg 1240 København K.
Den 15. juni 1992 J.nr. 1992/4075-4 Fra advokat Hans Henrik Lund, Næstvedgade 22, 2100  

 København Ø, ha r Indenrigsministeriet modtaget vedlagte klager af 5. juni og 9. juni 1992  

 over folkeafstemningen den 2. juni 1992. Hans Henrik Lund gør gældende, at  

 folkeafstemningen den 2. juni 1992 skal erklæres ugyldig som følge af, at der  

 er afgivet brevstemmer inden udløbet af 12 søgnedage efter statsministerens  

 bekendtgørelse af det vedtagne lovforslag.
 Indenrigsministeriet skal i den anledning udtale følgende:
 Lovforslag, der skal undergives folkeafstemning i henhold til grundlovens  

 § 20, stk. 2, § 29, stk. 2, og § 42, skal af statsministeren bekendtgøres i  

 Statstidende med meddelelse om, hvilken dag folkeafstemning finder sted, jf.  

 § 95, stk. 2, 1. pkt., i lov nr. 271 af 13. maj 1987 om valg til Folketinget.  

 Folkeafstemning efter grundlovens § 20, stk. 2, og § 42 skal afholdes  

 tidligst 12 og senest 18 søgnedage efter bekendtgørelsen, jf.  

 folketingsvalglovens § 95, stk. 2, 2. pkt., jf. grundlovens § 42, stk. 4.
 Efter at Folketinget ved 3. behandling tirsdag den 12. maj 1992 med 130  

 stemmer havde vedtaget L 240, Forslag til lov om ændring af lov om Danmarks  

 tiltrædelse af De Europæiske Fællesskaber m.v. (Danmarks tiltrædelse af  

 traktaten om Den Europæiske Union), bekendtgjorde Statsministeriet i  

 Statstidende for den 14. maj 1992 det af Folketinget vedtagne lovforslag med  

 meddelelse om, at der i medfør af grundlovens § 20, stk. 2, tirsdag den 2.  

 juni 1992 afholdes folkeafstemning om det af Folketinget vedtagne lovforslag.  

 Bekendtgørelsen skete således 14 søgnedage før afstemningsdagen.
 Det følger af folketingsvalglovens § 94, at folketingsvalglovens  

 bestemmelser om folkeafstemninger bl.a. finder anvendelse på  

 folkeafstemninger, der afholdes efter grundlovens § 20, stk. 2.  

 Folketingsvalglovens regler om folkeafstemninger er fastsat i henhold til  

 grundlovens § 42, stk. 8, hvorefter nærmere regler om folkeafstemning  

 fastsættes ved lov.
 Ifølge folketingsvalglovens § 100, stk. 1, kan der ved folkeafstemning  

 brevstemmes i overensstemmelse med reglerne i lovens kapitel 8 for  

 folketingsvalg, dog med undtagelser, der vedrører brevstemmesedlens  

 udformning og fremgangsmåden ved selve stemmeafgivningen, jf. § 100, stk. 2  

 og 3.
 Henvisningen til reglerne om brevstemmeafgivning ved folketingsvalg  

 indebærer, at der til folkeafstemningen den 2. juni 1992 har kunnet afgives  

 brevstemme i udlandet, på Færøerne, i Grønland og på danske skibe i  

 udenrigsfart fra 3 måneder før afstemningsdagen, dvs. fra den 2. marts 1992,  

 jf. folketingsvalglovens § 57, stk. 3, og § 58, stk. 2. I denne forbindelse  

 bemærkes, at reglen i folketingsvalglovens § 58, stk. 3, hvorefter søfolk på  

 danske skibe i udenrigsfart og deres medsejlende ægtefæller kan afgive  

 brevstemme på skibet fra dagen efter et folketingsvalg med gyldighed for  

 førstkommende folketingsvalg, ikke finder anvendelse ved folkeafstemninger.
 Henvisningen til reglerne om brevstemmeafgivning ved folketingsvalg  

 indebærer endvidere, at der til folkeafstemningen den 2. juni 1992 fra 3 uger  

 før afstemningsdagen, dvs. fra tirsdag den 12. maj 1992, har kunnet afgives  

 brevstemme her i landet, herunder på danske havanlæg på dansk område, jf.  

 folketingsvalglovens § 56 og § 58, stk. 4.
 Henvisningen til reglerne om brevstemmeafgivning ved folketingsvalg  

 indebærer således, at der kan afgives brevstemme til folkeafstemninger på et  

 tidspunkt, der ligger før tidspunktet for den officielle bekendtgørelse af  

 det lovforslag, hvorom der skal afholdes folkeafstemning, med meddelelse om,  

 hvilken dag folkeafstemning finder sted, i dette tilfælde på et tidspunkt,  

 der ligger før den 14. maj 1992.
 Medens der til folketingsvalg kan afgives brevstemme i udlandet m.v. på  

 ethvert tidspunkt, eventuelt med den virkning, at brevstemmen ikke kommer i  

 betragtning, såfremt det viser sig, at folketingsvalg ikke bliver afholdt  

 inden 3 måneder efter, at brevstemmen er afgivet, vil der til  

 folkeafstemninger tidligst kunne afgives brevstemme på et tidspunkt, hvor der  

 er den fornødne klarhed over, hvilken lov eller hvilket lovforslag der skal  

 afholdes afstemning om, og i øvrigt inden for de i loven fastsatte  

 tidsfrister i forhold til den forventede afstemningsdag.
I slutningen af januar 1992 traf regeringen og et flertal af de politiske  

 partier i Folketinget beslutning om, at der den 2. juni 1992 skulle afholdes  

 folkeafstemning om Danmarks tiltrædelse af traktaten om Den Europæiske Union.  

 Den 10. marts 1992 fremsatte regeringen forslag til lov om ændring af lov om  

 Danmarks tiltrædelse af De Europæiske Fællesskaber m.v. (Danmarks tiltrædelse  

 af traktaten om Den Europæiske Union) - L 240. Samme dag underrettede  

 Indenrigsministeriet alle kommunalbestyrelser og valgbestyrelser m.fl. om det  

 fremsatte lovforslag og om beslutningen om at afholde folkeafstemning den 2.  

 juni 1992 samt om de regler, hvorefter folkeafstemningen skulle afholdes, med  

 henblik på at give de pågældende myndigheder lejlighed til at iværksætte  

 forberedelserne til afstemningen.
Allerede nogle dage forinden, henholdsvis  

 den 4. og den 5. marts 1992, havde Indenrigsministeriet dog underrettet  

 rederiforeningerne og de søfarendes organisationer samt Udenrigsministeriet  

 om den forestående folkeafstemning, herunder om, at der på danske skibe i  

 udenrigsfart og på danske diplomatiske og konsulære repræsentationer i  

 udlandet kunne afgives brevstemme fra 3 måneder før afstemningsdagen.
 Den indledende meddelelse til kommunalbestyrelser og valgbestyrelser m.fl.  

 blev senere fulgt af yderligere meddelelser og vejledninger, hvoraf bl.a.  

 fremgik, at brevstemmeafgivning her i landet kunne finde sted fra 3 uger før  

 afstemningsdagen, dvs. fra og med tirsdag den 12. maj 1992.
Folkeafstemningen den 2. oktober 1972 om Danmarks tiltrædelse af De  

 Europæiske Fællesskaber blev afholdt i henhold til lov nr. 407 af 13.  

 september 1972 om folkeafstemning vedrørende forslag til lov om Danmarks  

 tiltrædelse af De Europæiske Fællesskaber.
I § 1 i loven om afholdelse af  

 folkeafstemning var det fastsat, at folkeafstemningen foregår efter reglerne  

 i lov om valg til Folketinget kapitel VII, dvs. reglerne om folkeafstemninger  

 i den dagældende folketingsvalglov, der om brevstemmeafgivning til  

 folkeafstemninger indeholdt en tilsvarende henvisning som den gældende lov  

 til reglerne om brevstemmeafgivning til folketingsvalg.
Tidsfristerne for  

 brevstemmeafgivning var de samme som efter den gældende lov. (Reglen,  

 hvorefter søfolk om bord i danske skibe i udenrigsfart og deres medsejlende  

 ægtefæller har adgang til at afgive brevstemme på skibet fra dagen efter et  

 folketingsvalg med virkning for førstkommende folketingsvalg, hvilken regel  

 ikke finder anvendelse ved folkeafstemning, blev først indført i 1980).
 Til folkeafstemningen den 2. oktober 1972 var der adgang til at brevstemme  

 inden for de almindelige tidsfrister, dvs. i udlandet m.v. fra 3 måneder før  

 afstemningsdagen, hvilket var den 2. juli 1972, og her i landet fra 3 uger  

 før afstemningsdagen, hvilket var den 11. september 1972. Lovforslaget med  

 meddelelse om folkeafstemning den 2. oktober 1972 blev bekendtgjort i  

 Statstidende for den 14. september 1972.
 Under henvisning til foranstående må Indenrigsministeriet afvise, at  

 brevstemmer afgivet til folkeafstemningen den 2. juni 1992 inden udløbet af  

 12 søgnedage efter bekendtgørelsen af det vedtagne lovforslag - eller inden  

 datoen for bekendtgørelsen i Statstidende - burde være erklæret ugyldige  

 (ikke være taget i betragtning).
Det kan oplyses, at der til folkeafstemningen den 2. juni 1992 blev  

 afgivet i alt 139.402 brevstemmer.
Der foreligger ingen samlede oplysninger  

 om, hvor mange brevstemmer der er afgivet til hvilke tidspunkter inden for  

 den periode, hvor brevstemmeafgivning kunne finde sted (2. marts-30. maj  

 1992).
Med venlig hilsen Thor Pedersen / Anne Birte Pade Underbilag 1 A Hans Henrik Lund Advokat Næstvedgade 22 2100 København Ø Indenrigsministeren Christiansborg Slotsplads 1 København K Den 9. juni 1992 Vedr. klage af 5.6.1992 over folkeafstemning 2.6.1992 - valglovens §  

 103 Den i kopi vedlagte klage blev 5. ds. telefaxet til hr. ministeren,  

 telefax nr. 3311 1239; modtagelse er bekræftet af postens teletjeneste,  

 Købmagergade 37.
 Kopier af klagen gik samtidig til Folketingets, Statsministeriets,  

 Udenrigsministeriets og Ritzaus Bureaus telefaxer; også her er modtagelsen  

 bekræftet.
Jeg har bemærket den foreløbige kommentar af Indenrigsministeriets  

 konsulent, fr.
Pade, i Politiken for 6.6.1992,sektion 1, s. 5. Klagen er, som  

 det fremgår, rettet mod brevstemmerne, valglovens § 100 med henvisningen til  

 lovens kap. 8. Der påstås ugyldighed m.h.t.
 1. brevstemmerne 12.5.1992, da forslaget endnu ikke var vedtaget; det  

 skete, efter at folkeregistrene var lukket.
 2. brevstemmerne 13. og 14.5.1992; i løbet af sidstnævnte dag fremkommer  

 Statstidende af s.d. indeholdende meddelelse om folkeafstemning i h.t.  

 grundlovens § 20 over det vedtagne lovforslag, som også er indeholdt in  

 extenso i tidenden.
 3. brevstemmerne 18.-29.5.1992, idet 12-søgnedages-fristen i grl. § 42,  

 stk. 4, først udløber 30.5.1992 (12 søgnedage + 4 søn- og helligdage).
Og, såfremt hr. ministeren helt eller delvis giver medhold i punkterne  

 1.-3., 4. hele folkeafstemningen, idet der som nævnt i klagen kun skal  

 flyttes/fjernes 23.130 nej-stemmer, for at resultatet bliver et ja.
 Konsekvenserne for lovforslaget, hvis hel eller delvis ugyldighed  

 statueres m.h.t. punkterne 1.-4., må henhøre under ressortministeriet for  

 loven, Udenrigsministeriet, eller statsministeren som ansvarlig for at have  

 lagt loven ud til folkeafstemning.
 Jeg tillader mig i alles interesse at bede om, at sagen afgøres meget  

 hurtigt, og at hr. ministeren meddeler mig, såsnart det er muligt, hvor mange  

 brevstemmer der er afgivet under hvert af punkterne 1.-3.
Med ærbødighed Hans Henrik Lund advokat cc uden bilag til:
Folketinget Statsministeren Udenrigsministeren PS: På s. 1 i klagen er L 145-1980 fejlagtigt angivet som L 145-1989; det  

 er rettet i medfølgende kopi.
Underbilag 1 B Hans Henrik Lund Advokat Næstvedgade 22 2100 København Ø Folketinget Christiansborg København K Den 5. juni 1992 Indenrigsministeren Christiansborg Slotsplads 1 København K Vedr. klage over folkeafstemning 2.6.1992 - valglovens § 103 Som vælger, jf. det i kopi vedlagte valgkort, skal jeg herved fremføre  

 klage over folkeafstemningen 2.6.1992 med påstand om, at den erklæres ugyldig  

 og uforbindende af indenrigsministeren under Folketingets parlamentariske  

 kontrol.
 Hovedbegrundelsen er, at der er brevstemt inden udløbet af 12  

 søgnedage efter bekendtgørelsen af det vedtagne lovforslag - L 240  

 1991-92, som ændret 8.-12.5.1992 - Statstidende 14.5.1992. Der er efter det  

 oplyste endda brevstemt på folkeregistre på selve dagen for lovforslagets  

 endelige behandling og vedtagelse i Tinget 12.5.1992.
 12-18-søgnedages-fristen findes som bekendt først og fremmest i  

 grundlovens § 42, stk. 4, jf. nugældende valglovs § 95, stk. 2, før L 271  

 1987 i valglovens § 67, første gang L 171 1953.
 I nugældende valglovs § 100 er henvist til brevstemmereglerne i kap. 8; i  

 de ældre valglove fandtes henvisningen - med en anden formulering - i § 72.
 Indtil L 145 1980 gjaldt § 67, nu § 94, ikke afstemninger i medfør af grl.  

 § 20, men det er uden betydning her.
 Adgangen til at brevstemme er gradvis blevet udvidet f.s.v. angår valg, og  

 det har stedse været således, at man har kunnet brevstemme før valgdagen, jf.  

 nugældende lovs § 56, 3 uger bagud her i landet og, § 57, 3 mdr. bagud i  

 udlandet, men vælgerne har ikke krav på disse lange frister, således at valg  

 skal udskrives med min. 3 mdr.s varsel.
 Tilsvarende har det aldrig været meningen af fravige grl. § 42, stk. 4's  

 12-18 dages frist med en almindelig lovregel om, at vælgerne kan brevstemme  

 uden for 12-18-dages-mellemrummet - og det har ej heller været  

 forfatningsretligt muligt.
 I motiverne til førnævnte L 145 1980, hvorved § 20-afstemninger kommer med  

 i § 67, hedder det, FTA 1979-80, 2. saml., sp. 3596: ». . . der er også  

 ved de afholdte folkeafstemninger iagttaget de i folketingsvalgloven § 67,  

 stk. 1, grl. § 42, stk. 4, fastsatte tidsfrister . . .«.
Tiltrædelsesloven af 1972 blev vedtaget 8.9.1972; ved L 407 1972, jf. bek.  

 408 1972, lagde man loven om tiltrædelsen ud til afstemning 2.10.1972;  

 bekendtgørelse skete i Statstidende 14.9.1972. Det antoges, at valgloven ikke  

 gjaldt for afstemningen i 1972, derfor den særlige lov og bekendtgørelse.
Det  

 har ikke været muligt på kort tid at undersøge, hvorledes der i 1972 blev  

 forholdt m.h.t. brevstemmer.
Afstemningen i 1986 var uden for grl. § 20 og kan derfor lades ude af  

 betragtning her; man var ikke bundet af grl. § 42's regler.
Hverken i bet.  

 1084 1986 om revision af valgloven, se om folkeafstemninger s. 106-108, s.  

 133 og s. 162, eller i motiverne til L 271 1987 er spørgsmålet om fravigelse  

 ved brevstemning af 12-18-dages-fristen i grundloven overhovedet berørt.
Jeg er selvsagt ude af stand til at oplyse, hvor mange brevstemmer der er  

 afgivet uden for 12-18-dages-fristen, og jeg ved ej heller, om det kan  

 oplyses ved en undersøgelse.
Men i medierne er meddelt, at der er afgivet  

 3.964.415 stemmer, og at der er 46.269 flere nejstemmer end jastemmer, d.v.s.  

 at 23.135 ja-stemmer mere havde ændret resultatet.
På denne baggrund ville  

 det være urimeligt at nøjes med at ugyldiggøre brevstemmerne uden for  

 12-18-dages-fristen, resultatet ville blive helt tilfældigt, hvorfor hele  

 afstemningen må gå om.
En yderligere begrundelse for ugyldighed er, at  

 angivelsen af suverænitetsafgivelsen ikke er tilstrækkelig i lovforslaget  

 med bemærkninger; mangelen ses ikke afhjulpet under behandlingen i Tinget.  

 Jeg har ikke stemt.
Hans Henrik Lund Bilag 2 Indenrigsministeriet Folketinget Christiansborg 1240 København K Den 15. juni 1992 J.nr. 1992/4075-5 Fra Rolf S.
Johnsen, Tamperdalsvej 11, 3. tv., 8210 Århus V, har  

 Indenrigsministeriet modtaget vedlagte klage over, at et større antal  

 brevstemmer afgivet af de danske FN-udsendinge i Jugoslavien er blevet  

 forsinket og dermed ikke er kommet i betragtning ved folkeafstemningen den 2.  

 juni 1992.
 Med hensyn til omstændighederne i forbindelse med forsendelse/befordring  

 m.v. af de pågældende brevstemmer - det drejer sig om i alt ca. 650 -  

 henvises til vedlagte kopi af Udenrigsministeriets notits af 3. juni 1992 med  

 bilag om viderebefordring af brevstemmer afgivet af soldater i  

 FN-kontingentet i Kroatien/Jugoslavien (Unprofor) samt til vedlagte kopi af  

 Forsvarsministeriets notits af 4. juni 1992 vedrørende manglende  

 viderebefordring af brevstemmer fra udsendt personel til  

 Kroatien/Jugoslavien.
 Det tilføjes, at der ikke er hjemmel til at dispensere fra reglen i  

 folketingsvalglovens § 66, stk. 4, hvorefter brevstemmer, der modtages af  

 valgstyrerne efter afstemningens begyndelse, ikke kommer i betragtning.
 Forsvarsministeriet har sørget for, at det berørte personel i  

 Kroatien/Jugoslavien er blevet orienteret om forsinkelsen ved  

 viderebefordringen af brevstemmerne.
Med venlig hilsen Thor Pedersen / Anne Birte Pade Underbilag 2 A Rolf S.
Johnsen Tamperdalsvej 11, 3. tv.
8210 Århus V Den 3. juni 1992 Til Indenrigsministeriet Emne: Folkeafstemning for FN-udsendinge Med stor bestyrtelse har jeg netop hørt i TV-Avisen, at 900 stemmer fra  

 vore FN-udsendinge i Jugoslavien ikke er kommet i betragtning, idet de har  

 ligget i Indenrigsministeriet.
Jeg skal hermed klage over den forsømmelighed, man hermed har udvist over  

 for demokratiet og vore fredsudsendinge.
Hvordan skal man kunne være med til  

 at bevare fred og demokrati i fremmede lande, når man samtidig hermed ikke  

 selv har disse rettigheder i sit hjemland? Som øverste myndighed for folkeafstemningen bør Indenrigsministeriet  

 straks sørge for, at disse stemmer alligevel kommer i betragtning, sådan som  

 demokratiets regler siger.
 Hvis Indenrigsministeriet ikke selv kan finde ud af at sørge for, at disse  

 mennesker, der har stemt på korrekt vis, skal have indflydelse på demokratiet  

 i det samfund, som de er villige til at lade sig slå ihjel for, så kan  

 demokratiet ligge på et lille sted.
 Idet jeg håber, det drejer sig om en fejltagelse, der vil blive rettet op  

 på, skal jeg hermed anmode om et svar, samt at de implicerede også  

 delagtiggøres i udfaldet, idet meddelelsen herom givetvis må have haft en  

 demoraliserende virkning på vore fredsudsendinge nede i krigshelvedet.
Med venlig hilsen R.S.
Johnsen Underbilag 2 B Udenrigsministeriet JT.1.j.nr.120.D.2.a N O T I T S Viderebefordring af brevstemmer afgivet af soldater i FN-kontingentet i Kroatien/Jugoslavien (Unprofor) 1. Det viste sig i løbet af 2. juni, at brevstemmerne afgivet af det  

 danske kontingent ved Unprofor ikke var nået frem til de respektive  

 kommunalbestyrelser, idet de blev fundet i Udenrigsministeriets reception.
 2. I henhold til de gældende regler for brevstemmeafgivning kan danskere  

 på midlertidigt ophold i udlandet brevstemme på en dansk repræsentation  

 (ambassader eller konsulater). Nærmere regler herom, herunder for  

 videreekspedition af afgivne brevstemmer, er indeholdt i Instruks for  

 Udenrigstjenesten.
I forbindelse med folkeafstemningen 2. juni 1992 har JT.1 som  

 ressortkontor på sædvanlig måde instrueret samtlige repræsentationer om deres  

 pligter i forbindelse dermed.
Instruktioner afgik 13. marts og følgende dage.
I skrivelse af 27. marts 1992 til Forsvarsministeriet bemyndigede  

 Indenrigsministeriet som tidligere ældste danske officer ved en række enheder  

 i udlandet, herunder ældste danske officer for det danske kontingent ved  

 FN-beskyttelsesstyrken i Kroatien/Jugoslavien, til at virke som modtager af  

 brevstemmer.
Udenrigsministeriet blev derfor ikke inddraget i de danske  

 soldaters brevstemmeafgivning.
3. Onsdag den 27. maj efter ankomst med SK 746 kl. 19.25 fra  

 Budapest afleverede en kurer fra ambassaden i Budapest en papkasse i  

 Udenrigsministeriet fra Unprofor stilet til FN-afdelingen i Jægerspris.
Den  

 indgik ikke i en samtidig kurerforsendelse til ministeriet, og JT.1  

 var heller ikke adviseret.
Kassen blev stillet i Udenrigsministeriets  

 reception til afhentning af FN-afdelingen i Jægerspris i henhold til aftale  

 mellem ambassaden i Budapest og FN-afdelingen, jf. vedlagte fax af 26. maj.  

 Kopi af faxen med påtegning indeholdende nævnte aftale blev lagt ovenpå.  

 Papkassens indhold var ikke angivet på selve kassen.
Tirsdag den 2. juni kl. ca. 12.30 blev en medarbejder i  

 receptionen opmærksom på kassen, der blev bragt ud i postafsendelsen og  

 åbnet.
Stemmebrevene blev frankeret og videresendt samme dag, ca. 650 i alt.
4. Formentlig også den 27. maj havde Forsvarsministeriet telefonisk bedt  

 Udenrigsministeriets postafsendelse om at frankere og videreekspedere  

 brevstemmerne fra Unprofor, hvilket postafsendelsen erklærede sig beredt til.  

 Dette blev telefonisk bekræftet over for FN-afdelingen i Jægerspris, hvorved  

 forudsattes, at brevstemmerne ville indgå til postafsendelsen på sædvanlig  

 måde fra postmodtagelsen.
Dette skete imidlertid ikke, og hverken  

 Forsvarsministeriet eller FN-afdelingen i Jægerspris spurgte til sagen.  

 Fredag den 29. maj forhørte postafsendelsen sig i postmodtagelsen, om  

 Unprofor-forsendelsen var modtaget.
Da dette ikke var tilfældet, gik man ud  

 fra, at videreekspedition var sket uden om postmodtagelse/postafsendelse.
 5. Som det fremgår af ovenstående, er den uheldige hændelse en følge af,  

 at der i bestræbelserne for at opnå den hurtigste og mest sikre og effektive  

 ekspedition er gået uden om de sædvanlige kanaler (dvs.  

 postmodtagelse/postafsendelse), hvortil kommer, at den særligt aftalte  

 ekspeditionsform er blevet ændret undervejs.
 Det er JT.1's erfaring fra dette og tidligere valg/folkeafstemninger, at  

 man overalt i Udenrigsministeriets system og ikke mindst i  

 postmodtagelse/postafsendelse er særdeles opmærksom på at måtte »gribe  

 alle skæve bolde« i de mange spørgsmål, der opstår vedrørende  

 brevstemmerne fra udlandet.
 Det skete vil selvsagt give anledning til, at JT.1 vil søge yderligere at  

 stramme sikkerhedsnettet for udenrigstjenestens ekspedition af brevstemmer.
JT.1, den 3. juni 1992 F.
Kiær Underbilag 2 C Royal Danish Embassy Hatarør ut 37 H-1122 Budapest XII TELEFAX MESSAGE Address: Jægersprislejren Attention: Sergeant Svend Jacobsen, FN-afdelingen Med henvisning til telefonsamtale af d.d. bekræftes hermed, at  

 undertegnede i morgen, den 27. maj, ankommer til Danmark medbringende en  

 sending stemmesedler fra de danske FN-styrker i det tidligere Jugoslavien.
 Jægersprislejren anmodes om at afhente stemmesedlerne i  

 Udenrigsministeriets reception, Asiatisk Plads 2, senest fredag den 29. ds.
 Venligst bekræft Deres indforståelse med dette arrangement.
Med venlig hilsen Per Skovgaard Andersen Handelsråd Håndskrevet (påtegning) 270730 MAJ 92 Fax modtaget - sagerne afvikles som anført.
Med venlig hilsen S.
Jacobsen/sergent FN-afdelingen Postboks 30 3630 Jægerspris Underbilag 2 D Forsvarsministeriets 2. kontor Den 4/6 1992 2.kt.87-0143-7/0671 Notits vedrørende manglende viderebefordring af brevstemmer fra udsendt personel til Kroatien/Jugoslavien I forbindelse med folkeafstemningen 2/6 1992 udpegede (bemyndigede)  

 Indenrigsministeriet ved skrivelse af 27/3 1992 bl.a. 3 personer til at virke  

 som stemmemodtagere ved folketingsvalg, folkeafstemninger, kommunale valg  

 samt valg til Europa-Parlamentet i Danmark for forsvarets stemmeberettigede  

 personel udsendt til Kroatien/Jugoslavien:
 a. Ældste danske officer for det danske kontingent ved De Forenede  

 Nationers beskyttelsesstyrke i Kroatien/Jugoslavien (860 mand).
 b. Ældste danske officer for dansk personel ved De Forenede Nationers  

 beskyttelsesstyrkes hovedkvarter, Sektor Nords hovedkvarter,  

 observatørstyrken og militærpolitistyrken i Kroatien/Jugoslavien (20 mand).
 c. Ældste danske repræsentant ved EF-missionen i Jugoslavien (22 mand).
 Ad a.
 Forsvarsministeriet blev 3/6 1992 af Indenrigsministeriet orienteret om,  

 at pårørende til udsendt personel til Kroatien/Jugoslavien havde påpeget, at  

 der manglede brevstemmer fra dette personel.
 En hurtig undersøgelse afslørede, at et antal brevstemmer fra det udsendte  

 personel til Kroatien/Jugoslavien ikke var viderebefordret til respektive  

 kommunalbestyrelser i tide.
 Stemmemodtagerne i Kroatien/Jugoslavien er af FN-afdelingen i Danmark  

 blevet pålagt at sende afgivne brevstemmer i neutral kuvertering til  

 FN-afdelingen, der herefter foranstalter disse videresendt til respektive  

 kommunalbestyrelser.
 Transporten fra Kroatien/Jugoslavien blev foretaget ved kurer fra  

 ambassaden i Beograd. 26/5 1992 blev FN-afdelingen i Danmark orienteret om  

 dette af handelsråd Per Skovgaard Andersen, der ville fungere som kurer.  

 Brevstemmerne skulle afleveres i Udenrigsministeriets reception, hvor de  

 ville blive afhentet af FN-afdelingen senest fredag 29/5 1992.
 Foranlediget af Forsvarsministeriet ændredes ovennævnte aftale den 27/5  

 1992. Af tidsmæssige årsager fandtes det hensigtsmæssigt, at viderebefordring  

 af brevstemmerne skete ved Udenrigsministeriets foranstaltning frem for  

 FN-afdelingen.
 Forsvarsministeriet indhentede Udenrigsministeriets (postafsendelsens)  

 accept af dette og orienterede efterfølgende FN-afdelingen om ændringerne af  

 den oprindelige aftale.
 FN-afdelingen sikrede selv ved telefonisk henvendelse til  

 Udenrigsministeriets postafsendelse, at Udenrigsministeriet var indforstået  

 hermed.
 Herefter foretog Forsvarsministeriet/FN-afdelingen ikke videre i sagen.
 Ad b.
For så vidt angår personellet ved diverse hovedkvarterer m.m. (20 mand)  

 har stemmemodtageren den 4/6 1992 orienteret ministeriet om, at det  

 fremsendte stemmemateriale fra Danmark først er modtaget 3/6 1992. Han  

 oplyste endvidere, at et ukendt antal af de 20 personer, der er spredt over  

 en række geografiske lokaliteter i Kroatien/Jugoslavien, har afgivet  

 brevstemme på ambassaden i Beograd.
Hvor mange dette drejer sig om, er endnu  

 uklart.
 Forsvarsministeriet undersøger fortsat årsagen til den sene modtagelse af  

 stemmematerialet.
 Ad c.
 Der er ikke ved FN-afdelingen modtaget brevstemmer fra EF-missionen.  

 Dette spørgsmål undersøges ligeledes af Forsvarsministeriet.
Hidtidig praksis har ikke tidligere givet anledning til problemer af  

 nærværende karakter.
Forsvarsministeriet vil dog på given foranledning  

 revurdere procedurerne for fremsendelse af stemmemateriale og  

 viderebefordring af brevstemmer fra stemmemodtagerne m.v.
Bialg 3 Indenrigsministeriet Folketinget Christiansborg 1240 København K Den 15. juni 1992 J.nr. 1992/4075-7 Fra Københavns Magistrat har Indenrigsministeriet den 9. juni 1992  

 modtaget vedlagte brev af 2. juni 1992 fra Lis Larsen, Faksegade 5, 3. tv.,  

 2100 København Ø, hvori hun klager over kødannelse ved et af valgbordene på  

 afstemningsstedet på Langelinieskolen ved folkeafstemningen den 2. juni 1992.
 Københavns Magistrat har i fremsendelsesskrivelsen af 9. juni 1992, der  

 vedlægges, afgivet en udtalelse i anledning af klagen.
Med venlig hilsen Thor Pedersen / Anne Birte Pade Underbilag 3 A Lis Larsen Faksegade 5, 3. tv.
2100 København Ø Den 2. juni 1992 Københavns Kommune Valgtilsynet Rådhuset 1599 København V Sag: Stemmeafgivelse til valg om EF-unionen Undertegnede har d.d. været på Langelinieskolen for at afgive min stemme  

 vedrørende EF-unionen.
Der var på valgstedet 8 valgborde.
Ved eet og kun eet valgbord (nr. 2) var  

 der meget lang kø - det tog 35 min. at få udleveret stemmeseddel.
Det er naturligvis glædeligt, at mange har ønsket at stemme, men der var  

 almindelig utilfredshed blandt mange af de fremmødte, og flere valgte at rive  

 stemmekort i stykker og forlade valgstedet.
En tilsynsførende forklarede den  

 lange ventetid med, at flere manglede deres stemmekort, men det virker ikke  

 troværdigt, at manglende stemmekort kun skulle henvises til valgborg 2. (Jeg  

 så dog ingen manglende stemmekort blandt de ventende).
 Jeg mener helt klart, at valgbestyrelsen ikke har udvist den nødvendige  

 konduite i den aktuelle situation.
Ved efterfølgende henvendelse til valgsekretæren udviste denne meget stor  

 forundring over oplysningen om den lange ventetid og oplyste, at der var lige  

 mange vælgere til hvert valgbord, men at der var en del nye folk ved bordene.  

 Han ville dog se på problemet.
Klokken var da 18.35, og køen var ikke blevet  

 mindre, tværtimod.
Valgbestyrelsen må betragtes som absolut inkompetent, når det kl. 18.35  

 kan komme som en overraskelse, at der - efter det for mig oplyste - har været  

 kø hele dagen.
Jeg havde valgnr. 905.
 Jeg beder derfor om oplysning om, hvad årsagen til dette problem er, og om  

 man eventuelt vil ændre denne procedure ved fremtidige valg.
Med venlig hilsen Lis Larsen Underbilag 3 B Københavns Magistrat 1. afdeling Rådhuset 1599 København V København, den 9. juni 1992 J.nr. 6.04.1-92 Indenrigsministeriet Christiansborg Slotsplads 1 1218 København K Vedr. folkeafstemningen den 2. juni 1992 Hermed fremsendes klage af 2. juni 1992 fra Lis Larsen, Faksegade 5,  

 3.tv., 2100 København Ø, over afviklingen af afstemningen på Langelinieskolen  

 (Københavns 6. kreds Østbane).
 Magistraten skal i anledning af klagen og efter konsultation af  

 valgstyrelsens sekretær oplyse følgende:
Der opstod sidst på eftermiddagen kø ved bord 2. Der blev ikke konstateret  

 køproblemer ved de andre borde.
Den listefører, der fungerede ved bord 2 på  

 tidspunktet for køens opståen, var ny, mens medhjælperen var rutineret.
Det  

 kunne dog ikke konstateres, at der blev arbejdet langsomt ved bord 2 i  

 forhold til de øvrige borde, eller at særlig mange vælgere mødte uden  

 valgkort.
De få, der var, blev i øvrigt henvist til oplysningskontoret.
 Der var i alt optaget 10.690 vælgere på afstemningsstedets valgliste.  

 Vælgerne var fordelt på 8 borde med 1.337 henholdsvis 1.336 vælgere pr. bord.
Listeføreren blev afløst efter ca. en time.
Køen var afviklet i løbet af  

 et par timer.
 Det er ikke muligt at finde årsagen til de beskrevne problemer, som  

 formentlig beror på en tilfældighed.
 Magistraten er ikke bekendt med, at der har været tilsvarende køproblemer  

 på andre afstemningssteder.
 Lis Larsen er herfra orienteret om oversendelsen af klagen til  

 ministeriet.
Med venlig hilsen Thyge Trentemøller fuldmægtig Bilag 4 Indenrigsministeriet Den 18. juni 1992 J.nr. 1992/4075-1 Folketinget Christiansborg 1240 København K Fra Henrik Bladt, Kirkevænget 12, 7000 Fredericia, har  

 Indenrigsministeriet modtaget vedlagte skrivelse af 2. juni 1992, hvori der  

 klages over et indslag i TV-Avisen den 2. juni 1992 kl. 17.45 med optagelser  

 fra et valglokale.
Indenrigsministeriet har den 5. juni 1992 anmodet Danmarks Radio om en  

 udtalelse i anledning af klagen.
Så snart udtalelsen foreligger, vil den  

 blive oversendt til Folketinget.
 Klageren er herfra underrettet om, at klagen vil blive oversendt til  

 Folketinget.
Med venlig hilsen Thor Pedersen / Anne Birte Pade Underbilag 4 A Til indenrigsminister Thor Pedersen Fredericia, den 2. juni 1992 Ofte bliver det sagt og skrevet, at meningsmålinger og dermed  

 valgresultater bliver styret af medierne, men det er der ikke noget at gøre  

 ved.
Men hvis der, som ved folkeafstemningen om EF-traktaten den 2. juni 1992,  

 sker en klar overskridelse af valgloven, kan det få konsekvenser.
I DR's  

 TV-Avisen kl. 17.45 blev der vist direkte optagelse fra et valglokale.
Vi så  

 meget tydeligt, at en vælger lagde sin stemmeseddel i boksen, den var ikke  

 sammenfoldet, og vi så tydeligt og temmelig længe, at der var sat kryds ved  

 nej, med andre ord, man viste på skærmen, at der blev stemt nej fra det  

 valglokale, der blev optaget i TV.
Da dette sker, er der knap 50 pct. af  

 vælgerne, der endnu ikke har afgivet deres stemme.
Denne handling er en klar  

 overskridelse af valgloven, og nu foreligger valgresultatet med meget, meget  

 lille overvægt af nejstemmer.
Med så lille en margin kan den nævnte  

ulovlige handling have haft afgørende betydning.
 Jeg vil hermed anmode om, at min klage over valghandlingen den 2. juni  

 1992, som ovenfor fremført, bliver forelagt for Folketingets Udvalg til Valgs  

 Prøvelse.
Med venlig hilsen Henrik Bladt Kirkevænget 12 7000 Fredericia Bilag 5 Indenrigsministeriet Folketinget Christiansborg 1240 København K.
Den 18. juni 1992 J.nr. 1992/4075-2 Fra Byrial Jensen, Gudrunsvej 64, 5.th., 8220 Brabrand, har  

 Indenrigsministeriet modtaget vedlagte skrivelse af 3. juni 1992, hvori der  

 klages over uberettiget bortvisning fra et valglokale i Århus Kommune under  

 stemmeoptællingen umiddelbart efter afstemningens afslutning den 2. juni  

 1992.
 Fra Århus Byråd er indhentet vedlagte udtalelse af 12. juni 1992.
 Klageren er herfra underrettet om, at klagen vil blive oversendt til  

 Folketinget.
Med venlig hilsen Thor Pedersen / Anne Birte Pade Underbilag 5 A Til Folketinget Brabrand, den 3. juni 1992 Klage over folkeafstemningen om EF-unionen den 2. juni 1992 Hermed klager jeg over uberettiget bortvisning fra valglokalet  

 Nordgårdshallen ved Nordgårdsskolen i Århus Kommune under stemmeoptællingen  

 umiddelbart efter folkeafstemningen.
Jeg var mødt frem på nævnte afstemningssted umiddelbart før afstemningens  

 afslutning kl. 20.00 for at overvære stemmeoptællingen.
Tidligere på  

 valgdagen havde jeg i øvrigt afgivet min egen stemme sammesteds.
Da  

 afstemningen var afsluttet og stemmeoptællingen begyndte, var jeg, bortset  

 fra valgstyrere og tilforordnede vælgere, den eneste tilstedeværende i  

 lokalet.
Der var ingen bemærkninger hertil eller nogen form for instruktioner  

 til et evt. publikum i øvrigt.
Efter ca. tyve minutters forløb kom formanden for valgstyrerne hen til mig  

 og bad mig om at forlade valgstedet.
På min forespørgsel om grunden til hans  

 anmodning angav han blot at publikum ikke havde adgang til stedet, efter at  

 valghandlingen var afsluttet.
Jeg angav, at stemmeoptællingen skulle foregå  

 offentligt, men forlod herefter valglokalet under protest.
 Der er således ikke tale om, at man mente, at jeg ved min adfærd  

 forstyrrede optællingen, udgjorde en sikkerhedsmæssig risiko eller lignende.  

 Havde der været tale om noget sådant, havde jeg selvfølgelig straks  

 efterkommet enhver henstilling om at rette disse forhold, ligesom jeg også  

 efterkom påbudet om helt at fjerne mig fra stedet.
 Ifølge Folketingsvalgloven (lov nr. 271 af 13. maj 1987 med senere  

 ændringer) § 101, stk. 1, og § 68, 2. punktum, er stemmeoptællingen  

 offentlig, og min bortvisning fra stedet var følgelig uberettiget.
Jeg har ingen grund til at antage, at selve stemmeoptællingen er sket på  

 en forkert måde, eller at der på anden måde har været uregelmæssigheder på  

 det pågældende valgsted.
Men set fra et demokratisk synspunkt er det meget  

 betænkeligt, om ikke enhver vælger med lyst dertil ved selvsyn skulle kunne  

 konstatere, om optællingen sker på betryggende vis.
Derfor denne klage.
Med venlig hilsen Byrial Jensen Gudrunsvej 64, 5.th., 8220 Brabrand Underbilag 5 B Skatteforvaltningen i Århus Valgbestyrelsen J.nr.
B.9.6.5.2.06.32.
Indenrigsministeriet Christiansborg Slotsplads 1 1218 København K.
Att.: Anne Birte Pade Vedrørende klage over bortvisning fra stemmeoptællingen i  

 Nordgårdshallen ved Nordgårdsskolen, beliggende i Århus Amts 4.  

 opstillingskreds, Vestkredsen Valgbestyrelsen i Århus er først ved nærværende klage blevet bekendt med  

 den episode, som Byrial Jensen refererer i sin klage.
Valgbestyrelsen har  

 herefter undersøgt sagen via den valgtekniske leder på afstemningsstedet.
 Den valgtekniske leder kan bekræfte det skitserede handlingsforløb, som  

 han først blev bekendt med, efter at Byrial Jensen var blevet bortvist, og  

 han kunne derfor først på dette tidspunkt gøre valgstyrerformanden opmærksom  

 på, at enhver vælger har ret til at overvære stemmeoptællingen, placeret  

 efter nærmere anvisning fra valgstyrerformanden.
 Valgbestyrelsen skal meget beklage, at vælgeren er blevet bortvist og vil  

 tage skridt til ved kommende valg at forbedre orienteringen af valgstyrere og  

 tilforordnede om vælgernes ret til at overvære stemmeoptællingen.
Med venlig hilsen Thorkild Simonsen / Per C.
Byrialsen Bilag 6 Indenrigsministeriet Folketinget Christiansborg 1240 København K Den 18. juni 1992 J.nr. 1992/4075-3 Fra Pernille Anduin, Askøgade 12, 4.tv., 2100 København Ø., har  

 Indenrigsministeriet modtaget vedlagte skrivelse af 3. juni 1992, hvori der  

 på en nærmere angiven baggrund klages over afstemningen på Vognmandsmarkens  

 Skole i Københavns Kommune ved folkeafstemningen den 2. juni 1992.
Indenrigsministeriet har den 5. juni 1992 bedt Københavns Kommune om en  

 udtalelse i anledning af klagen.
Så snart udtalelsen foreligger, vil den  

 blive oversendt til Folketinget.
 Klageren er herfra underrettet om, at klagen vil blive oversendt til  

 Folketinget.
Med venlig hilsen Thor Pedersen / Anne Birte Pade Underbilag 6 A Pernille Anduin, Askøgade 12, 4.tv., 2100 København Ø.
Indenrigsministeren Indenrigsministeriet Christiansborg Slotsplads 1 1218 København K.
Vedr. valgproceduren ved gårsdagens EF-valg Jeg skal hermed gøre indsigelse overfor afstemningen på Vognmandsmarkens  

 Skole, valgbord 1, på følgende baggrund:
To synligt åndssvage personer ledsaget af en pædagog (der ikke selv skulle  

 afgive stemme), blev guided af samme pædagog til valgbordet, hvor de fik  

 taget valgkortet ud af hænderne af pædagogen, der afleverede dem til de  

 valgtilforordnede.
Da de 2 åndssvage (samtidigt) blev spurgt om deres  

 fødselsdag, var det pædagogen, der svarede - med besvær og ufuldstændigt,  

 hvorefter de to åndssvage fik trykket en valgseddel i hånden og af pædagogen  

 blev guidede til stemmeboksene.
 Jeg mener klart ovenstående er i modstrid med loven om Folketingsvalg (som  

 også folkeafstemninger hører under vedr. proceduren på valgstedet) § 47, hvor  

 ». . . vælgeren på forespørgsel skal. . .«, og der i  

 tvivlstilfælde skal gives dokumentation for identitet, hvilket i øvrigt  

 heller ikke blev gjort.
 Jeg må også stille mig i tvivl om, hvorvidt §§ 49, 50 og 51 er overholdt,  

 idet de to åndssvage ikke på noget tidspunkt selv tilkendegav et ønske om  

 hjælp og pædagogen ikke selv skulle stemme og dermed ikke havde noget at gøre  

 i valglokalet, ligesom det må være et spørgsmål, hvorvidt der er øvet  

 indflydelse på de afgivne stemmer umiddelbart i forbindelse med valget, da  

 der for mig ikke er nogen som helst tvivl om, at de to ikke er i stand til at  

 foretage et teoretisk valg på egen hånd (da de bl.a. ikke selv var i stand  

 til at finde ud af proceduren eller oplyse egen identitet uden i øvrigt at  

 have fysiske problemer med at tale eller gå). Desuden var det ikke de  

 valgtilforordnede, der hjalp til, men en absolut ikke uvildig person.
Jeg vil desuden gerne have oplyst, hvorledes man sikrer sig, at personalet  

 på institutioner for mentalt handicappede ikke udnytter situationen til via  

 de »indsatte« at afgive flere stemmer, hvilket for mig var tydeligt  

 at den »ledsagende« pædagog gjorde.
Det var meget tydeligt, at de  

 to åndssvage var blevet grundigt instrueret i, hvor på papiret krydset skulle  

 stå, uden i øvrigt at fatte noget af, hvad det hele gik ud på.
De to  

 åndssvage gav ikke indtryk af at foretage en selvstændig handling, til  

 hvilken de havde medbragt en pædagog til hjælp - derimod så det ud, som om en  

 pædagog havde medbragt to åndssvage, der var »dresseret« til  

 lejligheden.
Jeg vil gerne som borger i Danmark kunne være sikker på, at »een mand  

 een stemme« sikres i videst muligt omfang, og jeg har desværre g.d. set,  

 at dette, som jeg opfatter det, absolut ikke er tilfældet.
Alene at holde sig  

 til, hvorvidt en person er umyndiggjort, er ikke nok, idet mange på grund af  

 forholdene i det sociale system ikke lader deres senile/mentalt handicappede  

 osv. slægtninge erklære umyndige, selv om personen definitivt er ude af stand  

 til at træffe beslutninger om noget som helst på egen hånd, da dette skaber  

 temmelig mange problemer og besværligheder bl.a. af økonomisk art.
Venlig hilsen Pernille Anduin Bilag 7 Indenrigsministeriet Folketinget Christiansborg 1240 København K.
Den 18. juni 1992 J.nr. 1992/4075-3 I fortsættelse af skrivelse herfra af 18. juni 1992 vedrørende en klage  

 fra Pernille Anduin, København, over afstemningen på et afstemningssted i  

 Københavns Kommune den 2. juni 1992 fremsendes vedlagt Københavns Kommunes  

 udtalelse af 17. juni 1992 med bilag i anledning af klagen.
 Københavns Kommunes udtalelse, herunder redegørelsen fra formanden for  

 valgstyrelsen på Kildevældsskolen, giver ikke Indenrigsministeriet anledning  

 til bemærkninger.
Med venlig hilsen Thor Pedersen / Anne Birte Pade Underbilag 7 A Københavns Magistrat 1. afdeling Rådhuset 1599 København V.
København, den 17. juni 1992 J.nr. 6.04.1/92 Indenrigsministeriet Christiansborg Slotsplads 1 1218 København K.
Vedr. klage fra Pernille Anduin af 3. juni 1992 over afviklingen af  

 afstemningen den 2. juni 1992 på Kildevældsskolen (tidl.
Vognmandsmarkens  

 Skole) Indenrigsministeriet har pr. telefax fremsendt ovennævnte klage til  

 Københavns Kommune den 5. juni 1992. Da Rådhuset var lukket såvel  

 grundlovsdag som 2. pinsedag, kunne klagen først den 9. juni 1992  

 videresendes til formanden for valgstyrelsen.
Det har derfor først efter en  

 uge været muligt at foretage en undersøgelse af hændelsen.
 Valgstyrelsens formand Kim Maskell har i vedlagte redegørelse af 16. juni  

 1992 redegjort for forholdene på valgstedet.
 Valgsekretariatet kan henholde sig til redegørelsen.
Med venlig hilsen Thyge Trentemøller fuldmægtig Underbilag 7 B Magistratens 1. afdeling Rådhuset 1599 København V Den 16. juni 1992 j.nr. 6.04. 1/92 Magistraten har ved skrivelse af 9. juni 1992 fremsendt klage af 3. juni  

 1992 vedrørende afviklingen af folkeafstemningen den 2. juni 1992 på  

 Kildevældsskolen med anmodning om en udtalelse.
Det skal indledningsvis understreges, at det enkelte valgsted ikke tager  

 stilling til, som det anføres i klagen, den enkelte vælgers evne til at  

 træffe beslutninger på egen hånd.
Overlades vurderinger af denne art til  

 valgstederne, vil der kunne frygtes en stærk forskellighed og uacceptabel  

 subjektivitet i bedømmelsen.
Valgstedet vurderer således ikke den enkelte vælger, men skal alene sikre  

 sig, at den fremmødte vælger er optaget på valglisten.
Personer med dansk  

 indfødsret, der er fyldt 18 år og har fast bopæl i landet, er optaget på  

 valglisten medmindre personen er umyndiggjort, jf. valglovens § 1.
Det er i klagen anført, at de omtalte vælgere var fremmødt med valgkort.
I  

 denne situation er yderligere skridt til at fastslå vælgerens identitet ikke  

 påkrævet medmindre der er tvivl herom, f.eks. uoverensstemmelse vedrørende  

 køn eller alder mellem valglisten og den fremmødte vælger.
Valglisteførerens  

 forespørgsel om de i klagen omtalte vælgeres fødselsdato kan således ikke  

 været påkrævet, jf. valglovens § 47. De to vælgeres evne til at besvare  

 spørgsmålet om deres fødselsdato er heller ikke afgørende, da der ikke har  

 foreligget tvivl om vælgernes identitet.
 Valgstedet har ikke kendskab til, at der er sket stemmeafgivning, hvor  

 andre end vælgeren har været til stede, og hvor dette ikke er sket efter  

 valglovens § 49. Var dette sket, havde der i givet fald været tale om en  

 overtrædelse af valglovens § 48. Det ses ikke, at klagen omfatter dette  

 forhold.
Valglovens § 50 giver valgstyrelsen mulighed for at bestemme, at der i  

 stemmelokalet kun må opholde sig personer, der skal afgive stemme.
Der  

 foreligger således ikke nogen pligt for valgstyrelsen til at sikre dette.
Det  

 kan oplyses, at valgstyrelsen på Kildevældsskolen ikke har valgt at gøre brug  

 af den i § 50 anførte mulighed.
Ledsageren til de i klagen angivne vælgere  

 har således ikke overtrådt denne bestemmelse.
 Endelig kan det oplyses, at valgstedet ikke har kendskab til, at der, som  

 anført i klagen, er »øvet indflydelse på de afgivne stemmer umiddelbart  

 i forbindelse med valget«.
Med venlig hilsen Kim Maskell Valgstyreformand Kildevældsskolen Bilag 8 Indenrigsministeriet Folketinget Christiansborg 1240 København K Den 18. juni 1992 J.nr. 1992/4075-2 Fra Mogens Engsig-Karup, Erantisvænget 31, 8362 Hørning, har  

 Indenrigsministeriet modtaget vedlagte skrivelse af 7. juni 1992, hvori der  

 klages over, at der på afstemningsdagen den 2. juni ved afstemningsstedet i  

 Hørning-Hallen, Hørning by, ud over Dannebrog var hejst det blå EF-flag.
Indenrigsministeriet har den 10. juni 1992 bedt Hørning Byråd om en  

 udtalelse i anledning af klagen.
Så snart udtalelsen foreligger, vil denne  

 blive oversendt til Folketinget.
 Klageren er herfra underrettet om, at klagen vil blive oversendt til  

 Folketinget.
Med venlig hilsen Thor Pedersen / Anne Birte Pade Underbilag 8 A Mogens Engsig-Karup Erantisvænget 31 8362 Hørning Hørning, den 7. juni 1992 Indenrigsministeriet Christiansborg Slotsplads 1 1218 København K.
Klage over valghandlingen i Hørning den 2. juni 1992 Undertegnede skal hermed tillade sig at klage over den måde, hvorpå  

 Hørning Kommune arrangerede afstemningen om EF-unionen den 2. juni 1992 i  

 Hørning by.
Afstemningen foregik i Hørning-Hallen.
Uden for havde man hejst Dannebrog  

 - hvilket der ikke er noget forkert i - og det blå EF-flag.
 Jeg mener, at det blå EF-flag på det pågældende sted og tidspunkt er klart  

 i strid med de regler, der handler om, at man ikke må agitere på eller ved et  

 afstemningssted.
Det blå EF-flag var en klar markering af et ja-standpunkt.
Det virkede  

 provokerende på dem, der havde tænkt sig at stemme nej - og jeg fik da også  

 indtryk af, at provokationen var tilsigtet, da jeg talte med een af de  

 tilforordnede.
 Hvis der var vælgere, som var i tvivl, da de kom til afstemningsstedet,  

 blev de udsat for en form for valgtryk ved, at Dannebrog vejede side om side  

 med EF-flaget.
Jeg skal for god ordens skyld understrege, at jeg ikke har noget imod, at  

 man bruger EF-flaget i almindelighed.
Det ville formentlig også være i orden  

 at bruge det, f.eks. i forbindelse med et valg til EF-parlamentet, men det  

 var oplagt misbrug at bruge det den 2. juni på et afstemningssted.
Med venlig hilsen Mogens E.
Karup Bilag 9 Palle Wiingaard Amtslæge, dr.med.
 Mølleåparken 17, 4.tv.
Brede/2800 Lyngby Til Folketingets formand Den 4. juni 1992 Åbent brev Efter at have erfaret, at flere borgere i dette land ved folkeafstemningen  

 den 2.6.92 ikke - som forudsat - ved deres stemmeafgivning har tilkendegivet  

 deres holdning til Maastricht - forslagene, men derimod ved deres kryds på  

 stemmesedlen har ytret sig om forskellige forhold, der klart angår  

 Rom-traktaten (f.eks. m.h.t. fiskekvoter, marginalisering af landbrugsjord  

 m.v.), er jeg og formentlig mange andre med mig kommet i tvivl om den  

 anvendte stemmeseddels brugbarhed i den givne sammenhæng.
 Derfor tillader jeg mig ved nærværende at anmode Folketingets høje formand  

 om at foranledige gennemført en nærmere bedømmelse af folkeafstemningens  

 relevans med udgangspunkt i spørgsmålet om den anvendte stemmeseddels  

 udformning og dermed: Dens retlige brugbarhed som et gyldigt udtryk for  

 befolkningens opfattelse af afstemningsemnet.
Nærværende må opfattes som en klage over folkeafstemningens formelle  

 foretagelse.
Jeg henstiller, at klagen gennemføres ved forelæggelse for rette  

 vedkommende til prøvelse og sikring af afstemningens gyldighed.
 Jeg vil være interesseret i at erfare, hvad der videre måtte passere i  

 sagens anledning.
