Bekendtgørelse om erhvervsuddannelsen til støberitekniker I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra Metalindustriens Uddannelsesudvalg, fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til støberitekniker har som overordnet formål, at elever og lærlinge gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Manuel og maskinel fremstilling af støbte produkter.
 2) Planlægning og kvalitetssikring af støberiprocesser under overholdelse af gældende miljøregler.
 3) Efterbehandling af støbte produkter.
 4) Konstruktion og design af støbte produkter herunder udarbejdelse af arbejdstegninger og anden dokumentation.
 Stk. 2. Lærlingen skal nå de uddannelsesmål, som er fastsat for det trin eller speciale, jf. stk. 3 og 4, som  lærlingen har valgt.
 Stk. 3. Uddannelsen indeholder trin 1, støberiassistent, niveau 3 i den danske kvalifikationsramme for livslang læring.
 Stk. 4. Uddannelsen afsluttes med trin 1, jf. stk. 3, eller med specialet støberitekniker (trin 2), niveau 4 i den danske kvalifikationsramme for livslang læring.
Varighed § 2. Uddannelsen varer fra 2 år og 6 måneder til 4 år, jf. dog stk. 3. Uddannelsens varighed består af grundforløbets 1. og 2. del, der hver er på 20 uger, og hovedforløbet.
Stk. 2. For lærlinge, der skal gennemføre uddannelsen som erhvervsuddannelse for unge, varer hovedforløbet på uddannelsens trin 1, støberiassistent, 1 år og 6 måneder, hvoraf skoleundervisningen udgør 12 uger fordelt på mindste tre skoleperioder.
Hovedforløbet på uddannelsens speciale varer yderligere 1 år og 6 måneder, hvoraf skoleundervisningen udgør 10 uger.
Stk. 3. For lærlinge, der skal gennemføre uddannelsen som erhvervsuddannelse for voksne (euv-forløb), varer hovedforløbet på uddannelsens trin 1, støberiassistent, 1 år og 5 måneder, hvoraf skoleundervisningen udgør 10              uger.
Hovedforløbet på uddannelsens speciale varer yderligere 1 år og 6 måneder, hvoraf skoleundervisningen udgør 9  uger.
 Stk. 4. Den i stk. 3 nævnte skoleundervisning opdeles i mindst to skoleperioder for euv-forløb efter § 66 y, stk. 1, nr. 2, (euv2) i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen opfylde betingelserne i stk. 2-5.
 Stk. 2. Eleven eller lærlingen skal have følgende kompetencer med præstationsstandarden begynder niveau:
 1) Eleven eller lærlingen kan anvende de gældende sikkerhedsmæssige regler i forhold til egen og andres sikkerhed ved udførelse af arbejdet, og udføre arbejdsopgaver ergonomisk korrekt.
 2) Eleven eller lærlingen kan udføre rengørings-, smørings- og vedligeholdelsesopgaver på maskiner, efter gældende regler.
 3) Eleven eller lærlingen kan kontrollere måleværktøjer, kvalitetsvurdere fremstillingsopgaver ved anvendelse af skydelære og mikrometermåleværktøj, samt udføre justering og vedligeholdelse af måleværktøjer.
 4) Eleven eller lærlingen kan udføre beregning af geometrikoordinater og skæringspunkter til arbejde med ISO-programmering af CNC-styrede maskiner, der minimum afprøves ved simulering.
 5) Eleven eller lærlingen kan udføre en omkostningsmæssig for- og efterkalkulation for de fremstillede maskin- og værktøjsdele.
 Stk. 3. Eleven eller lærlingen skal have følgende kompetencer med præstationsstandarden rutineret niveau:
 1) Eleven eller lærlingen kan fremstille arbejdstegninger, materialelister og emnetegninger, udarbejdet i 2D, 3D og isometriske, ved hjælp af CAD-anlæg i overensstemmelse med gældende normer og standarder for afbildning, tolerancer, målsætning og isometrisk tegning, samt forklare geometriske karakteristika udført på 2D arbejdstegninger.
2) Eleven eller lærlingen kan, i samarbejde med andre, på internettet opsøge bearbejdningsteknisk faglitteratur, publikationer med henblik på fastlæggelse af skæredata og overfladebeskaffenhed.
Derudover, henter viden om sprøjtestøbe- og stanseværktøjers funktion og opbygning og metoder til produktionsplanlægning og fremstilling af maskin- og værktøjsdele.
 3) Eleven eller lærlingen kan ved hjælp af korrekt valgt data for spåntagende bearbejdning, planlægge, fremstille, optimere og udføre produktion af enkle maskin- og værktøjsdele ved hjælp af dreje-, fræse-, slibe- og boreoperationer på konventionelle maskiner.
 4) Eleven eller lærlingen kan i overensstemmelse med produktionsgrundlaget ved målsætning, tolerancer og overfladebeskaffenhed ved spåntagende bearbejdning samt fremstilling af enkle maskin- og værktøjsdele, udarbejde en operationsbeskrivelse, produktionsplanlægning, materialeliste eller anden dokumentation for de fremstillede maskin- og værktøjsdele ved hjælp af IT.
 Stk. 4. Eleven eller lærlingen skal have gennemført følgende grundfag på følgende niveau og med følgende karakter:
 1) Fysik på F-niveau, bestået.
 2) Dansk på E-niveau, bestået.
 3) Engelsk på E-niveau, bestået.
 4) Matematik på D-niveau, bestået.
 Stk. 5. Eleven eller lærlingen skal have opnået følgende certifikater eller lignende:
 1) Kompetencer svarende til Førstehjælp på erhvervsuddannelserne efter Dansk Førstehjælpsråds uddannelsesplaner pr. oktober 2020.
 2) Kompetencer svarende til elementær brandbekæmpelse efter Dansk Brand- og Sikringsteknisk Instituts retningslinjer pr. 1. september 2014.
3) Arbejdsmiljø og sikkerhed, svejsning og termisk skæring, jf.
Arbejdstilsynets regler.
Kompetencer i hovedforløbet § 4. Hovedforløbet har følgende kompetencemål:
 1) Lærlingen kan fremstille og aflæse enkle arbejdstegninger samt udføre beregninger, materialelister og anden dokumentation i overensstemmelse med gældende normer og standarder.
 2) Lærlingen kan udvælge egnet materiale og fremstille enkelte emner under hensynstagen til gældende normer, standarder og sikkerhedsbestemmelser.
 3) Lærlingen kan planlægge og udføre enkle fremstillingsopgaver ved hjælp af manuelle og maskinelle bearbejdningsmetoder, herunder spåntagen- og spånløsbearbejdning af stålmaterialer og metaller.
 4) Lærlingen kan afskære, rense og efterbehandle enkelte emner under hensynstagen til gældende normer, standarder og tolerancekrav.
 5) Lærlingen kan udføre forskellige svejsemetoder i et fremstillingsforløb under hensyntagen til gældende sikkerheds- og kvalitetskrav.
 6) Lærlingen kan anvende måleværktøjer, foretage mål og anden kvalitetskontrol af modeller og færdige emner i forhold til givne standarder og toleranceangivelser.
 7) Lærlingen kan udvise forståelse for sammenhængen mellem produktion, økonomi, tid og kvalitet i virksomheden og kan koble relevant teori til tilrettelæggelse, udførelse og evaluering af konkrete arbejdsopgaver fra oplæringen.
 8) Lærlingen kan vurdere forskellige fejltyper og årsager i et fremstillingsforløb i forhold til gældende kvalitetskrav.
 9) Lærlingen kan vedligeholde det mest gængse håndværktøj og måleværktøj, der anvendes inden for faget.
 Stk. 2. Kompetencemålene nr. 1-3, jf. stk. 1, gælder for alle lærlinge i hovedforløbet.
 Stk. 3. Kompetencemålene nr. 4-9, jf. stk. 1, gælder for uddannelsens speciale.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Som del af den sidste skoleperiode i uddannelsens trin 1 afholder skolen en afsluttende prøve, som består af en praktisk orienteret opgave.
Prøven skal kun aflægges af lærlinge, som afslutter uddannelsen med trin 1. Ved bedømmelsen finder 7-trinsskalaen anvendelse.
Stk. 2. Opgaveoplæg til den praktisk orienterede opgave stilles af skolen.
Prøven har en varighed på 7 timer.
 Stk. 3. Prøvens grundelementer er følgende:
 1) Mål og krav til prøven er, at lærlingens opnåede kompetencer inden for uddannelsens trin 1 skal afdækkes.
 2) Eksaminationsgrundlaget er det produkt, som lærlingen fremstiller.
 3) Bedømmelsesgrundlaget er lærlingens individuelle og samlede præstation i forhold til fremstilling af produktet.
4) Bedømmelseskriterierne for prøven tager udgangspunkt i en helhedsvurdering af målopfyldelsen.
Ved bedømmelsen lægges der vægt på lærlingens evne til at foretage valg af materialer og arbejdsmetode ved fremstilling af produktet samt lærlingens evne til at redegøre for metoder til kvalitetskontrol.
Stk. 4. For at der kan udstedes skolebevis, skal lærlingen have opnået et gennemsnit på mindst 2,0 af alle fag på hovedforløbet.
Lærlingen skal tillige have opnået karakteren 02 i hvert enkelt af de uddannelsesspecifikke fag.  For lærlinge, der afslutter uddannelsen efter trin 1, skal prøven være bestået.
 Stk. 5. Ved uddannelsens afslutning med trin 1, støberiassistent, udsteder det faglige udvalg et uddannelsesbevis til lærlingen som dokumentation for, at lærlingen har opnået kompetence inden for uddannelsens trin 1. På uddannelsesbeviset anføres karakteren for den afsluttende prøve.
§ 7. Som del af den sidste skoleperiode i uddannelsens speciale afholder skolen en afsluttende prøve.
Prøven afholdes af skolen på lærestedet.
Prøven udgør en svendeprøve Prøven er en praktisk prøve med mundtlige elementer og består af en praktisk opgave med udgangspunkt i lærestedets produktion.
Stk. 2. Prøven består af en støbeteknisk fremstillingsopgave, der beskrives af skolen og lærestedet.
Svendeprøven stilles af skolen efter samråd med det faglige udvalg.
Prøven har en varighed på 24 timer.
Ved selve eksaminationen indgår lærlingen i dialog med eksaminator og skuemestre om det faglige indhold i produktet.
Eksaminationen har en varighed på 30 minutter inklusiv votering.
Stk. 3. Lærlingens løsning af opgaven bedømmes af en eksaminator og to skuemestre (censorer). De to skuemestre deltager kun i bedømmelsen af prøven.
Eksaminator og de to skuemestre bedømmer det produkt og den rapport lærlingen har fremstillet, samt afprøver lærlingens faglige viden gennem dialog.
 Stk. 4. Prøvens grundelementer er:
 1) Mål og krav til prøven er, at lærlingen skal vise, at de kompetencemål, der gælder for specialet støberitekniker, er nået.
 2) Eksaminationsgrundlaget består af den rapport, lærlingen har udarbejdet og det produkt, lærlingen har fremstillet.
 3) Bedømmelsesgrundlaget er lærlingens individuelle og samlede præstation i forhold til fremstilling af produktet, og lærlingens evne til at vælge og redegøre for materialevalg og arbejdsmetode ved fremstilling af produktet, samt redegøre for metoder til kvalitetskontrol.
 4) Bedømmelseskriterierne for prøven tager udgangspunkt i en helhedsvurdering af målopfyldelsen for uddannelsen med vægt på lærlingens evne til at kunne:
 a) Fremstille et produkt efter tegning og dokumentation.
 b) Foretage et passende materialevalg.
 c) Fremstille eventuelle supplerende tegninger.
 d) Foretage kvalitetskontrol.
 e) Forholde sig til projektets faglige og tekniske kompleksitet.
 f) Kommunikere i faglige termer.
Stk. 5. For at der kan udstedes skolebevis, skal lærlingen have opnået et gennemsnit på mindst 2,0 af alle fag på hovedforløbet.
Lærlingen skal tillige have opnået karakteren 02 i hvert enkelt af de uddannelsesspecifikke fag.  For lærlinge, der afslutter uddannelsen med specialet, skal svendeprøven være bestået.
Stk. 6. Ved uddannelsens afslutning med specialet (trin 2), støberitekniker, udsteder det faglige udvalg et svendebrev til lærlingen som dokumentation for, at lærlingen har opnået kompetence inden for uddannelsen.
På svendebrevet anføres karakteren for den afsluttende prøve.
 Stk. 7. For AMU-uddannelser, der gennemføres som valgfri specialefag eller erhvervsrettet påbygning, anvendes bedømmelsen Bestået/Ikke bestået.
Ikrafttrædelse og overgangsbestemmelser § 8. Bekendtgørelsen træder i kraft den 1. august 2022.
 Stk. 2. Bekendtgørelse nr. 463 af 15. april 2020 om erhvervsuddannelsen til støberitekniker ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 463 af 15. april 2020 om erhvervsuddannelsen til støberitekniker anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
