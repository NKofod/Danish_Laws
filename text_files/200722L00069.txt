Fremsat den 12. marts 2008 af ministeren for sundhed og forebyggelse (Jakob Axel Nielsen) Forslag til lov om sikring af visse biologiske stoffer, fremføringsmidler og relateret materiale § 1. Ministeren for sundhed og forebyggelse kan fastsætte regler om besiddelse, fremstilling, anvendelse, opbevaring, køb, salg og anden form for overdragelse, distribution, transport og bortskaffelse af biologiske stoffer, fremføringsmidler og relateret materiale, der er omfattet af eksportkontrol efter forordning om fællesskabsordning for kontrol med udførslen af produkter og teknologi med dobbelt anvendelse, og som kan anvendes ved biologiske anslag rettet mod mennesker.
 Stk. 2. Ministeren for sundhed og forebyggelse kan fastsætte regler om, at reglerne i denne lov og regler fastsat i medfør af denne lov også gælder for andre biologiske stoffer, fremføringsmidler og relaterede materialer, der ikke er omfattet af stk. 1, hvis de biologiske stoffer m.v. vurderes at kunne anvendes ved biologiske anslag rettet mod mennesker.
 § 2. Ministeren for sundhed og forebyggelse kan meddele de forbud og påbud, der er nødvendige for overholdelse af § 5, stk. 4.
 Stk. 2. Ministeren for sundhed og forebyggelse kan i regler fastsat i medfør af loven fastsætte regler om meddelelse af forbud og påbud.
§ 3. Ministeren for sundhed og forebyggelse eller den, ministeren bemyndiger hertil, kan hos andre offentlige myndigheder indhente de oplysninger, der er nødvendige for at kontrollere overholdelsen af denne lov og de regler, som er fastsat i medfør heraf.
Ministeren eller den, ministeren bemyndiger hertil, kan i forbindelse hermed foretage sammenstilling og samkøring af oplysninger, herunder personoplysninger, i kontroløjemed.
 § 4. Henlægger ministeren for sundhed og forebyggelse sine beføjelser efter loven til en myndighed under ministeriet, kan ministeren fastsætte regler om adgang til at klage over myndighedens afgørelser, herunder om at en klage ikke kan indbringes for en anden administrativ myndighed.
Stk. 2. Ministeren for sundhed og forebyggelse kan efter forhandling med vedkommende minister henlægge sine beføjelser efter denne lov til en anden statslig myndighed eller institution.
Ministeren kan i forbindelse hermed fastsætte regler om adgangen til at klage over disse myndigheders eller institutioners afgørelser, herunder om at en klage ikke kan indbringes for en anden administrativ myndighed, og om myndighedens eller institutionens adgang til at genoptage en sag, efter at der er indgivet klage.
 § 5. Ministeren for sundhed og forebyggelse eller den, ministeren bemyndiger hertil, har til enhver tid mod behørig legitimation uden retskendelse adgang til offentlig og privat ejendom, lokaliteter, fortegnelser, papirer m.v., herunder også materiale, der opbevares i elektronisk form, for at tilvejebringe oplysninger, der er nødvendige til brug for løsningen af opgaver i henhold til denne lov og regler fastsat i medfør af loven.
 Stk. 2. Stk. 1 finder ikke anvendelse på bygninger eller dele af bygninger, der udelukkende anvendes til privat beboelse.
 Stk. 3. Politiet yder om nødvendigt bistand til gennemførelse af kontrol efter stk. 1. Ministeren for sundhed og forebyggelse kan efter forhandling med justitsministeren fastsætte nærmere regler herom.
 Stk. 4. Den, der er omfattet af reglerne i denne lov eller af regler fastsat i medfør af denne lov, skal efter anmodning fra ministeren for sundhed og forebyggelse eller den, ministeren bemyndiger hertil, give alle oplysninger, herunder om økonomiske og regnskabsmæssige forhold, som er påkrævet af hensyn til kontrollens gennemførelse, samt vederlagsfrit yde ministeren eller den, ministeren bemyndiger hertil, den fornødne bistand ved kontrol, prøvetagning, kopiering og udlevering af skriftligt materiale og udskrifter af oplysninger, som opbevares i elektronisk form.
 Stk. 5. Ministeren for sundhed og forebyggelse eller den, ministeren bemyndiger hertil, kan udtage prøver til undersøgelser uden at skulle erlægge betaling herfor.
 § 6. Medmindre højere straf er forskyldt efter anden lovgivning, straffes den, der overtræder forbud eller undlader at efterkomme påbud meddelt efter § 2, med bøde eller under skærpende omstændigheder fængsel indtil 2 år.
 Stk. 2. I regler, der udstedes i medfør af denne lov, kan der fastsættes straf af bøde eller under skærpende omstændigheder fængsel indtil 2 år for overtrædelse af bestemmelser i reglerne.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 7. Loven træder i kraft den 1. juli 2008.
 § 8. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning En række biologiske stoffer, visse typer af fremføringsmidler og visse typer af relateret materiale kan ud over deres legitime formål anvendes til terrorformål mod mennesker og dermed udgøre en fare for den offentlige sikkerhed.
 Lovforslaget skal medvirke til at bringe besiddelse, fremstilling, anvendelse m.v. af biologiske materialer, der kan skade mennesker, visse typer af fremføringsmateriale og visse typer af relateret materiale under offentlig kontrol.
2. Baggrunden for lovforslaget Lovforslaget er en del af udmøntningen af rege­ring­ens handlingsplan for terrorbekæmpelse fra november 2005. Lovforslagets formål er at sikre, at bio­logis­ke materialer, der kan skade mennesker, fremføringsmateriale og relateret materiale, der er anskaffet eller produceret til fredelige formål, ikke anvendes til bio­lo­gis­ke anslag, f.eks. i forbindelse med terror.
 Det indgik derfor i regeringens terrorhandlingsplan, at det overvejes, om der er behov for at skærpe kontrollen med salg og opbevaring af stoffer, der kan anvendes til terrorformål, eller på anden måde begrænse tilgængeligheden til disse stoffer.
 Ministeriet for Sundhed og Forebyggelse har deltaget i to arbejdsgrupper under formandskab af henholdsvis Justitsministeriet og Miljøstyrelsen, som bl.a. har haft til opgave at se på den aktuelle lovgivning vedrørende sikring af biologiske stoffer og vurdere, hvorvidt denne sikring kan forbedres.
Det konkluderes i arbejdsgruppernes rapporter, at der i medfør af epidemiloven er mulighed for at fastsætte bestemmelser vedrørende de smitsomme eller overførbare sygdomme, som er omfattet af denne lov.
Der vil imidlertid være behov for at omfatte andre biologiske stoffer end de, der er omfattet af epidemiloven, ligesom der vil være behov for at fastsætte regler vedrørende fremføringsmateriale og relateret materiale.
 Ministeriet for Sundhed og Forebyggelse har derfor besluttet at tilvejebringe lovhjemmel med henblik på at bringe besiddelse, fremstilling, anvendelse m.v. af biologiske materialer, som kan anvendes ved bio­logis­ke anslag mod mennesker, f.eks. i terrorsammenhæng, visse typer af fremføringsmidler og visse typer af relateret materiale under offentlig kontrol.
Formålet med lovforslaget er at opfylde terrorhandlingsplanens anbefalinger om at sikre visse biologiske stoffer og at medvirke til at sikre, at Danmark lever op til relevante internationale forpligtelser i forhold til at modvirke spredning af biologiske våben.
De internationale forpligtelser omfatter FNs sikkerhedsrådsresolution 1540 om ikke-spredning af masseødelæggelsesvåben og konventionen om forbud mod udvikling, fremstilling og oplagring af bakteriologiske (bio­logis­ke) og toksinvåben samt om disse våbens tilintetgørelse (BTWC).
 Lovforslaget supplerer de eksisterende regler for arbejdsmiljøsikkerhed ved at imødegå bevidste forsøg på erhvervelse af farlige biologiske stoffer uden for en legitim og professionel sammenhæng ved at regulere deres tilgængelighed.
 Forslaget søger at sikre alle komponenter, der indgår i biologiske våben, dvs. såvel stoffer som fremføringsmidler og relateret materiale, herunder komponenter der kan have dobbelt anvendelse.
Lovforslaget tager primært sigte på de biologiske stoffer, fremføringsmidler og relateret materiale, der allerede er underlagt EUs eksportkontrol baseret på internationalt samarbejde.
Lovforslaget supplerer således den eksisterende regulering vedrørende eksport af produkter med dobbelt anvendelse, herunder særligt forordning nr. 1334/2000 af 22. juni 2000 om fællesskabsordning for kontrol med udførslen af produkter og teknologi med dobbelt anvendelse med senere ændringer, der indebærer krav om tilladelse til eksport af en lang række af produkter, som kan anvendes til såvel civile som militære formål.
Forslaget supplerer ligeledes Justitsministeriets eksisterende regulering i våbenloven vedrørende biologiske kampstoffer, udformet eller modificeret specielt til anvendelse som våben.
3. Gældende ret Efter epidemilovens § 23 kan der fastsættes regler om indførsel, forhandling, udlevering, bearbejdning, opbevaring og udførsel af smitstof, der stammer fra en smitsom eller anden overførbar sygdom, som er omfattet af denne lov, jf. lovbekendtgørelse nr. 640 af 14. juni 2007 om foranstaltninger mod smitsomme og andre overførbare sygdomme.
4. Hovedpunkterne i lovforslaget De gældende regler i epidemiloven, jf. pkt. 3, er utilstrækkelige i forhold til at begrænse tilgængeligheden til biologiske stoffer, som kan anvendes i bio­logis­ke anslag mod mennesker.
Der vil være behov for at omfatte andre biologiske stoffer end de, der omfattes af epidemiloven.
Der vil ligeledes være behov for at fastsætte regler vedrørende fremføringsmateriale og relateret materiale med henblik på at opfylde internationale forpligtelser på området.
Lovforslaget er udformet som en rammelov, der giver ministeren for sundhed og forebyggelse bemyndigelse til at fastsætte detaljerede bestemmelser i bekendtgørelsesform.
Det skyldes, at der vil være behov for løbende at ajourføre reguleringen i takt med den tekniske og videnskabelige udvikling.
Formålet med lovforslaget er at sikre, at visse biologiske stoffer, fremføringsmidler og relateret materiale anskaffet eller produceret til fredelige formål ikke anvendes i anslag rettet mod mennesker, f.eks. i form af terror.
Hensigten med lovforslaget er således dels at opfylde regeringens terrorhandlingsplans anbefa­ling­er vedrørende biologiske stoffer, som kan skade mennesker, dels at medvirke til at sikre, at Danmark lever op til relevante internationale forpligtelser i forhold til at modvirke spredning af biologiske våben.
 Med forslaget bliver det muligt at fastsætte regler om besiddelse, fremstilling, anvendelse, opbevaring, køb, salg og anden form for overdragelse, distribution, transport og bortskaffelse af biologiske stoffer, fremføringsmidler og relateret materiale, der er omfattet af eksportkontrol, og som kan anvendes ved biologiske anslag rettet mod mennesker og dermed udgøre en risiko for den offentlige sikkerhed.
Det bliver derfor muligt i medfør af lovforslagets § 1 at fastsætte bestemmelser, så kredsen af personer, virksomheder m.v., som besidder et bestemt biologisk materiale, en bestemt type fremføringsmiddel eller en bestemt type relateret materiale, som kan frembyde en risiko for mennesker, begrænses til personer, virksomheder m.v., som har en legitim begrundelse for at besidde et sådant.
Der vil således blive fastlagt regler om en procedure, hvor den enkelte virksomhed, det enkelte laboratorium m.v. skal indhente en tilladelse til besiddelse, fremstilling, anvendelse, opbevaring, køb, salg, eller anden form for overdragelse, distribution, transport og bortskaffelse af biologiske stoffer, fremføringsmidler og relateret materiale.
 De biologiske stoffer, som lovforslaget tager sigte på, vil f.eks. være såkaldte humane patogener, zoonoser og toksiner i form af virus, rickettsier, bakterier, toksiner eller underenheder af toksiner, visse svampe samt visse genetiske elementer og genetisk modificerede organismer.
 De fremføringsmidler, som lovforslaget tager sigte på, vil f.eks. være sprayanordninger, missiler og andre ubemandede systemer, der er i stand til at fremføre biologiske stoffer.
 Det relaterede materiale, som lovforslaget tager sigte på, vil f.eks. være materiale, udstyr og teknologi, som er dækket af relevante multilaterale traktater og aftaler eller nationale kontrollister, og som kan anvendes til design, udvikling, produktion eller brug af biologiske våben.
 Der vil løbende nationalt og internationalt foregå en afvejning af, hvilke biologiske stoffer, fremføringsmidler og relateret materiale der udgør en sikkerhedsmæssig trussel, og som derfor bør være omfattet af administrative regler fastsat i medfør af loven.
 Ministeren for sundhed og forebyggelses fastsættelse af regler ud fra hensynet til den offentlige sikkerhed vil bl.a. bero på de sikkerhedsmæssige vurderinger m.v., som ligger til grund for EU-regler om eksportkontrol og på oplysninger og rådgivning fra Center for Biologisk Beredskab.
 Lovforslaget gør det muligt at fastsætte bestemmelser om tilvejebringelse og iagttagelse af nødvendige sikkerhedsforanstaltninger til sikring af disse bio­logis­ke materialer, visse typer af fremføringsmidler og visse typer af relateret materiale, herunder om tilsyn med virksomheder m.v., som er i besiddelse heraf.
 Med forslaget bliver det muligt at meddele de forbud og påbud, der er nødvendige for overholdelse af loven eller regler udstedt i medfør heraf.
 Det er ikke muligt udtømmende at beskrive, hvori disse forbud eller påbud vil bestå, men der kunne eksempelvis være tale om påbud om at destruere et bestemt biologisk materiale, fordi opbevaringsforholdene ikke er tilstrækkeligt sikret mod tyveri, og materialet derfor ved tyveri kunne komme til at udgøre en fare for menneskers sikkerhed.
Der er med henblik på at muliggøre kontrol med overholdelse af loven og de bestemmelser, der er fastsat i medfør heraf, foreslået fastsat en række bestemmelser af administrativ karakter.
Der foreslås fastsat bestemmelser om adgang til at indhente oplysninger hos andre offentlige myndigheder.
Det kan f.eks. være hos Erhvervs- og Byggestyrelsen, som administrerer eksportkontrollen.
Der fastsættes bestemmelse om adgang til offentlig eller privat ejendom, lokaliteter, optegnelser m.v., der er nødvendige for løsningen af opgaverne i medfør af denne lov.
Adgangen gælder ikke for bygninger eller dele af bygninger, som udelukkende anvendes til privat beboelse.
Der fastsættes ligeledes bestemmelse om forpligtelsen til at afgive de oplysninger, der er nødvendige for kontrollens gennemførelse.
 Lovforslaget indeholder en bemyndigelse til at fastsætte bestemmelser vedrørende klageadgang, hvis ministeren for sundhed og forebyggelse henlægger sine beføjelser efter loven til anden myndighed under ministeriet.
 Lovforslaget giver desuden mulighed for, at ministeren for sundhed og forebyggelse kan delegere sine beføjelser efter loven til en anden statslig myndighed eller institution uden for ministerområdet, således at administrationen kan tilrettelægges hensigtsmæssigt uanset ministertilhørsforhold.
5. De økonomiske og administrative konsekvenser for stat, kommuner og regioner Udmøntningen af forslaget vil have administrative og økonomiske konsekvenser for staten, idet der vil være administrative byrder og statslige merudgifter vedrørende udstedelse af tilladelser, registrering, vejledning af virksomheder m.v. og tilsyn med krævede sikkerhedsforanstaltninger.
Udgiften vurderes til 7,2 mio. kr. årligt (2007 pris- og lønniveau) omfattende personale og forbrug.
Der forventes alene at blive administrative byrder af begrænset omfang for statslige og regionale institutioner, som anvender biologiske materialer m.v., som bliver omfattet af dette lovforslag.
Eventuelle administrative byrder vil alene vedrøre ansøgning om tilladelse samt opretholdelse af de fastsatte sikkerhedsprocedurer.
Det ventes ligeledes, at der ikke eller kun i begrænset omfang vil være behov for etablering af yderligere sikkerhedsprocedurer, idet der vil være tale om arbejde med stoffer, som der allerede i dag bør være sikkerhedsprocedurer omkring af hensyn til personalet og andre, som færdes ved og på institutionerne og disses laboratorier.
Eventuelle merudgifter forventes derfor også at være begrænsede.
 Lovforslaget og udmøntningen heraf ventes ikke at give administrative eller økonomiske konsekvenser for kommunerne.
6. De økonomiske og administrative konsekvenser for erhvervslivet Udmøntningen af forslaget ventes alene at give anledning til begrænsede administrative byrder og begrænsede merudgifter for private virksomheder m.v., som anvender biologiske materialer m.v., der bliver omfattet af dette lovforslag.
De administrative byrder og merudgifter vil vedrøre ansøgning om tilladelse samt opretholdelse af de fastsatte sikkerhedsprocedurer.
De administrative byrder og merudgifterne vedrørende opretholdelse af sikkerhedsprocedurer ventes at være begrænsede for erhvervsvirksomheder, som anvender de biologiske stoffer m.v., der er omfattet af forslaget, idet disse erhvervsvirksomheder ventes allerede at opretholde en betydelig sikkerhed dels af hensyn til det beskæftigede personale, dels af konkurrencemæssige årsager.
7. Administrative konsekvenser for borgerne Lovforslaget og udmøntningen af forslaget skønnes ikke at have administrative konsekvenser for borgerne.
8. De miljømæssige konsekvenser Lovforslaget og de i medfør heraf udstedte bestemmelser skal sikre, at de omhandlede stoffer ikke anvendes til anslag rettet mod mennesker.
Herved sikres samtidigt, at stofferne ikke udgør en miljømæssig risiko som følge af tilsigtet eller utilsigtet spredning.
9. Forholdet til EU-retten Der er ikke fastsat EU-bestemmelser vedrørende lovforslagets virkeområde.
Lovforslaget supplerer imidlertid Økonomi- og Erhvervsministeriets regulering vedrørende eksport af skadevirkende stoffer i medfør af dual-use forordningen (forordning nr. 1334/2000 af 22. juni 2000 om fællesskabsordning for kontrol med udførslen af produkter og teknologi med dobbelt anvendelse), der indebærer krav om tilladelse til eksport af en lang liste af produkter, som kan anvendes til såvel civile som militære formål.
Fastsættelse af regler, der begrænser mulighederne for at sælge visse biologiske stoffer, fremføringsmidler og relateret materiale, vil kræve underretning af EU-Kommissionen under iagttagelse af informationsproceduredirektivet, jf.
Europa-Parlamentets og Rådets direktiv af 22. juni 1998 nr. 98/34/EF om en informationsprocedure med hensyn til tekniske standarder og forskrifter.
 10. Hørte myndigheder og organisationer m.fl.
 Lovforslaget har været i høring hos følgende myndigheder:
Danske Regioner, Kommunernes Landsforening, Datatilsynet, Konkurrencestyrelsen, Københavns Universitet, Roskilde Universitetscenter, Syddansk Universitet, Aalborg Universitet, Århus Universitet, Danmarks Jordbrugsforskning, Danmarks Tekniske Universitet, IT Universitetet i København.
Brancheforeningen af Farmaceutiske Industrivirksomheder i Danmark, Danmarks Apotekerforening, Dansk Erhverv, Pharmadanmark, Danmarks Farmaceutiske Selskab, Dansk Industri, Dansk Selskab for Klinisk Farmakologi, Dansk Sygeplejeråd, Dansk Tandlægeforening, Lægeforeningen, Den Danske Dyrlægeforening, Det Veterinære Sundhedsråd, Embedslægeforeningen, Farmakonomforeningen, Foreningen af Medicingrossister (MEGROS), Foreningen af Parallelimportører af Lægemidler, Helsebranchens Leverandørforening, Industriforeningen for Generiske Lægemidler, Lægemiddelindustriforeningen (Lif), Sammenslutningen af Privathospitaler, Tandlægernes Nye Landsforening, Veterinærmedicinsk Industriforening.
