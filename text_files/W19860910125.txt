Ankestyrelsens principafgørelse P-12-86 om pension - varetægtsfængsling efterfulgt af strafafsoning Resume:
 Der var grundlag for at inddrage pension i forbindelse med varetægts fængsling i et tilfælde, hvor varetægtsfængslingen blev efterfulgt af et kort tidsrum, hvor pensionisten var løsladt, inden han påbegyndte strafafsoning.
 Kassation:
Principafgørelsen har ikke længere vejledningsværdi Kassationsdato:
29-05-2009 Love:
Lov om social pension - lovbekendtgørelse nr. 612 af 24. juni 1996 - § 46, stk. 5 Vejledninger:
Socialministeriets vejledning af 5. september 1984 om social pension - pkt. 184 Sagsfremstilling:
En pensionist P, der modtog højeste førtidspension, blev den 3. oktober 1985 varetægtsfængslet.
Samtidig med pensionsudbetalingen for december 1985 meddelte det sociale udvalg P, at hans pension i henhold til § 46, stk. 5, i lov om social pension kunne inddrages med tilbagevirkende kraft fra 1. december 1985, når dom forelå.
 Den 3. februar 1986 blev P løsladt, og den 21. februar 1986 blev han idømt fængsel i 2 år og 8 måneder.
 Sikringsstyrelsen havde over for det sociale udvalg udtalt at der skulle ske inddragelse af pensionen fra 1. december 1985 til løsladelsen den 3. februar 1986, og derefter igen måneden efter påbegyndt strafafsoning.
 Tidspunktet for afsoningen var ikke kendt, da ankenævnet traf afgørelse i sagen.
 Ankenævnet ophævede socialudvalgets beslutning om at inddrage P's pension i perioden 1. december 1985 - 3. februar 1986, idet nævnetfandt, at betingelsen herfor ikke var opfyldt, da varetægts fængslingen ikke var efterfulgt af strafafsoning eller anden frihedsberøvende foranstaltning i henhold til dom.
 Sagen blev anket af det sociale udvalg, der henviste til Sikringsstyrelsens udtalelse.
 Lovgrundlag: Lov om social pension, § 46, stk. 5. Sikringsstyrelsens vejledning af 5. september 1984 om social pension, pkt. 184.
 Afgørelse:
 Ankestyrelsen finder, at betingelserne i § 46, stk. 5, i lov om social pension for inddragelse af pensionen i perioden fra den 1. december 1985 til den 3. februar 1986 var opfyldt, da P den 21. februar 1986 blev idømt fængsel i 2 år og 8 måneder.
 Ankestyrelsen ændrede således ankenævnets afgørelse.
