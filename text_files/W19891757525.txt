 På grund af grusforekomster i et område, blev en vej omlagt.
Lodsejeren gjorde gældende, at vejomlægningen var ulovlig, dels fordi  

 vejadgangen var sikret ved tinglysning dels fordi vejomlægningen alene tjente  

 økonomiske interesser.
Subsidiært ønskede lodsejeren vejen retableret, når  

 grusgravningen var tilendebragt.
Udtalt, at det ikke tilkommer  

 taksationsmyndighederne at efterprøve det skøn, der ligger til grund for  

 kommunens beslutning om omlægning af de bestående vejforhold.
En sådan  

 omlægning kunne ske uanset om vejretten var sikret ved tinglysning.  

 Overtaksationskommissionen fandt herefter, at der også efter vejomlægningen  

 var tilfredsstillende adgangsforhold til ejendommen.
Der savnedes hjemmel til  

 at pålægge kommunen at tilbageføre vejen til det oprindelige forløb efter  

 endt grusgravning.
Taksationskommissionens kendelse blev herefter stadfæstet.
 Torsdag den 10. august 1989 kl. 13,00 samledes overtaksationskommissionen  

 på kommunevej Havrevænget i Hobro.
 Der foretoges:
 Overtaks.
6/89 Overtaksation efter begæring af ejerne af ejendommen matr. nr.  

 2b Hegedal, Hobro Jorder, Reidar og Olav Lynnerup, i anledning af omlægning  

 af privat fællesvej over ejendommen matr. nr. 2ab ibd.
 Der fremlagdes ankebegæring af 29. maj 1989 fra Reidar Lynnerup, udskrift  

 af taksationskommissionens forhandlingsprotokol vedrørende  

 taksationsforretningen den 18. april 1989 med deri nævnte bilag samt  

 taksationskommissionens kendelse af samme dato.
 Ejendommens ejere mødte ved Reidar Lynnerup.
Mødet indledtes med en besigtigelse af forholdene i marken.
Derefter  

 fortsatte forretningen på Hobro Kommunes tekniske forvaltnings kontor, hvor  

 parterne fik lejlighed til at udtale sig.
Den mødte repræsentant for ejerne af ejendommen matr. nr. 2b påstod  

 kommunens beslutning om omlægning af den private fællesvej ophævet.
Han  

 anførte, at taksationskommissionens kendelse ikke har taget stilling til  

 spørgsmålet om det lovlige i, at den ene grundejers ønske om udnyttelse af en  

 grusforekomst kan fortrænge og få forret for en anden grundejers vejret, når  

 denne er sikret for bestandig med tinglysning.
Han begrundede endvidere  

 påstanden med, at ejendommen får ca. 3 gange så langt til Hadsundvej, og at  

 der bliver flere brugere af den nye vej, hvorfor der må påregnes betydelige  

 omkostninger.
I øvrigt er standarden af den nye vej ikke god nok.
Kommunens  

 ønske om vejomlægningen er begrundet i den økonomiske interesse i efter endt  

 grusgravning at få en bedre udnyttelse af kommunens grund.
En sådan  

 begrundelse kan ikke være lovlig.
Kommunen bør afholde omkostningerne ved  

 overtaksationsforretningen, da det er den, der har rejst sagen.
Endelig  

 gentog ejeren påstanden om, at vejen skal tilbageføres til det oprindelige  

 forløb efter endt grusgravning.
Kommunens repræsentanter påstod byrådets beslutning om vejomlægning  

 stadfæstet.
Udover at gentage det under taksationsforretningen anførte gjorde  

 de gældende, at omlægningen reducerer ejendommens vejafstand til offentlig  

 vej fra ca. 270 m til ca. 200 m.
Den nye vejstrækning er af væsentlig bedre  

 standard end den tidligere.
Efter kommunens opfattelse må vejomlægningen  

 anses som en forbedring af klagernes ejendom.
Der har ikke været noget behov  

 for at indbringe sagen for overtaksationskommissionen, hvorfor klagerne bør  

 pålægges at udrede den efter kommissionens skøn størst mulige del af  

 udgifterne ved overtaksationskommissionens behandling af sagen, jfr.  

 privatvejslovens §55, stk. 2.
Kommissionen drøftede nærmere sagen og afsagde sålydende KENDELSE:
Til klagernes bemærkning om lovligheden af kommunens beslutning skal  

 kommissionen udtale, at det ikke tilkommer taksationsmyndighederne at  

 efterprøve det skøn og den interesseafvejning af økonomisk, færdselsmæssig,  

 planlægningsmæssig eller lignende art, der ligger til grund for kommunens  

 beslutning om omlægning af de bestående vejforhold.
En sådan ændring kan ske  

 uanset vejrettens oprindelse og sikring ved tinglysning.  

 Taksationsmyndighederne skal alene tage stilling til, om kommunens beslutning  

 bør ophæves, fordi ejendommen afskæres fra vejadgang eller mister  

 færdselsareal, der er vigtigt for ejendommen, jfr. privatvejslovens § 53,  

 stk. 2.
 Overtaksationskommissionen finder ligesom taksationskommissionen, at der  

 også efter vejomlægningen er tilfredsstillende vejforhold til ejendommen,  

 hvorfor taksationskommissionens kendelse stadfæstes.
 Der savnes hjemmel til at pålægge kommunen at tilbageføre vejen til det  

 oprindelige forløb efter endt grusgravning.
Med hensyn til spørgsmålet om en fordeling af udgifterne ved  

 overtaksationsforretningen finder kommissionen ikke grundlag for, at nogen  

 del af disse pålægges klagerne, der med rimelighed har ønsket sagen forelagt  

 for taksationsmyndighederne.
Samtlige sagsomkostninger skal derfor afholdes  

 af Hobro Kommune, der er både vejmyndighed og den grundejer, i hvis interesse  

 vejomlægningen er sket.
Herefter b e s t e m m e s:
 Taksationskommissionens kendelse stadfæstes.
 Hermed afsluttedes forretningen, idet protokollen blev underskrevet.
