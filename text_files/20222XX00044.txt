Skriftlig fremsættelse (18. janar 2023) Minister for fødevarer, landbrug og fiskeri (Jacob Jensen):
 Herved tillader jeg mig for Folketinget at fremsætte:
Lov om Fonden for Plantebaserede Fødevarer (Lovforslag nr.
L 12) Lovforslaget er en del af Aftale om grøn omstilling af dansk landbrug, der den 4. oktober 2021 blev indgået af regeringen (Socialdemokratiet), Venstre, Dansk Folkeparti, Socialistisk Folkeparti, Radikale Venstre, Enhedslisten, Det Konservative Folkeparti, Nye Borgerlige, Liberal Alliance og Kristendemokraterne.
Med lovforslaget oprettes Fonden for Plantebaserede Fødevarer, der skal bidrage til udviklingen af sektoren for plantebaserede fødevarer.
Fonden vil yde støtte i form af tilskud til bl.a. udviklingsaktiviteter såsom sortsudvikling, dyrkning, forarbejdning, salgsfremme, uddannelse og vidensformidling.
Tilskuddene kan gå til virksomheder, organisationer og forsknings- og vidensformidlingsinstitutioner.
Det tilstræbes, at mindst halvdelen af fondens midler øremærkes til plantebaserede økologiske fødevarer.
Fondens arbejde skal bidrage til klima-, vandmiljø- og biodiversitetsmålsætningerne i Aftale om grøn omstilling af dansk landbrug ved at understøtte vækst og nye indtjenings- og jobmuligheder på det plantebaserede fødevareområde.
Det er hensigten, at fonden skal have fokus på værdikæder fra producent til forbruger og relationerne herimellem samt fokus på nye produkter og muligheder inden for plantebaserede fødevarer.
Fondens bestyrelse udpeges af ministeren for fødevarer, landbrug og fiskeri på baggrund af indstillinger fra en række organisationer, som er Landbrug & Fødevarer, Økologisk Landsforening, Plantebranchen, Fødevareforbundet NNF, Dansk Industri, Dansk Vegetarisk Forening, Klimabevægelsen, Forbrugerrådet Tænk, Klimarådet og Dansk Erhverv.
Bestyrelsen udarbejder strategi og handlingsplaner for fondens arbejde.
Bestyrelsens sammensætning vil bestå af en række forskellige kompetencer, af relevans for fondens område.
Det kan være inden for bl.a. produktion, forarbejdning, ledelse, mv.
Fonden vil kunne yde støtte til en række forskellige tiltag, der ydes i overensstemmelse med EUs statsstøtteregler.
Det betyder, at der vil kunne ydes støtte til udviklingsaktiviteter i form af tilskud til videnoverførsel og informationsaktioner, rådgivning, forskning og udvikling, såsom sortsudvikling, dyrkning og forarbejdning, til fremstødsforanstaltninger for planteprodukter, deltagelse i kvalitetsordninger og lignende.
 Der afsættes som følge af Aftale om grøn omstilling af dansk landbrug ca. 85 mio. kr. årligt i 2023-2030 til fonden, og finansieringen sker gennem en omprioritering af midler hidtil afsat til Promilleafgiftsfonden for Landbruget på finansloven.
 Fondens bestyrelse vil blive assisteret af et sekretariat, beliggende i Landbrugsstyrelsen under Ministeriet for Fødevarer, Landbrug og Fiskeri.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
