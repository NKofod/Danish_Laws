Skriftlig fremsættelse (4. oktober 2012) Ministeren for fødevarer, landbrug og fiskeri (Mette Gjerskov):
 Herved tillader jeg mig for Folketinget at fremsætte:
Forslag til Lov om ændring af lov om fødevarer og lov om hold af dyr (Nedlæggelse af Fødevarekontroludvalget og revisionsenheden, bistand til eksporterhverv og udlægning af administration af frivillig mærkningsordning til en privat forening m.v.) (Lovforslag nr.
L 23) Det foreslås, at fødevareloven ændres således, at de retlige bindinger til at nedsætte Fødevarekontroludvalget og revisionsenheden ophæves.
Hensigten er at skabe mulighed for at flytte fokus fra den bagudrettede revision til en mere fremadrettet og fleksibel auditering og at skabe mulighed for en organisering, der kan udnytte synergieffekterne med de øvrige udviklings- og styringsfunktioner i Fødevarestyrelsen.
Det er således hensigten, at den auditering, som hidtil er blevet varetaget af revisionsenheden, fremover skal foretages af en intern enhed i Fødevarestyrelsen, som i tæt samspil med øvrige udviklings- og styringsfunktioner i Fødevarestyrelsen vil spille en aktiv rolle ved udviklingen af Fødevarestyrelsens opgavevaretagelse.
Det er tillige hensigten fortsat at inddrage organisationerne i evalueringen af auditeringen.
Som erstatning for Fødevarekontroludvalget er det derfor hensigten at oprette et strategisk udvalg, hvor Fødevarestyrelsen og repræsentanter for interessenterne på fødevare-, foder- og veterinærområdet kan drøfte blandt andet resultaterne af den interne auditering og de fremtidige planer for auditering.
Det er hensigten, at udvalget skal være et forum for både bagudrettede og fremadrettede drøftelser mellem interessenterne og Fødevarestyrelsen.
Det foreslås endvidere at ændre formuleringen af § 44 om fødevaremyndighedernes bistand til virksomheder i forbindelse med eksport af fødevarer blandt andet således, at reglerne ikke er til hinder for, dels at andre end virksomheder kan omfattes, dels at virksomheder kan lade sig repræsentere af brancheorganisationer både i forbindelse med anmodning om bistand og i forbindelse med betaling for bistanden.
Der foreslås en tilsvarende ændring af § 57 i lov om hold af dyr.
Endelig foreslås det, at ministeren for fødevarer, landbrug og fiskeri bemyndiges til at delegere administrationen af frivillige mærkningsordninger til en privat forening.
Det er i første omgang hensigten at anvende bemyndigelsen i forbindelse med mærkningsordningen "Nøglehullet på spisesteder" ud fra et ønske om at knytte ordningen tættere til brugerne samt at klargøre skellet mellem den vederlagsfrie benyttelse af mærket på færdigpakkede fødevarer og den brugerbetalte ordning på spisesteder.
 Endelig foreslås nogle ændringer af lovteknisk karakter i lov om fødevarer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
