Arbejdsmiljøklagenævnet fastholdt påbud om straks at sikre, at der ved det støvende arbejde med nedtagning af asbestholdige tagplader på byggepladsen blev anvendt personlige værnemidler i form af støvafvisende arbejdstøj og hovedbeklædning samt åndedrætsværn (værnemidler - støvende arbejde - asbestholdige plader - støvafvisende arbejdstøj - hovedbeklædning - åndedrætsværn) Resume Arbejdsmiljøklagenævnet vurderede, at arbejdet med nedtagning af asbestholdige tagplader på byggepladsen ikke blev udført sikkerhedsmæssigt fuldt forsvarligt.
 Nævnet vurderede, at der var tale om støvende arbejde, når asbestholdige plader knækker eller knuses under nedtagningen, og der frigives asbestfibre, som virksomhedens indlejede ansatte skulle beskyttes mod ved brug af personlige værnemidler.
Nævnet lagde vægt på, at to ansatte udførte arbejde med nedtagning af bølgeeternittagplader.
De ansatte anvendte ingen personlige værnemidler.
De var iført arbejdsbeklædning uden hovedbeklædning og åndedrætsværn.
 Afgørelsen blev truffet af et enigt nævn.
Afgørelse I har klaget over Arbejdstilsynets afgørelse af den 20. januar 2022 om brug af værnemidler.
 Arbejdsmiljøklagenævnet har nu afgjort sagen på møde den 31. maj 2022.
 Resultatet er:
  Arbejdsmiljøklagenævnet fastholder Arbejdstilsynets afgørelse af 20. januar 2022 om straks at sikre, at der ved det støvende arbejde med nedtagning af asbestholdige tagplader på byggepladsen, [adresse udeladt] anvendes personlige værnemidler i form af støvafvisende arbejdstøj og hovedbeklædning samt åndedrætsværn.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejdet med nedtagning af asbestholdige tagplader på byggepladsen på tilsynstidspunktet ikke blev udført sikkerhedsmæssigt fuldt forsvarligt.
 Nævnet vurderer, at der er tale om støvende arbejde, når asbestholdige plader knækker eller knuses under nedtagningen, da der frigives asbestfibre, som jeres indlejede ansatte skal beskyttes mod ved brug af personlige værnemidler.
Hvad er afgørende for resultatet Nævnet lægger vægt på, at Arbejdstilsynet konstaterede, at to ansatte udførte arbejde med nedtagning af bølgeeternittagplader.
De ansatte anvendte ingen personlige værnemidler.
De var iført arbejdsbeklædning uden hovedbeklædning og åndedrætsværn.
En del af tagpladerne var knækket i forbindelse med nedtagningen.
Der stod en åben bigbag fyldt med pladestumper, og der lå en plastsæk med pladsstumper.
Plastsækken var åben og havde revner.
 Der lå endvidere pladestumper i bygningens loftrum og rundt omkring bygningen.
I klagen har I anført, at værnemidlerne var til rådighed, og at de ansatte af projektlederen var blevet instrueret i brugen af disse.
I finder, at nedtagning af tagplader anses som mindre støvende arbejde.
Det kan ikke føre til et andet resultat.
Nævnet henviser i til begrundelsen ovenfor.
 Nævnet skal yderligere bemærke, at det er jeres pligt at sikre, at de nødvendige værnemidler bliver brugt til arbejdet, og at arbejdet til enhver tid bliver udført sikkerheds- og sundhedsmæssigt fuldt forsvarligt.
 Det er således ikke tilstrækkeligt, at I har stillet værnemidler til rådighed.
 Det afgørende ved vurderingen er, om arbejdet med nedtagning af asbestholdige tagplader blev udført forsvarligt.
 Nævnet skal desuden henvise til, at Arbejdstilsynet i afgørelsen og sin udtalelse af 9. marts 2022 oplyser, at der ikke var overtræksdragter på byggepladsen.
Om reglerne Det følger af arbejdsmiljøloven, at arbejdet skal planlægges, tilrettelægges og udføres, så det sikkerheds- og sundhedsmæssigt er fuldt forsvarligt.
 Det følger af reglerne om asbest, at hvor der er risiko for påvirkning fra asbeststøv, skal der anvendes personlige værnemidler i form af støvafvisende arbejdstøj og hovedbeklædning, og der skal om nødvendigt anvendes åndedrætsværn, hvis luftforureningen ikke er fjernet, normalt ved hjælp af mekanisk ventilation.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 2062 af 16. november 2021 med senere ændringer.
Om indlejet ansatte  § 21, i bekendtgørelse nr. 1234 af 29. oktober 2018 om arbejdets udførelse Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 2062 af 16. november 2021 med senere ændringer.
Om værnemidler ved arbejde med asbest  § 18, i bekendtgørelse nr. 1792 af 18. december 2015 om asbest Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
Arbejdstilsynet, j.nr. 20220002490/10 [Adressat udeladt] Att: Arbejdsmiljørepræsentanten/De ansatte Lovuddrag Bekendtgørelse nr. 2062 af 16. november 2021 af lov om arbejdsmiljø med senere ændringer Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1792 af 18. december 2015 om asbest Kapitel 5 Personlige værnemidler, arbejdstidsbegrænsning, afskærmning af arbejdssteder og advarselsskiltning m.v.
 § 18. Hvor der er risiko for påvirkning fra asbeststøv, jf. § 13, skal der anvendes personlige værnemidler i form af støvafvisende arbejdstøj og hovedbeklædning, og der skal om nødvendigt anvendes åndedrætsværn, hvis luftforureningen ikke er fjernet i henhold til § 9, stk. 1, efter reglerne herfor i §§ 19-21.
 Stk. 2. Alle ansatte skal have udleveret et egnet filtrerende åndedrætsværn (støvmaske), uanset om luftforureningen er søgt fjernet efter § 9, stk. 1.
Bekendtgørelse nr. 1234 af 29. oktober 2018 om arbejdets udførelse § 21. En virksomhed, der beskæftiger personer, hvis arbejdskraft er udlejet til den eller på anden måde stillet til rådighed for den af en fremmed virksomhed, har pligt til at sørge for, at arbejdet planlægges, tilrettelægges og udføres sikkerhedsmæssigt og sundhedsmæssigt fuldt forsvarligt og i overensstemmelse med arbejdsmiljølovgivningens regler.
 Stk. 2. Inden sådan beskæftigelse påbegyndes, skal virksomheden over for den fremmede virksomhed oplyse følgende, som denne er forpligtet til at videregive til de personer, der skal beskæftiges:
1) det krævede faglige niveau, herunder om særlige kvalifikationer er nødvendige, 2) eventuelle krav til helbredsattester og 3) arbejdets særlige art, herunder eventuelle faremomenter.
