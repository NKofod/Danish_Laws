Betænkning afgivet af Udlændinge- og Integrationsudvalget den 21. februar 2017 Betænkning over Forslag til lov om ændring af udlændingeloven (Obligatorisk kursus i dansk familieret, frihed og folkestyre for religiøse forkyndere m.fl. og løfteerklæring om overholdelse af dansk lovgivning) [af udlændinge-, integrations- og boligministeren (Inger Støjberg)]:
1. Ændringsforslag Udlændinge- og integrationsministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 9. november 2016 og var til 1. behandling den 17. november 2016. Lovforslaget blev efter 1. behandling henvist til behandling i Udlændinge-, Integrations- og Boligudvalget.
Udvalgets navn er den 12. december 2016 ændret til Udlændinge- og Integrationsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og udlændinge-, integrations- og boligministeren sendte den 3. oktober 2016 dette udkast til udvalget, jf.
UUI alm. del  bilag 250. Den 10. november 2016 sendte udlændinge-, integrations- og boligministeren de indkomne høringssvar og et notat herom til udvalget.
3. Indstillinger og politiske bemærkninger Udvalget indstiller lovforslaget til vedtagelse med det stillede ændringsforslag.
Dansk Folkepartis medlemmer af udvalget finder, at udsendelsen »Moskeerne bag sløret« afslørede for alle, at der findes radikale imamer, som vil omskabe den danske samfundsorden til noget, der minder om Saudi-Arabien eller Iran.
De pågældende imamer opfordrede bl.a. til stening af kvinder og til at følge andre formørkede bestemmelser, som sharialoven og Koranen foreskriver.
Dette lovforslag kommer som led i en større lovpakke, der sigter imod at gøre op med de islamiske parallelsamfund.
Dette lovforslag omhandler et obligatorisk kursus for udenlandske forkyndere, hvilket Dansk Folkeparti kan støtte.
Der henvises i øvrigt til Dansk Folkepartis bemærkninger ved førstebehandlingen.
Enhedslistens medlemmer af udvalget konstaterer, at lovforslaget alene handler om religiøse forkyndere, der får opholdstilladelse efter udlændingelovens § 9 f.
Enhedslisten finder det ikke problematisk at afkræve sådanne forkyndere en løfteerklæring om at ville overholde dansk lovgivning, men sætter spørgsmålstegn ved effekten af en sådan erklæring, eftersom det i forvejen som udgangspunkt vil være strafbart ikke at overholde dansk lovgivning.
Enhedslisten har ingen problemer med, at der indføres et obligatorisk kursus i dansk familieret, frihed og folkestyre for forkyndere med opholdstilladelse efter § 9 f, og konstaterer i den forbindelse, at det ifølge oplysninger på nyidanmark.dk altovervejende er statsborgere fra USA, der får opholdstilladelse efter bestemmelsen.
Flertallet af religiøse forkyndere fra USA, der får opholdstilladelse i Danmark, må antages ikke at være f.eks. buddhister, hinduer eller muslimer, men derimod at tilhøre et eller flere fundamentalistisk-kristne trossamfund som f.eks. mormonkirken, der historisk har dyrket helt andre opfattelser af familieret end den, der gælder i Danmark.
Selv om betydningen af et sådant kursus ikke må overvurderes, kan det være relevant i forhold til kristne fundamentalister, og på den baggrund indstiller Enhedslisten lovforslaget til vedtagelse.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Ny paragraf Af udlændinge- og integrationsministeren, tiltrådt af udvalget:
 1) Efter § 2 indsættes som ny paragraf:
»§ 01 Udlændinge- og integrationsministeren fremsætter forslag om revision af loven i folketingsåret 2019-20.« [Revisionsbestemmelse] Bemærkninger Til nr. 1 Det foreslås, at udlændinge- og integrationsministeren fremsætter forslag om revision af ændringsloven i folketingsåret 2019-20.
I forbindelse med revisionen vil der skulle tages stilling til, om der fortsat er behov for at stille krav om, at opholdstilladelse til religiøse forkyndere m.fl. betinges af, at den pågældende underskriver en løfteerklæring om i sit virke at ville overholde dansk lovgivning, og at forlængelse af opholdstilladelse til religiøse forkyndere m.fl. betinges af, at udlændingen har gennemført et obligatorisk kursus i dansk familieret, frihed og folkestyre.
Der skal således tages stilling til, om de bestemmelser, der indføres og ændres med lovforslaget, skal ændres eller ophæves.
 Med lovforslaget stilles der nye krav til religiøse forkyndere m.fl. om afgivelse af en løfteerklæring om overholdelse af dansk lovgivning og gennemførelse af et kursus i dansk familieret, frihed og folkestyre, og det er derfor hensigtsmæssigt at vurdere lovens virkning efter en kortere årrække.
 Udlændinge- og integrationsministeren skal derfor senest i folketingsåret 2019-20 fremsætte forslag til revision af loven.
 Den del af den politiske aftale af 31. maj 2016, som lovforslaget udmønter, indeholder ikke forslag om en revisionsbestemmelse.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Morten Marinus (DF) Marcus Knuth (V) Britt Bager (V) Preben Bang Henriksen (V) Jakob Engel-Schmidt (V) Erling Bonnesen (V) Jan E.
Jørgensen (V) Laura Lindahl (LA) Villum Christensen (LA) Naser Khader (KF) Dan Jørgensen (S) Kaare Dybvad (S) Jan Johansen (S) Karen J.
Klint (S) Astrid Krag (S) nfmd.
Mattias Tesfaye (S) Johanne Schmidt-Nielsen (EL) Rune Lund (EL) Roger Matthisen (ALT) Josephine Fock (ALT) Lotte Rod (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
