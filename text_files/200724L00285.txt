Bilag 1 Bilag 2 Betænkning afgivet af Retsudvalget den 15. maj 2008 Betænkning over Forslag til lov om ændring af straffeloven og forskellige andre love (Dansk straffemyndighed) [af justitsministeren (Lene Espersen)] 1. Ændringsforslag 2. Udvalgsarbejdet Møder Høring Internt ekspertmøde Teknisk gennemgang Skriftlig henvendelse Spørgsmål 3. Indstillinger og politiske bemærkninger 4. Ændringsforslag med bemærkninger Ændringsforslag Til § 1 Af et mindretal (DF):
 1) I den under nr. 1 foreslåede affattelse af § 7 a udgår stk. 2, og i stedet indsættes:
»Stk. 2. Dansk straffemyndighed efter stk. 1 er betinget af, at handlingen omfatter 1) forsætligt drab, 2) grov vold, frihedsberøvelse eller røveri, 3) en almenfarlig forbrydelse eller 4) en forbrydelse mod kønssædeligheden eller incest.
Stk. 3. Under dansk straffemyndighed hører endvidere handlinger, som foretages inden for et fremmed myndighedsområde, og som er rettet mod nogen, der på gerningstidspunktet har den i stk. 1 nævnte tilknytning her til landet, hvis handlingen omfatter 1) tvang af nogen til at indgå ægteskab, 2) seksuel udnyttelse af børn eller 2) kvindelig omskæring.« [Dansk straffemyndighed i forhold til tvangsægteskab, seksuel udnyttelse af børn og kvindelig omskæring begået mod personer med dansk tilknytning uden krav om dobbelt strafbarhed, uden et særligt strafferammekrav og uden krav om, at gerningsmanden har tilknytning til Danmark] Bemærkninger Til nr. 1 Kim Andersen V Søren Pind V Karsten Nonbo V Peter Skaarup DF fmd.
Marlene Harpsøe DF Colette L.
Brix DF Tom Behnke KF Vivi Kier KF Naser Khader NY Karen Hækkerup S Magnus Heunicke S Mogens Jensen S Julie Skovsby S Anne Baastrup SF nfmd.
Karina Lorentzen SF Simon Emil Ammitzbøll RV Line Barfod EL Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
Bilag 1 Oversigt over bilag vedrørende L 16 Oversigt over spørgsmål og svar vedrørende L 16 Bilag 2 Et af udvalgets spørgsmål til justitsministeren og dennes svar herpå Spørgsmålet og justitsministerens svar herpå er optrykt efter ønske fra SF.
 Spørgsmål 4:
Ministeren bedes i forhold til handlinger foretaget i udlandet omfattet af dansk straffemyndighed tilsende udvalget oversigter over  hvilke handlinger der efter gældende dansk lovgivning er undtaget fra kravet om dobbelt strafbarhed  hvilke handlinger der efter en evt. vedtagelse af lovforslaget er undtaget fra kravet om dobbelt strafbarhed.
 Svar:
 1. Efter gældende ret er dansk straffemyndighed i forhold til en handling foretaget i udlandet af personer med dansk tilknytning (statsborgerskab og bopæl) normalt betinget af, at handlingen er strafbar både efter lovgivningen i Danmark og efter lovgivningen på gerningsstedet, jf. straffelovens § 7, stk. 1, nr. 2.
 Efter straffelovens § 7, stk. 3, gælder dette krav om dobbelt strafbarhed imidlertid ikke i forhold til følgende handlinger (forudsat at gerningsmandens tilknytning til Danmark forelå allerede på gerningstidspunktet):
 Samleje med et barn (straffelovens § 222)  Børneprostitution (straffelovens § 223 a)  Anden kønslig omgængelse end samleje med et barn af modsatte køn (straffelovens § 224, jf. § 222 eller § 223 a)  Anden kønslig omgængelse end samleje med et barn af samme køn (straffelovens § 225, jf. § 222 eller § 223 a)  Ovennævnte krænkelser begået uden kendskab til barnets alder, hvis denne ukendskab dog kan tilregnes gerningsmanden som uagtsomt (straffelovens § 226)  Anvendelse af et barn som pornomodel (straffelovens § 230)  Udbredelse eller besiddelse af børnepornografisk materiale (straffelovens § 235)  Kvindelig omskæring (straffelovens § 245 a og § 246, jf. § 245 a) Efter straffelovens § 8, nr. 1, 2, 4 og 5, gælder kravet om dobbelt strafbarhed endvidere ikke i forhold til følgende handlinger (uafhængigt af, om gerningsmanden har tilknytning til Danmark):
 Krænkelser af den danske stats selvstændighed, sikkerhed, forfatning, offentlige myndigheder eller en embedspligt mod staten  Krænkelser af interesser, hvis retsbeskyttelse i den danske stat forudsætter en særlig tilknytning til denne  Krænkelser af en forpligtelse, som det ifølge lov påhviler gerningsmanden at iagttage i udlandet  Krænkelser af en tjenestepligt, der påhviler gerningsmanden over for dansk fartøj  Fly- og skibskapring mv. (straffelovens § 183 a)  Handlinger omfattet af en mellemfolkelig overenskomst (konven­tion mv.), ifølge hvilken Danmark måtte være forpligtet til at foretage retsforfølgning uafhængigt af, om forholdet også er strafbart efter lovgivningen på gerningsstedet Ud over de nævnte bestemmelser i straffelovens § 7 og § 8 indeholder lovgivningen enkelte andre jurisdiktionsbestemmelser, der fraviger kravet om dobbelt strafbarhed efter straffelovens § 7, stk. 1, nr. 2.
 En sådan bestemmelse findes i § 7 c, stk. 5, i lov om våben og eksplosivstoffer, hvorefter overtrædelse af lovens § 7 c, stk. 1 (om forbud mod at yde visse former for våbenteknisk bistand uden for Den Europæiske Union), hører under dansk straffemyndighed, hvis handlingen er foretaget af en person, der på gerningstidspunktet havde dansk indfødsret eller var bosat i den danske stat, selv om handlingen ikke er strafbar efter lovgivningen på gerningsstedet.
En tilsvarende bestemmelse findes i § 2, stk. 9, i lov om anvendelsen af visse af Det Europæiske Fællesskabs retsakter om økonomiske forbindelser til tredjelande m.v.
Bestemmelsen angår overtrædelse af lovens § 1 a om forbud mod at yde visse former for teknisk bistand uden for Det Europæiske Fællesskab.
 Endvidere indeholder § 5, stk. 2, i militær straffelov en særregel om dansk straffemyndighed uden krav om dobbelt strafbarhed i forhold til overtrædelse af lovens § 36 (krænkelser af internationale regler om lovlig krigsførelse) og § 38 (ligrøveri) begået over for dansk militært personel eller over for personer omfattet af lovens § 2 (civilt personel, krigsfanger, sanitetspersonel og feltpræster).
 2. Hvis lovforslaget vedtages, vil kravet om dobbelt strafbarhed fortsat ikke gælde i ovennævnte tilfælde (forslaget til straffelovens § 7, stk. 1, nr. 2, litra a, § 8, nr. 1-5, og § 8 b).
 Lovforslaget indeholder herudover forslag til en ny bestemmelse, hvorefter kravet om dobbelt strafbarhed heller ikke vil gælde i forhold til handlinger foretaget i udlandet, når både gerningsmand og offer har tilknytning til Danmark på gerningstidspunktet (forslaget til straffelovens § 7, stk. 1, nr. 2, litra b).
 Det er i lovforslagets bemærkninger forudsat, at bestemmelsen navnlig vil finde anvendelse, hvis der er tale om en lovovertrædelse med et umiddelbart offer (fysisk eller juridisk person). Det vil f.eks. gælde overtrædelser af straffelovens § 216 (voldtægt), § 244 (vold), § 260 (ulovlig tvang), § 264 a (fotografering af personer på ikke frit tilgængeligt sted), § 276 (tyveri), § 283 (skyldnersvig) og § 291 (hærværk). Det vil f.eks. også gælde § 114 (terrorisme), § 180 (mordbrand), § 181 (brandstiftelse) og § 183 (sprængning), selv om sådanne lovovertrædelser også måtte ramme andre end danske ofre.
Det er endvidere forudsat, at bestemmelsen også vil finde anvendelse i forhold til lovovertrædelser, der på anden måde kan siges at have karakter af interne danske anliggender.
Det vil efter omstændighederne f.eks. gælde overtrædelse af straffelovens § 136 (offentlig tilskyndelse til eller billigelse af forbrydelser), hvis en dansk statsborger fra udlandet opfordrer til ikke nærmere konkretiserede voldshandlinger over for personer i Danmark.
 Lovforslaget indeholder herudover en ny bestemmelse om dansk straffemyndighed uden krav om dobbelt strafbarhed i forhold til handlinger af den art, der er omfattet af statutten for Den Internationale Straffedomstol, dvs. folkedrab, forbrydelser mod menneskeheden, krigsforbrydelser og aggression (forslaget til straffelovens § 8 a).
 3. Der vedlægges et sammenfattende skema over tilfælde, hvor der ikke stilles krav om dobbelt strafbarhed efter henholdsvis gældende ret og lovforslaget.
