Bekendtgørelse om hvilke instrumenter og kontrakter ud over dem, der er nævnt i bilag 5 til lov om finansiel virksomhed, pengeinstitutter og fondsmæglerselskaber må udføre tjenesteydelser med I medfør af § 17 i lov om finansiel virksomhed, jf. lovbekendtgørelse nr. 885 af 8. august 2011, fastsættes:
§ 1. Bekendtgørelsen finder anvendelse på 1) pengeinstitutter, der har tilladelse i henhold til § 7, stk. 1, i lov om finansiel virksomhed, 2) pengeinstitutter, der har tilladelse som værdipapirhandlere i henhold til § 9, stk. 1, jf. § 7, stk. 2, i lov om finansiel virksomhed, 3) fondsmæglerselskaber, der har tilladelse i henhold til § 9, stk. 1 og 2, i lov om finansiel virksomhed, og 4) filialer her i landet af kreditinstitutter og investeringsselskaber med hjemsted i et land uden for Den Europæiske Union, som Fællesskabet ikke har indgået aftale med på det finansielle område.
 § 2. Pengeinstitutter, jf. § 1, nr. 1, kan medvirke ved emission af anparter i interessentskaber og kommanditselskaber med højst 10 deltagere.
 § 3. Pengeinstitutter, jf. § 1, nr. 2, kan udføre tjenesteydelser med de instrumenter, der følger af stk. 2, jf. dog stk. 3.
Stk. 2. Pengeinstitutter, jf. stk. 1, kan 1) medvirke ved emission af anparter i interessentskaber og kommanditselskaber med højst 10 deltagere samt udføre tjenesteydelser, jf. bilag 4, afsnit A, nr. 1, 2, 4 og 5 samt bilag 1, nr. 11, til lov om finansiel virksomhed, med sådanne anparter, og 2) udføre tjenesteydelser, jf. bilag 4, afsnit A, nr. 1, 2, 4 og 5, til lov om finansiel virksomhed, med tinglyste, negotiable pantebreve i fast ejendom eller løsøre.
 Stk. 3. De i stk. 1 nævnte pengeinstitutter kan kun udføre tjenesteydelser med de af stk. 2, nr. 1 omfattede anparter i det omfang, de har tilladelse til sådanne tjenesteydelser i henhold til § 9, stk. 1, jf. § 7, stk. 2, i lov om finansiel virksomhed.
 § 4. Fondsmæglerselskaber, jf. § 1, nr. 3, kan udføre tjenesteydelser med de instrumenter, der følger af stk. 2, jf. dog stk. 3.
Stk. 2. Fondsmæglerselskaber, jf. stk. 1, kan 1) medvirke ved emission af anparter i interessentskaber og kommanditselskaber med højst 10 deltagere samt udføre tjenesteydelser, jf. bilag 4, afsnit A, nr. 1 og 2, med sådanne anparter, 2) modtage og formidle ordrer for investorers regning, jf. bilag 4, afsnit A, nr. 1, til lov om finansiel virksomhed, med tinglyste, negotiable pantebreve i fast ejendom eller løsøre, og 3) udføre tjenesteydelser, jf. bilag 4, afsnit A, nr. 1-3, til lov om finansiel virksomhed, med valutaspotforretninger, der ikke er omfattet af bilag 4, afsnit B, nr. 4 og bilag 5, nr. 11, til lov om finansiel virksomhed.
 Stk. 3. De i stk. 1 nævnte fondsmæglerselskaber kan kun udføre tjenesteydelser efter stk. 2 i det omfang, disse tjenesteydelser er omfattet af fondsmæglerselskabets tilladelse i henhold til § 9, stk. 1 og 2, i lov om finansiel virksomhed.
 § 5. Filialer af kreditinstitutter, jf. § 1, nr. 4, kan udføre de i § 3, stk. 2, nævnte tjenesteydelser i det omfang, disse tjenesteydelser er omfattet af Finanstilsynets tilladelse til filialen.
 Stk. 2. Filialer af investeringsselskaber, jf. § 1, nr. 4, kan udføre de i § 4, stk. 2, nævnte tjenesteydelser i det omfang, disse tjenesteydelser er omfattet af Finanstilsynets tilladelse til filialen.
 § 6. Bekendtgørelsen træder i kraft den 15. november 2011.
 Stk. 2. Samtidig ophæves bekendtgørelse nr. 984 af 5. december 2003 om hvilke instrumenter og kontrakter udover dem, der er nævnt i bilag 5 til lov om finansiel virksomhed, pengeinstitutter og fondsmæglerselskaber må udføre tjenesteydelser med.
