Tiltrådt, at der ikke kunne udbetales dagpenge fra det sociale udvalg  

 til en mand, som ifølge retskendelse var anbragt på et statshospital til  

 mentalobservation.
Indtægtstabet fandtes ikke forårsaget af sikredes  

 sindslidelse, men af hans anholdelse med påfølgende varetægtsfængsling og  

 indlæggelse til mentalobservation.
 MEDDELELSE OM AFGØRELSEN:
 En ung mand indankede en af sikringsstyrelsen truffet afgørelse, hvorefter  

 han ikke var berettiget til dagpenge under ophold på et statshospital fra  

 juni 1975.
Det fremgik af sagen, at sikrede i begyndelsen af juni 1975 blev anholdt  

 på grund af en række overtrædelser af straffeloven og færdselsloven, som han  

 havde begået i tiden inden anholdelsen.
Den følgende dag underkastedes han  

 varetægtsfængsling, og ved retskenkelse 3 dage senere underkastedes han  

 mentalobservation under indlæggelse på statshospitalet.
 Sikringsstyrelsen havde udtalt, at der efter styrelsens opfattelse ikke  

 kunne udbetales dagpenge under pågældendes indlæggelse til mentalobservation,  

 idet et eventuelt indtægtstab i den omhandlede periode ikke kunne anses for  

 forårsaget af sygdom, jfr. dagpengelovens § 1, stk. 1.
 Ved sagens indankning havde en overlæge ved statshospitalet anført, at det  

 ikke var rimeligt at afslå at give sikrede sygedagpenge, idet han primært  

 havde en alvorlig sindssygdom, der førte til, at han begik kriminalitet,  

 hvorefter han blev arresteret, og man begærede mentalobservation på ham.
Under sagens behandling i ankestyrelsen var det indhentet en udskrift af  

 Dombogen for straffesager.
Det fremgik heraf bl.a., at retslægerådet havde  

 udtalt, at sikrede led af en manio-depressiv psykose, en  

 stemningssindssygdom, der siden 1969 havde givet sig udslag i såvel  

 opstemthedsfaser som depressioner.
I hvert fald fra begyndelsen af april 1975  

 og til slutningen af juni 1975, hvor han blev indlagt på statshospital, havde  

 han befundet sig i en udtalt sindssygelig fase.
 Det fremgik endvidere, at retten ved sin dom havde lagt til grund, at  

 pågældende havde været utilregnelig i gerningsøjeblikket, hvorfor straf i  

 medfør af straffelovens § 16 ikke var fastsat, hvorimod han var underkastet  

 psykiatrisk behandling på hospital for sindslidende eller under tilsyn af  

 sådant.
 Ankestyrelsen henviste i sin afgørelse til dagpengelovens § 1, stk. 1,  

 hvorefter dagpenge ydes som erstatning for tab af indtægt ved  

 uarbejdsdygtighed på grund af sygdom.
 Ankestyrelsen var med sikringsstyrelsen enig i, at sikredes eventuelle  

 indtægtstab ikke kunne anses forårsaget af sygdom, men skyldtes  

 frihedsberøvelse i anledning af de handlinger, han var sigtet for.
 Den omstændighed, at den handling, der førte til frihedsberøvelsen, ikke  

 kunne tilregnes ham i strafferetlig henseende fandtes ikke at kunne bevirke,  

 at frihedsberøvelsen medførte dagpengeret.
 Ankestyrelsen fandt derfor ikke, at sikrede havde ret til sygedagpenge i  

 den omhandlede periode, og tiltrådte således sikringsstyrelsens afgørelse.
