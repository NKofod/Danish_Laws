Fremsat den 27. februar 2009 af Mogens Jensen (S), Yildiz Akdogan (S), Leif Lahn Jensen (S), Flemming Møller Mortensen (S), Rasmus Prehn (S) og Lise von Seelen (S) Forslag til folketingsbeslutning om at genindføre den faste statslige refusion på 50 pct. til egnsteatre Folketinget pålægger regeringen at genindføre den faste statslige refusion til kommunerne på 50 pct. af driftsudgifterne til egnsteatre fra og med 2010.
Den nye variable refusionsordning, som regeringen vedtog sammen med Dansk Folkeparti i 2007, jf. lovforslag L 139 om ændring af teaterloven (Revision af egnsteaterordningen), folketingsåret 2006-07, fastlåser rammen for statens tilskud til egnsteatrene og overlader det dermed alene til kommunerne at bære omkostningerne ved etablering af nye egnsteatre.
For 2009 betyder dette, at den statslige refusion til egnsteatre falder fra 50 til 40 pct. for de mange kommuner, der har indgået 4-årige egnsteateraftaler efter 2007.
 Formålet med beslutningsforslaget er at fjerne rammestyringen og at genindføre princippet om fast ligelig kommunal og statslig grundfinansiering af egnsteatrene for at sikre fortsat incitament til etablering af egnsteatre, sikre kommunernes og teatrenes planlægningsmuligheder og imødegå kvalitetsforringelser og eventuelt teaterlukninger som følge af kommunernes meget stramme økonomi.
Bemærkninger til forslaget Socialdemokratiet ønsker, at regeringen genindfører den faste statslige refusion på 50 pct. til egnsteatre.
Kunststyrelsens beregning af den variable refusionsprocent for 2009 (Offentliggjort på Kunststyrelsens hjemmeside, januar 2009: http://www.kunst.dk/kunststyrelsen) viser, at staten i år kun refunderer 40 pct. af driftstilskuddet til egnsteatrene.
Tidligere modtog kommunerne - med bred politisk opbakning i Folketinget - automatisk 50 pct. af udgifterne som statsrefusion, men trods hård kritik fra teatrene og kommunerne har Venstre, Det Konservative Folkeparti og Dansk Folkeparti valgt at bryde med denne praksis i 2007, hvor egnsteaterloven blev ændret af et snævert flertal, skønt det havde været en præmis, at der ikke skulle indføres rammestyring.
Dette gjaldt både i kommuneaftalen på teaterområdet og i kommissoriet til Egnsteaterudvalget.
Således vil den statslige refusionsprocent fremover afhænge af, hvor mange nye egnsteatre der skal støttes.
Jo flere teatre, desto mindre statsrefusion til det enkelte teater.
 Den nugældende ordning for statsrefusion er derfor uhensigtsmæssig, da den dels forringer incitamentet til at etablere egnsteatre, selv om dele af Danmark endnu ikke har adgang til dette vigtige, professionelle teatertilbud, dels vælter de statslige omkostninger til egnsteatre over på kommunerne, der i forvejen er bundet af en meget stram, statslig styring af deres økonomi.
Statens udgifter til egnsteatre udgør på finansloven for 2009 kr. 87 mio. kr. dækkende 35 egnsteatre med et årligt publikum på ca. 431.000 (tilskuertallene er fra teatersæsonen 2006-07, jf.
Kulturministeriet: Faktuel redegørelse om teatersituationen i Danmark 2004/05-2006/07). Tilsvarende modtager Det Kongelige Teater i samme periode kr. 534 mio. kr. fra staten med et årligt publikum på ca. 478.000. Der er således ikke tale om, at staten bruger uforholdsvis mange penge på egnsteatrene.
Tværtimod.
 Den nye refusionsordning stiller egnsteatrene unødigt usikkert i en tid, hvor kommunerne er under stort økonomisk pres, hvilket kan komme til at betyde kvalitetsforringelser og teaterlukninger.
 At teatrene oven i købet lider mærkbart under den økonomiske afmatning og vigende sponsorindtægter, gør situationen endnu mere bekymrende.
 Den nye ordning har allerede ført til vanskelige forhandlinger om teatrenes fremtid og økonomi imellem kommunerne og teatrene og har været en af flere årsager til Gladsaxe Ny Teaters betalingsstandsning.
 Socialdemokratiet opfordrer regeringen til at tage hånd om problemerne, før den ny refusionsordning fører til yderligere teaterlukninger og kvalitetsforringelser.
Egnsteatrene er placeret mange steder rundt i landet, hvilket sikrer hele Danmark et teaterudbud af god kvalitet.
Regeringen har et ansvar for at udvikle kulturtilbuddene i hele landet og garantere dansk teaters pluralisme og lokale særpræg.
Skriftlig fremsættelse Mogens Jensen (S):
 Forslag til folketingsbeslutning om at genindføre den faste statslige refusion på 50 pct. til egnsteatre.
(Beslutningsforslag nr.
B 113).
