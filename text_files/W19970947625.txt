Ankestyrelsens principafgørelse P-17-97 om tilbagebetaling - personligt tillæg - forskud - pension - afslag Resume:
 Der kunne kræves tilbagebetaling af  personligt tillæg ydet til dækning af en el-restance i en periode, hvor pensionisten modtog forskud på førtidspension.
 Ankestyrelsen lagde vægt på, at tilbagebetalingspligten ikke bortfaldt, selvom revaliderings- og pensionsnævnet efterfølgende gav afslag på førtidspension.
 Kassation:
Der er kommet nye regler på området Love:
Lov om social pension - lovbekendtgørelse nr. 612 af 24. juni 1996 - § 43 Sagsfremstilling:
 Sagen vedrørte en kvinde, der sammen med den daværende ægtefælle fik bevilget hjælp til betaling af en el-regning efter bistandsloven.
Kvinden fik efterfølgende bevilget forskud på førtidspension fra den 1. januar 1992. Den 9. juli 1992 blev der bevilget personligt tillæg til betaling af en el-restance med tilbagebetalingspligt, jf. § 43, stk. 1, nr. 1, idet der tidligere var ydet hjælp til el-regningen efter bistandsloven.
Tilbagebetalings-erklæringen blev underskrevetaf begge ægtefæller, hvoraf kun hustruen modtog forskud på førtids pension.
 Den 29. juli 1992 traf revaliderings- og pensionsnævnet afgørelse om, at ansøger ikke opfyldte betingelserne for at få tilkendt førtidspension efter § 14, stk. 3, hvorefter forskuddet blev bragt til ophør pr. 1. august 1992.
 Ansøgeren fik senere den 1. februar 1995 tilkendt førtidspension efter lov om social pension § 14, stk. 3, og kommunen forlangte herefter tilbagebetaling af det tidligere ydede personlige tillæg.
 Ankenævnet tiltrådte kommunens afgørelse om, at det personlige tillæg kunne kræves tilbagebetalt.
 Afgørelsen var begrundet med, at pensionisten hæftede for tilbagebetalingen, da hun havde underskrevet tilbagebetalingserklæringen.
 Ansøgeren oplyste, at både hun og den daværende ægtefælle havde underskrevet tilbagebetalingserklæringen, hvorfor det var urimeligt, at beløbet kun blev opkrævet hos hende.
 Sagen blev behandlet i principielt møde med henblik på afklaring af, om krav efter lovens § 43 på tilbagebetaling af personligt tillæg, ydet i forbindelse med forskud på førtidspension, kunne opretholdes, når førtidspension ikke var blevet tilkendt.
 Afgørelse:
 Ankestyrelsen fandt, at betingelserne for at kræve tilbagebetaling af det ydede personlige tillæg var opfyldt, jf. lov om social pension § 43, stk. 1, nr. 1.
 Ankestyrelsen lagde herved vægt på, at kvinden havde modtaget detpersonlige tillæg med tilbagebetalingspligt til dækning af en el regning, som hun tidligere havde modtaget hjælp til betaling af efter bistandsloven.
 Ankestyrelsen lagde vægt på, at det personlige tillæg var ydet som tillæg til forskud på pension til hende, og at hun havde underskrevet tilbagebetalingserklæring herom.
 Ankestyrelsen lagde desuden vægt på, at det forhold, at revaliderings- og pensionsnævnet efterfølgende gav afslag på pension ikke medførte, at tilbagebetalingspligten bortfaldt.
 Ankestyrelsen tiltrådte således nævnets afgørelse.
