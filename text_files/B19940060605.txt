 I medfør af § 6 i lov nr. 253 af 25. april 1990 om Handelsflådens  

 Velfærdsråd og efter bemyndigelse i bekendtgørelse nr. 570 af 26. september  

 1988, som ændret ved bekendtgørelse nr. 897 af 27. december 1990, fastsættes:
§ 1.  Fra den 15. juli 1994 betales en afgift på 100  

 øre pr. dag for hver søfarende, der arbejder på et dansk handelsskib,  

 herunder skibsførere, og som er forsikret i henhold til lov om forsikring mod  

 følger af arbejdsskade.
Den søfarende og rederen skal hver betale halvdelen.
Stk. 2.  Rederen har pligt til at opkræve den søfarendes  

 andel af afgiften ved at tilbageholde 50 øre pr. dag i den søfarendes hyre,  

 og til Handelsflådens Velfærdsråd at indbetale det samlede afgiftsbeløb.  

 Afgiftsbeløbet for første halvår indbetales med et acontobeløb i maj og for  

 andet halvår i november måned.
Samtidig med acontoindbetalingen for første  

 halvår foretager rederen en endelig opgørelse over de pligtige afgiftsbeløb  

 for det foregående kalenderår og indbetaler et eventuelt restbeløb eller  

 fratrækker et eventuelt tilgodehavende.
 Stk. 3.  Der er udpantningsret for de beløb, der  

 påhviler rederen og den søfarende.
§ 2.  Afgiften betales for hele den tid den søfarende  

 oppebærer hyre.
Afgiften betales også for søfarende, der er beskæftiget på  

 dagløn.
I tilfælde af afmønstring efter opsigelse beregnes afgiften dog kun  

 indtil fratrædelsesdagen.
 Stk. 2.  Det påhviler rederen til Handelsflådens  

 Velfærdsråd at indberette oplysningerne om afgiftsbeløbenes beregning.  

 Handelsflådens Velfærdsråd kan pålægge den enkelte reder at tilvejebringe  

 yderligere oplysninger.
 Stk. 3.  Rederen kan efter særlig aftale med  

 Handelsflådens Velfærdsråd lade den i § 1, stk. 2, nævnte indbetaling og den  

 i stk. 2 nævnte indberetning foretage af det forsikringsselskab, hvori der er  

 tegnet arbejdsskadeforsikring for de pågældende søfarende, uden at dette  

 fritager rederen for de pligter, som følger af bekendtgørelsen.
 § 3.  Staten yder et tilskud til velfærdsarbejdet, der  

 højst kan svare til den afgift, som samlet er pålagt rederen og den  

 søfarende, jf. § 1, stk. 1. Statens tilskud fremgår af finansloven.
 § 4.  Bekendtgørelsen træder i kraft den 15. juli  

 1994.
 Stk. 2.  Bekendtgørelse nr. 898 af 27. december 1990 om  

 afgift og tilskud til velfærdsarbejde for søfarende ophæves.
