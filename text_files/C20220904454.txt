 Orientering om forlængelse af regler om coronarestriktioner på social- og ældreområdet og om ændring af perioden for et gyldigt coronapas m.v.
(Til samtlige kommuner, regioner, socialtilsyn, og andre relevante myndigheder, relevante organisationer og samtlige sociale tilbud og plejehjem m.v.) Epidemikommissionen har indstillet til regeringen, at de gældende krav om coronapas og om anvendelse af mundbind eller visir på sociale tilbud og plejehjem m.v. forlænges til og med 31. januar 2022.
 Endvidere har Epidemikommissionen indstillet, at reglerne om varigheden af et gyldigt coronapas ændres, og at det præciseres, at hjemmetest og test som ikke er foretaget på f.eks. testcenter eller i et set-up med sundhedsfaglig tilknytning, ikke kan bruges til at få et gyldigt coronapas.
 Krav om coronapas er reguleret i bekendtgørelse nr. 2162 af 27. november 2021 om krav om coronapas på Social- og Ældreministeriets område i forbindelse med håndtering af covid-19 med senere ændringer.
 Krav om mundbind eller visir er reguleret i bekendtgørelse nr. 2283 af 3. december 2021 om krav om anvendelse af mundbind eller visir på Social- og Ældreministeriets område i forbindelse med håndtering af covid-19 med senere ændringer.
Efter forelæggelse for Folketingets Epidemiudvalg udsteder social- og ældreministeren to ændringsbekendtgørelser.
En PDF-udgave af hver af de endnu ikke kundgjorte bekendtgørelser vedlægges til orientering.
Det forventes, at bekendtgørelserne vil blive offentliggjort i Lovtidende den 15. januar 2022 og vil træde i kraft den 16. januar 2022.
 Med ændringsbekendtgørelserne forlænges reglerne om krav om coronapas og om anvendelse af mundbind eller visir på sociale tilbud og plejehjem m.v. indtil videre til og med den 31. januar 2022.
Med ændringsbekendtgørelsen vedr. coronapas ændres reglerne sådan, at et coronapas for personer på 18 år eller derover alene er gyldigt i 5 måneder efter det sidste stik i det primære vaccinationsforløb.
Gyldigheden af et coronapas efter revaccination er ikke begrænset.
 Derudover ændres gyldighedsperioden for coronapas efter smitte med covid-19 sådan, at man kan få et coronapas efter et positivt resultat af en PCR-test, der er mindst 11 dage og højst 5 måneder gammelt regnet fra tidspunktet, hvor testen blev foretaget.
 Endvidere præciseres det, at en covid-19-test, der kan give et gyldigt coronapas, er en test, der er foretaget som en PCR-test eller en antigentest, og hvor offentlige og private behandlingssteder, regionsråd, kommunalbestyrelser samt offentlige og private skoler og uddannelsesinstitutioner forestår eller foretager testen og er omfattet af anmeldepligten til Statens Serum Institut efter bekendtgørelse om anmeldelse af covid-19. Det vil sige, at hjemmetest og test, som ikke er foretaget på f.eks. et testcenter eller i et set-up med sundhedsfaglig tilknytning, ikke kan bruges til at få et gyldigt coronapas.
