En klager havde en kapitalpension, hvor opsparingen var anbragt i  

 værdipapirer, bl.a. aktier i et selskab, hvor handelen på Fondsbørsen var  

 suspenderet på grund af afsigelse af konkursdekret.
I henhold til  

 realrenteafgiftslovens § 8, stk. 9 b, skulle der regnes med kursværdien ved  

 afgiftsårets udløb i relation til beregning af overgangsfradrag.
I mangel af  

 en børskursværdi var af pengeinstituttet anvendt skattekursen.
 Landsskatteretten fandt, at værdiansættelsen i denne situation måtte  

 ske til den reelle handelsværdi, men bl.a. under hensyn til, at skattekursen  

 det følgende år var højere end den her anvendte, blev beregningen stadfæstet.
 A klagede over den af et pengeinstitut for 1989 foretagne beregning af  

 realrenteafgift af en kapitalpension til 610,54 kr.
Klagen til Landsskatteretten skyldtes, at klagerens aktier i B A/S var  

 medregnet med den seneste børsnoterede kurs ved den i henhold til  

 realrenteafgiftslovens § 8, stk. 9, foretagne opgørelse af værdien af  

 klagerens pensionsordning til beregning af overgangsfradraget.
Dette var  

 sket, uanset at handelen med B's aktier var blevet suspenderet på Fondsbørsen  

 efter afsigelse af konkursdekret over for selskabet.
Det var oplyst, at klageren havde en kapitalpension, hvor opsparingen var  

 anbragt individuelt i værdipapirer, bl.a. i B A/S's B-aktier.
Handelen med B  

 A/S's B-aktier var imidlertid blevet suspenderet på Fondsbørsen efter  

 skifterettens afsigelse af konkursdekret over for selskabet.
Den seneste  

 noterede køberkurs på Fondsbørsen var 20,6 pr. 30. august 1989, og dette var  

 samtidig den seneste af skattemyndighederne godkendte kurs.
Denne køberkurs  

 havde pengeinstituttet anvendt ved beregningen af overgangsfradraget i  

 henhold til realrenteafgiften.
Pengeinstituttet havde ved fastsættelsen af de aktiekurser, der indgik i  

 værdien af pensionsordningen ved beregning af overgangsfradraget i henhold  

 til realrenteafgiften, anvendt § 16, stk. 2, nr. 1, i bekendtgørelse nr. 732  

 af 17. oktober 1986 om beskatning af pensionsordninger mv.
I henhold hertil  

 skulle der i mangel af en officiel kursfastsættelse anvendes den senest af  

 skattemyndighederne godkendte kurs, idet der forelå en teoretisk mulighed for  

 udbytte til aktionærerne.
 Klageren nedlagde over for Landsskatteretten påstand om, at aktierne i B  

 A/S ikke skulle indgå i værdien af pensionsordningen ved beregning af  

 overgangsfradraget med den seneste børsnoterede køberkurs, når handelen med  

 aktierne var suspenderet på Fondsbørsen efter afsigelse af konkursdekretet.
Under sagens behandling for Landsskatteretten udtalte Told- og  

 Skattestyrelsen, at det var deres opfattelse, at det fremgik af § 16, stk. 2,  

 nr. 1, i bekendtgørelse nr. 732 af 17. oktober 1986 om beskatning af  

 pensionsordninger m.v., at aktier som hovedregel skulle medregnes med den  

 senest noterede køberkurs på opgørelsestidspunktet.
Da der ingen officiel  

 kursfastsættelse var, skulle den seneste af skattemyndighederne godkendte  

 kurs lægges til grund.
Styrelsen var derfor helt enig i den af  

 pengeinstituttet foretagne opgørelse af afgiftsgrundlaget.
I et tilfælde, som det af denne sag omhandlede, gælder i henhold til lov  

 om realrenteafgift § 8, stk. 9 b, at værdien af aktier ved udgangen af  

 afgiftsåret udgør børskursværdien, hvilket Landsskatteretten fandt måtte  

 forstås som kursværdien på datoen for afgiftsårets udløb.
Der var ikke i  

 lovteksten taget højde for den situation, hvor noteringen af aktier var  

 suspenderet, men da børskursværdien af en aktie var udtryk for aktiens  

 handelsværdi, fandt retten, at aktier, for hvilke notering på børskursen var  

 suspenderet i relation til § 8, stk. 9 b, måtte værdiansættes til deres  

 reelle handelsværdi på datoen for afgiftsårets afslutning.
 Efter de i sagen foreliggende oplysninger - herunder at aktierne i Told-  

 og Skattestyrelsens kursliste for 1990 var sat til kurs 40 - fandt  

 Landsskatteretten ikke grundlag for at ændre kursen 20,6 som udtryk for  

 handelsværdien pr. 31. december 1989. Den påklagede beregning blev herefter  

 stadfæstet.
