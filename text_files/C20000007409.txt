 Cirkulære om aktiekøberetter til  

 medarbejdere m.v.
(lov nr. 283 af 12. maj 1999) 1. Indledning Ved lov nr. 283 af 12. maj 1999 er der gennemført  

 en større justering af reglerne i ligningslovens § 28 om udskydelse af  

 tidspunktet for personalegodebeskatningen af tildelte køberetter til  

 aktier.
Endvidere er der indført pligt til at betale  

 arbejdsmarkedsbidrag og særligt pensionsbidrag af tildelte  

 aktiekøberetter, og der er indført pligt for  

 arbejdsgiverselskabet til at foretage indberetning af værdien af  

 køberetter til aktier, der er ydet til medarbejdere,  

 bestyrelsesmedlemmer, bestyrelsesmedhjælpere og til personer for ydelse  

 af personligt arbejde i øvrigt.
I arbejdsmarkedsfondsloven er der  

 endvidere gennemført et par redaktionelle ændringer.
Derudover indeholder loven en række ændringer  

 af kursgevinstloven.
Der er dels tale om en ændring af betingelserne i  

 kursgevinstlovens § 30 for finansielle kontrakters undtagelse fra beskatning  

 efter reglerne for finansielle kontrakter, dels om en række mindre  

 præciseringer af kursgevinstloven, som ikke har indholdsmæssig  

 betydning.
Loven indeholder tillige en ændring af reglerne i  

 ligningslovens § 7 A om  medarbejderaktieordninger.
For det første  

 ophæves båndlæggelseskravet for medarbejdere, der er ansat  

 i et selskabs udenlandske afdelinger, datterselskaber eller moderselskab.
For  

 det andet udvides anvendelsesområdet, således at reglerne  

 også finder anvendelse ved tildeling af køberetter til  

 aktier.
 Endelig indeholder loven en række redaktionelle  

 ændringer af aktieavancebeskatningslovens regler om beregning af  

 gevinst og tab ved afståelse af aktier, som følge af euroens  

 indførelse i 11 EU-lande pr. 1. januar 1999.
 Cirkulæret indeholder alene en omtale af  

 ændringen af ligningslovens § 28 og ændringerne af reglerne om  

 arbejdsmarkedsbidrag m.m. og indberetningspligt vedrørende tildelte  

 aktiekøberetter samt en omtale af de ændringer, der er  

 gennemført i forhold til ligningslovens § 7 A og kursgevinstlovens §  

 30. Præciseringerne i kursgevinstloven og de redaktionelle  

 ændringer af arbejdsmarkedsfondsloven og aktieavancebeskatningsloven  

 omtales således ikke.
 Cirkulæret har følgende indhold:
1.	Indledning 2.	Ligningslovens § 28 2.1.	Køberetter ydet af arbejdsgiverselskabet 2.2.	Køberetter ydet af et koncernselskab 2.3.	Selskabets fradragsret 2.3.1. Køberetter ydet af arbejdsgiverselskabet 2.3.2. Køberetter ydet af et koncernselskab 2.4.	Selskabets aktieafståelse 2.5.	Forholdet til ligningslovens § 7 A 2.6.	Ikrafttræden 2.6.1.Overgangsregel 3.	Ændring af kursgevinstlovens § 30 3.1.	Levering 3.2.	Modgående kontrakter 3.3.	Ikrafttræden 4.	Arbejdsmarkedsbidrag og SP-bidrag 4.1.	Ikrafttræden 5.	Indberetning 5.1	Ikrafttræden 6.	Ligningslovens § 7 A 6.1.	Udenlandske medarbejdere 6.2.	Køberetter til aktier 6.3.	Ikrafttræden 2. Ligningslovens § 28 Køberetter til aktier, der tildeles medarbejdere  

 m.m., anses for at udgøre et formuegode, der er skattepligtigt efter  

 ligningslovens § 16, jf. statsskattelovens § 4 som løntillæg,  

 såfremt køberetten kan eller forventes at give mulighed for at  

 erhverve aktier til favørkurs og dermed må anses for at have en  

 værdi for modtageren.
Hovedreglen er, at personalegodebeskatningen  

 indtræder på det tidspunkt, hvor medarbejderen m.m. erhverver  

 endelig ret til formuegodet.
Efter reglerne i ligningslovens § 28 er  

 beskatningstidspunktet for tildelte køberetter til aktier  udskudt til  

 udnyttelsestidspunktet eller afståelsestidspunktet.
Vurderingen af, om  

 den tildelte køberet repræsenterer en økonomisk fordel  

 for medarbejderen m.m., er ligeledes udskudt til udnyttelses- henholdsvis  

 afståelsestidspunktet.
Hvorvidt den tildelte køberet allerede  

 på retserhvervelsestidspunktet måtte repræsentere en  

 økonomisk værdi for medarbejderen m.m. eller ej, er uden  

 betydning.
Beskatningsgrundlaget er køberettens værdi  

 på udnyttelsestidspunktet henholdsvis afståelsestidspunktet.
Ved  

 udnyttelse i form af erhvervelse af aktier opgøres køberettens  

 værdi som forskellen mellem de omhandlede aktiers handelsværdi  

 på udnyttelsestidspunktet og den kursværdi som modtageren har  

 erhvervet aktierne til.
Ved udnyttelse ved differenceafregning udgør  

 køberettens værdi det modtagne beløb og ved  

 afståelse udgør køberettens værdi et beløb  

 svarende til afståelsessummen.
I de situationer, hvor modtageren har erlagt en betaling  

 for køberetten, udgør beskatningsgrundlaget uændret  

 køberettens værdi på udnyttelsestidspunktet henholdsvis  

 afståelsestidspunktet, idet værdien dog i disse tilfælde  

 opgøres med fradrag af den erlagte betaling.
Udnyttes  

 køberetten ved erhvervelse af aktien, anses aktien for anskaffet til  

 summen af: Det beløb, der er betalt for køberetten, den  

 værdi, der er lagt til grund ved personalegodebeskatningen, og det  

 beløb, der er betalt for aktien på udnyttelsestidspunktet.
Ligningslovens § 28 omfatter kun de situationer, hvor  

 aktiekøberetten er tildelt af et selskab.
Endvidere gælder  

 ligningslovens § 28 kun for køberetter til aktier og dermed kun for en  

 ret til at erhverve aktier, der eksisterer på leveringstidspunktet.  

 Tegningsretter, dvs. retten til som aktietegner at deltage i en  

 kapitaludvidelse, er ikke omfattet af bestemmelsen.
Ved udtrykket »aktier«  

 forstås såvel aktier som anparter omfattet af  

 aktieavancebeskatningsloven, jf. aktieavancebeskatningslovens § 1, stk. 1.  

 Ligningslovens § 28 omfatter også aktiekøberetter, der kan  

 udnyttes ved differenceafregning.
Dette gælder hvadenten  

 differenceafregningen er forudsat eller blot indgår som en mulighed.  

 Det skal bemærkes, at der ikke herved er taget stilling til den  

 skattemæssige behandling af de såkaldte fantomaktier.
Der er ikke noget krav om, at der skal være tale om  

 køberetter til aktier i selskabet.
Reglerne i ligningslovens § 28  

 omfatter således også køberetter til aktier i andre  

 selskaber end arbejdsgiverselskabet eller et selskab, der er koncernforbundet  

 med arbejdsgiverselskabet.
2.1. Køberetter ydet af arbejdsgiverselskabet Ligningslovens § 28, stk. 1, omfatter  

 køberetter til aktier, som en person modtager fra det selskab, hvor  

 vedkommende er ansat m.m.
Der er ved lov nr. 283 af 12. maj 1999 gennemført  

 en mindre indskrænkning af bestemmelsens anvendelsesområde.  

 Anvendelsen af reglerne er gjort betinget af, at arbejdsgiverselskabet selv  

 har udstedt den aktiekøberet, som tildeles medarbejderen m.m. eller at  

 arbejdsgiverselskabet har erhvervet aktiekøberetten af et  

 koncernforbundet selskab, der har udstedt køberetten.
Om definitionen  

 af koncernforbundet selskab henvises til pkt. 2.2.
 Indskrænkningen betyder f.eks., at såfremt de  

 aktiekøberetter, som arbejdsgiverselskabet tildeler medarbejderne  

 m.m., er erhvervet fra et finansielt institut, så er det ikke  reglerne  

 i ligningslovens § 28, men den almindelige hovedregel, som finder anvendelse,  

 dvs. beskatning på  retserhvervelsestidspunktet.
Indskrænkningen af anvendelsesområdet er  

 indført med det formål at tilvejebringe en vis fleksibilitet med  

 hensyn til beskatningstidspunktet.
Ved at undtage de situationer, hvor der er  

 tale om videregivelse af erhvervede køberetter, sikres denne  

 fleksibilitet på en enkel måde.
Samtidig sikres fleksibiliteten,  

 uden at de værdiansættelsesproblemer, der var en af  

 begrundelserne for reglen i ligningslovens § 28, genopstår.
Når  

 der er en tidsmæssig sammenhæng mellem erhvervelse og  

 videregivelse, vil arbejdsgiverselskabets betaling ved erhvervelse af  

 aktiekøberetten således repræsentere et godt grundlag for  

 værdiansættelsen.
Modsat er der også gennemført en udvidelse af  

 bestemmelsens anvendelsesområde.
Bestemmelsen er udvidet til også  

 at omfatte de situationer, hvor tildelte aktiekøberetter  

 udløber uden at blive udnyttet.
Ved ikke-udnyttelse forstås, at  

 køberetterne bortfalder, uden at dette udløser noget krav  

 parterne i mellem.
Såfremt de tildelte aktiekøberetter  

 udløber uden at blive udnyttet, er konsekvensen, at  

 personalegodebeskatningen bortfalder.
2.2. Køberetter ydet af et koncernselskab Efter den nye bestemmelse i ligningslovens § 28, stk.  

 2, finder reglerne i § 28, stk. 1, tilsvarende anvendelse, hvor  

 aktiekøberetterne modtages af et selskab, der er koncernforbundet med  

 arbejdsgiverselskabet.
Det vil sige, at de regler, der gælder for den  

 situation, hvor medarbejderen m.m. modtager aktiekøberetter direkte  

 fra arbejdsgiverselskabet, finder tilsvarende anvendelse i  

 koncernsituationen.
 Det er en betingelse, at de aktiekøberetter, der  

 tildeles medarbejdere m.m. i arbejdsgiverselskabet, er udstedt af det  

 koncernselskab, der yder køberetten.
Definitionen af et koncernforbundet selskab følger  

 definitionen i kursgevinstlovens § 4, stk. 2. Efter kursgevinstlovens § 4,  

 stk. 2, anses selskaber m.v. for koncernforbundne, hvis samme  

 aktionærkreds eller en fond direkte eller indirekte ejer mere end 50  

 pct. af aktiekapitalen i hvert selskab eller direkte eller indirekte  

 råder over mere end 50 pct. af stemmerne i hvert selskab.
Ud over  

 moder- og datterselskaber omfatter definitionen således f.eks.  

 også søsterselskaber.
Bestemmelsen indebærer, at i de situationer, hvor  

 aktiekøberetten modtages fra et selskab, der er koncernforbundet med  

 arbejdsgiverselskabet, udskydes beskatningstidspunktet for de tildelte  

 aktiekøberetter til udnyttelsestidspunktet  henholdsvis  

 afståelsestidspunktet.
Beskatningsgrundlaget er køberettens  

 værdi på udnyttelsestidspunktet henholdsvis  

 afståelsestidspunktet.
Endvidere bortfalder personalegodebeskatningen,  

 såfremt de modtagne aktiekøberetter ikke udnyttes.
 Bestemmelsen omfatter såvel ansatte som personer,  

 der har modtaget køberetter for udførelse af personligt arbejde  

 i øvrigt, bestyrelsesmedlemmer samt bestyrelsesmedhjælpere.
2.3. Selskabets fradragsret Ligningslovens § 28, stk. 3, indeholder regler  

 vedrørende selskabets fradrag for  udgifter, der er forbundet med  

 ydelsen af aktiekøberetter, som led i aflønningen af  

 medarbejdere m.m.
Bestemmelsen omhandler kun udgifter til køberetter,  

 hvor modtageren af køberetten er omfattet af de øvrige regler i  

 § 28. Der er med bestemmelsen tale om en videreførelse af de regler,  

 der tidligere var indeholdt i ligningslovens § 28, stk. 2, idet der dog ved  

 lov nr. 283 af 12. maj 1999 er gennemført en række justeringer  

 af reglerne.
 Bestemmelsens anvendelsesområde er udvidet,  

 således at bestemmelsen omfatter såvel den situation, hvor  

 aktiekøberetten er ydet af arbejdsgiverselskabet som den situation,  

 hvor aktiekøberetten er ydet af et selskab, der er koncernforbundet  

 med arbejdsgiverselskabet.
2.3.1. Køberetter ydet af arbejdsgiverselskabet Arbejdsgiverselskabet har efter reglerne i  

 statsskattelovens § 6, litra a, fradragsret for de udgifter, der er forbundet  

 med ydelsen af køberetter til medarbejdere m.v.
Det er ved lov nr. 283 af 12. maj 1999 udtrykkeligt  

 præciseret, at § 28, stk. 3, ikke udgør en fradragshjemmel, men  

 alene er en regel om udskydelse af fradragstidspunktet.
Hvorvidt der  

 overhovedet er fradragsret for de udgifter, der er forbundet med ydelsen af  

 aktiekøberetterne, skal fortsat afgøres på grundlag af  

 skattelovgivningens almindelige regler.
Såfremt en afholdt udgift  

 direkte kan forbindes med aflønningen af medarbejderne m.m., er det  

 opfattelsen, at der vil foreligge en fradragsberettiget driftsomkostning,  

 også hvor aflønningen sker i form af køberetter til  

 aktier.
 Det er derudover tydeliggjort, at udskydelsen af  

 fradragstidspunktet kun omfatter den del af den fradragsberettigede udgift,  

 der svarer til køberettens værdi på  

 udnyttelsestidspunktet.
Endelig er det fastsat, at såfremt selskabet har  

 fradragsret for den modsvarende udgift, så skal fradraget altid  

 foretages i det indkomstår, hvor køberetten udnyttes, også  

 selvom medarbejderen m.m. forinden måtte have afstået  

 køberetten.
I konsekvens heraf skal det udskudte fradrag altid  

 opgøres til et beløb svarende til køberettens  

 værdi på udnyttelsestidspunktet.
2.3.2. Køberetter ydet af et koncernselskab Hvor køberetten ydes af et koncernforbundet  

 selskab, kan der principielt foreligge to situationer.
Det kan være  

 tale om, at arbejdsgiverselskabet godtgør koncernselskabet de  

 udgifter, der har været forbundet med at yde køberetter til  

 medarbejdere m.v. i arbejdsgiverselskabet.
Der kan endvidere være tale  

 om den omvendte situation, dvs. hvor arbejdsgiverselskabet ikke har godtgjort  

 koncernselskabet dets udgifter.
Hvis der er sket refusion, vil situationen typisk  

 være den, at koncernselskabet ikke skal medregne  

 refusionsbeløbet ved indkomstopgørelsen, og modsat at  

 arbejdsgiverselskabet ikke har fradragsret for den betalte refusion.
En  

 godtgørelse af dokumenterede udgifter, som et selskab har afholdt  

 på vegne af et andet selskab, anses således efter praksis normalt  

 som værende indkomstopgørelsen uvedkommende både i forhold  

 til modtager og yder.
Hvis refusionen betyder, at yderen dermed har afholdt  

 udgifter, der i forhold til yderen har karakter af driftsomkostninger, vil  

 yderen dog have fradragsret for de afholdte udgifter.
Arbejdsgiverselskabet  

 vil således have fradragsret efter statsskattelovens § 6, litra a, for  

 et beløb svarende til den betalte godtgørelse.
Reglen om  

 udskydelse af fradragstidspunktet for den del af udgiften, der svarer til  

 køberettens værdi på udnyttelsestidspunktet, vil dermed i  

 disse situationer gælde for arbejdsgiverselskabet.
Hvis der ikke er sket refusion, anses  

 arbejdsgiverselskabet typisk for at have modtaget et beløb fra  

 koncernselskabet i form af et tilskud, en udlodning eller lignende.
Det  

 følger af § 28, stk. 3, 2. pkt., at beskatningstidspunktet for det  

 modtagne tilskud m.v. udskydes til det indkomstår, hvori  

 køberetten udnyttes.
Udskydelsen omfatter kun den del af de ikke  

 godtgjorte udgifter, der svarer til køberettens værdi på  

 udnyttelsestidspunktet.
 Der er med reglen i § 28, stk. 3, 2. pkt. ikke tale om en  

 beskatningshjemmel, men alene om en udskydelse af beskatningstidspunktet.  

 Hvorvidt det modtagne tilskud m.v. er skattepligtigt for  

 arbejdsgiverselskabet, må vurderes ud fra skattelovgivningens  

 almindelige regler, herunder eksempelvis selskabsskattelovens § 13.
Arbejdsgiverselskabet vil endvidere kunne fradrage et  

 beløb af samme størrelse som det skattepligtige tilskud m.v.  

 som en driftsudgift.
Reglen i § 28, stk. 3, 1. pkt. om udskydelse af  

 fradragstidspunkt, finder tilsvarende anvendelse i forhold til det  

 pågældende beløb.
Hvor der kun er sket delvis refusion, må der  

 ske en opdeling af de afholdte udgift i refunderede og ikke refunderede  

 udgifter.
Koncernselskabet og arbejdsgiverselskabet vil herefter for hver  

 kategori af udgifter skulle behandles skattemæssigt i overensstemmelse  

 med ovenstående retningslinier.
2.4. Selskabets aktieafståelse I de situationer, hvor medarbejderen m.m. vælger at  

 udnytte en tildelt aktiekøberet til erhvervelse af aktier, skal  

 selskabet levere den eller de omhandlede aktier.
Da selskabet skal levere  

 eksisterende aktier, se pkt. 2, er der for selskabet tale om en  

 afståelse af aktier, der er omfattet af aktieavancebeskatningslovens  

 regler.
 Den nye bestemmelse i ligningslovens § 28, stk. 4,  

 indeholder en særlig regel om opgørelse af fortjeneste og tab  

 på de afståede aktier.
Særreglen gælder såvel den situation,  

 hvor det er arbejdsgiverselskabet, som har ydet aktiekøberetten som  

 den situation, hvor køberetten er ydet af et selskab, der er  

 koncernforbundet med arbejdsgiverselskabet.
Hvor køberetten er ydet af  

 et koncernforbundet selskab, gælder særreglen dog kun i forhold  

 til det selskab, der er omfattet af fradragsreglen i ligningslovens § 28,  

 stk. 3, 1. pkt.
 Særreglen har til formål at sikre, at  

 selskabet ikke kan opnå fradrag to gange for den samme udgift, dels via  

 reglerne i ligningslovens § 28, stk. 3 om fradrag for den modsvarende udgift,  

 dels via aktieavancebeskatningslovens regler.
 Efter ligningslovens § 28, stk. 3, kan selskabet fradrage  

 forskellen mellem aktiernes handelsværdi på  

 afståelsestidspunktet og den kursværdi, som modtageren erhverver  

 aktierne til, dvs. favørkursen.
Efter aktieavancebeskatningsloven opgøres  

 fortjeneste og tab som forskellen mellem afståelsessummen og  

 anskaffelsessummen.
Ved afvikling af køberetter til aktier ved  

 levering udgør aktiernes anskaffelsessum og dermed  

 afståelsessummen for den part, der skal levere aktierne, den aftalte  

 kontraktspris.
Selskabets afståelsessum vil dermed være den  

 kursværdi, som modtageren erhverver aktierne til, dvs.  

 favørkursen.
Efter særreglen skal selskabet ved opgørelsen  

 af fortjeneste eller tab på de afståede aktier anvende aktiernes  

 handelsværdien på afståelsestidspunktet som  

 afståelsessum i stedet for den favørkurs, som medarbejderen m.m.  

 har erhvervet aktierne til.
Det vil sige, at selskabets fortjeneste/tab  

 på de afståede aktier skal opgøres som forskellen mellem  

 handelsværdien på afståelsestidspunktet og  

 anskaffelsessummen.
Herved opnås, at forskellen mellem aktiernes  

 handelsværdi på afståelsestidspunktet og favørkursen  

 kun kan fradrages efter ét regelsæt, nemlig reglen i  

 ligningslovens § 28, stk. 3.
 Særreglen er alene en opgørelsesregel.  

 Hvorvidt selskabet er skattepligtigt af fortjeneste/tab på aktierne  

 skal fortsat afgøres efter aktieavancebeskatningslovens regler.
2.5. Forholdet til ligningslovens § 7 A Det følger af den nye bestemmelse i ligningslovens  

§ 28, stk. 5, at de øvrige regler i ligningslovens § 28 ikke  

 finder anvendelse, såfremt de ydede aktiekøberetter er omfattet  

 af reglerne i ligningslovens § 7 A om medarbejderaktieordninger.
2.6. Ikrafttræden Ændringerne af ligningslovens § 28 har virkning for  

 køberetter til aktier, der erhverves den 1. april 1999 eller senere,  

 jf. § 7, stk. 2, i lov nr. 283 af 12. maj 1999.
2.6.1. Overgangsregel Der er i lov nr. 283 af 12. maj 1999 indsat en  

 særlig overgangsregel for køberetter til aktier, der er  

 erhvervet i perioden fra og med den 1. januar 1998 til og med den 31. marts  

 1999, jf. lovens § 7, stk. 4.
 Efter overgangsreglen kan parterne vælge, at de  

 pågældende aktiekøberetter skal være omfattet af  

 reglerne i ligningslovens § 28, således som bestemmelsen er udformet  

 efter vedtagelsen af lov nr. 283 af 12. maj 1999, og at der skal  

 betales arbejdsmarkedsbidrag og dermed også midlertidig  

 pensionsopsparing på 1 pct., jf. lov om arbejdsmarkedets  

 tillægspension § 17 b, stk. 1, af aktiekøberetterne.
Anvendelse af overgangsreglen er betinget af, at parterne  

 er enige om, at de pågældende regler skal finde anvendelse.  

 Valget skal træffes for begge regelsæt under ét.
Den nye  

 udformning af ligningslovens § 28 kan således ikke vælges alene,  

 men kun sammen med reglerne om arbejdsmarkedsbidrag m.m.
Efter  

 overgangsreglen træffes valget pr. køberet, idet valget samtidig  

 gælder for begge parter.
Udnyttelse af valgmuligheden vil være aktuel,  

 såfremt der inden for den nævnte periode er tildelt  

 aktiekøberetter i koncernforhold og medarbejderen m.m. ønsker,  

 at personalegodebeskatningen først skal indtræde på  

 udnyttelsestidspunktet.
Endvidere vil en udnyttelse af valgmuligheden  

 være aktuel, såfremt der inden for den nævnte periode er  

 modtaget aktiekøberetter, som ikke er udstedt af det ydende selskab,  

 og medarbejderen m.m. ønsker, at personalegodebeskatningen skal  

 indtræde på retserhvervelsestidspunktet.
Oplysning til skattemyndighederne om, at de nye  

 regelsæt ønskes anvendt, har for køberetter til aktier,  

 der er erhvervet i perioden fra og med den 1. januar 1998 til og med den 31.  

 december 1998 skulle gives i forbindelse med  selvangivelsen for 1998. Valget  

 af de nye regelsæt har kun kunnet lægges til grund ved ligningen,  

 såfremt det positivt var dokumenteret, at begge parter var enige om  

 valget.
Der har for afgivelsen af denne dokumentation været frist  

 indtil den 1. oktober 1999 - dvs. til og med den 30. september 1999.
 For køberetter til aktier, der er erhvervet i  

 perioden fra og med den 1. januar 1999 til og med den 31. marts 1999 skal  

 oplysning til skattemyndighederne indgives i forbindelse med selvangivelsen  

 for 1999. Valget af de nye regelsæt vil kun blive lagt til grund ved  

 ligningen, såfremt det positivt dokumenteres, at begge parter er enige  

 om valget.
3. Ændring af kursgevinstlovens § 30 Efter kursgevinstlovens § 30, stk. 1, nr. 5, beskattes  

 gevinst og tab på aftaler om køb og salg af aktier under visse  

 betingelser sammen med de omhandlede aktier, i stedet for efter reglerne i  

 kursgevinstlovens § 29 om beskatning af finansielle kontrakter.
Det er en  

 betingelse, at der sker levering af aktierne, og at der ikke er sket  

 afståelse af aftalen, jf. kursgevinstlovens § 30, stk. 3. Endvidere er  

 det en betingelse, at der ikke er indgået modgående kontrakter,  

 jf. kursgevinstlovens § 30, stk. 4.
 Betingelsen om levering og ikke-afståelse  

 gælder endvidere i forhold til kurskontrakter, valutakontrakter i  

 forbindelse med køb og salg af værdipapirer og aftaler om hel  

 eller delvis afståelse af virksomhed m.m., jf. henvisningen i § 30,  

 stk. 3, til henholdsvis stk. 1, nr. 3, 6 og 8.
3.1. Levering Der er ved lov nr. 283 af 12. maj 1999 gennemført  

 en generel lempelse i forhold til kravet om, at der rent faktisk sker  

 levering som forudsætning for undtagelsen fra reglerne om beskatning af  

 finansielle kontrakter.
Lempelsen betyder, at leveringskravet ikke  

 gælder i de situationer, hvor  kontrakten eller aftalen udløber  

 uudnyttet.
Det vil sige, hvor kontrakten eller aftalen bortfalder, uden at  

 dette udløser noget krav parterne i mellem.
Lempelsen er rent teknisk sket ved at lade kravet om  

 faktisk levering udgå, da denne betingelse alene har betydning for de  

 situationer, hvor kontrakten eller aftalen udløber uudnyttet.
De  

 øvrige betingelser, dvs. kravet om, at aftalen eller kontrakten ved  

 indgåelsen skal være udformet således, at den kun kan  

 opfyldes ved levering, og kravet om, at parterne skal forblive de samme,  

 gælder uændret.
Herved sikres, at de situationer, hvor der kan  

 eller sker differenceafregning eller afståelse, fortsat  

 indebærer, at aftalen eller kontrakten omfattes af reglerne i  

 kursgevinstlovens § 29. Hvis der sker differenceafregning viser det, at  

 kontrakten eller aftalen rent faktisk kunne opfyldes på anden  

 måde end ved levering, hvorfor betingelsen herom ikke er opfyldt.
Der er endvidere gennemført en sproglig  

 omformulering af betingelsen om ikke-afståelse.
Det er ved  

 omformuleringen søgt tydeliggjort, at det kun er i forhold til den  

 part, der afstår kontrakten eller aftalen, at konsekvensen er, at  

 kontrakten eller aftalen i stedet skal behandles efter kursgevinstlovens  

 almindelige regler for beskatning af finansielle kontrakter.
I forhold til  

 den part, der er indtrådt i kontrakten eller aftalen som følge  

 af overdragelsen, behandles  kontrakten eller aftalen efter reglerne i  

 kursgevinstlovens § 30, såfremt betingelserne herfor er opfyldt.
 De nævnte ændringer vedrørende  

 leveringsbetingelsen og betingelsen om ikke-afståelse gælder i  

 forhold til kurskontrakter, valutakontrakter i forbindelse med køb og  

 salg af værdipapirer, aftaler om hel eller delvis afståelse af  

 virksomhed m.m. og alle aftaler om køb og salg af aktier.
Derudover er der i forhold til de køberetter til  

 aktier, som er omfattet af reglerne i ligningslovens § 28, indført en  

 særlig undtagelse.
Efter særreglen finder kravet om levering og  

 kravet om, at kontrakten eller aftalen ikke afstås, ikke anvendelse i  

 forhold til køberetter til aktier, der er omfattet af ligningslovens §  

 28. Undtagelsen fra leveringskravet og kravet vedrørende  

 afståelse gælder såvel i forhold til modtageren af  

 køberetten som i forhold til det selskab, der har ydet  

 køberetten.
Særreglen betyder, at såfremt modtageren  

 afstår køberetten eller udnytter denne ved differenceafregning,  

 vil der alene indtræde beskatning efter reglerne i ligningslovens § 28,  

 dvs. at der alene vil blive tale om personalegodebeskatning.
Hvis modtageren  

 lader køberetten udløbe uudnyttet, vil konsekvensen være,  

 at der ikke skal ske beskatning.
Såvel personalegodebeskatningen som  

 beskatningen efter kursgevinstloven bortfalder.
3.2. Modgående kontrakter Ved lov nr. 283 af 12. maj 1999 er der gennemført  

 den ændring, at køberetter til aktier, der er omfattet af  

 ligningslovens § 28, er undtaget fra beskatning efter reglerne i  

 kursgevinstlovens § 29 om beskatning af finansielle kontrakter, selv om der  

 er indgået modgående kontrakter eller forretninger.
Undtagelsen  

 fra beskatning efter kursgevinstlovens § 29 omfatter kun tildelte  

 køberetter omfattet af ligningslovens § 28, og ikke de modgående  

 kontrakter eller forretninger.
I forhold til de modgående kontrakter  

 eller forretninger vil reglerne i kursgevinstlovens § 29 således  

 fortsat finde anvendelse.
Ændringen betyder, at såfremt der er  

 indgået modgående kontrakter eller forretninger, og modtageren  

 afstår køberetten eller udnytter denne ved erhvervelse af aktien  

 eller ved differenceafregning, vil der alene indtræde beskatning efter  

 reglerne i ligningslovens § 28. Det vil sige, at der alene vil blive tale om  

 personalegodebeskatning.
Hvis modtageren lader køberetten  

 udløbe uudnyttet, vil der hverken blive tale om  

 personalegodebeskatning eller  beskatning efter reglerne i kursgevinstlovens  

 § 29 af aktiekøberetten.
Den modgående kontrakt skal behandles  

 efter kursgevinstlovens § 29 uafhængigt af behandlingen af de modtagne  

 aktiekøberetter.
3.3. Ikrafttræden Reglerne i kursgevinstlovens § 30, stk. 3, 1. pkt., som de  

 er udformet ved lov nr. 283 af 12. maj 1999, har virkning for kontrakter og  

 aftaler, der indgås i indkomståret 1998 eller senere, jf. lovens  

 § 7, stk. 3, 2. pkt.
Det drejer sig om den generelle lempelse af  

 leveringskravet, som betyder, at dette krav ikke gælder, hvor  

  kontrakten eller aftalen udløber uudnyttet.
 Reglerne i kursgevinstlovens § 30, stk. 3, 2. pkt., som de  

 er udformet ved lov nr. 283 af 12. maj 1999, er trådt i kraft dagen  

 efter bekendtgørelsen i Lovtidende, dvs. den 15. maj 1999, jf. lovens  

 § 7, stk. 1. Det drejer sig om den sproglig omformulering af betingelsen  

 vedrørende ikke-afståelse.
 Reglerne i kursgevinstlovens § 30, stk. 3, 3. pkt., som de  

 er udformet ved lov nr. 283 af 12. maj 1999, har virkning for  

 køberetter til aktier omfattet af ligningslovens § 28, der erhverves i  

 indkomståret 1998 eller senere, jf. lovens § 7, stk. 3, 3. pkt.
 Ændringen af kursgevinstlovens § 30, stk. 4,  

 hvorefter betingelsen vedrørende modgående kontrakter ikke  

 gælder i forhold til køberetter til aktier omfattet af  

 ligningslovnes § 28, har virkning for køberetter til aktier, der  

 erhverves i indkomståret 1998 eller senere, jf. lovens § 7, stk. 3, 4.  

 pkt.
4. Arbejdsmarkedsbidrag og SP-bidrag Der er ved lov nr. 283 af 12. maj 1999 gennemført  

 en udvidelse af den kategori af personalegoder, hvoraf der skal betales  

 arbejdsmarkedsbidrag.
Udvidelsen betyder, at vederlag i form af  

 køberetter til aktier, der modtages som led i et  

 ansættelsesforhold eller som led i en aftale om ydelse af personligt  

 arbejde i øvrigt, er omfattet af bidragsgrundlaget for  

 lønmodtagere m.fl. efter lov om en arbejdsmarkedsfond, jf.  

 arbejdsmarkedsfondslovens § 8, stk. 1, litra b.
 Ændringen af arbejdsmarkedsfondsloven  

 medfører, at der tillige skal beregnes særlig pensionsopsparing  

 på 1 pct. (SP-bidrag) af bidragsgrundlaget, jf. lov om arbejdsmarkedets  

 tillægspension § 17 f, stk. 1, der henviser til  

 arbejdsmarkedsfondslovens § 8, stk. 1, litra b.
 Arbejdsmarkedsfondslovens § 8, stk. 1, litra b  

 gælder for køberetter til aktier omfattet af ligningslovens §  

 16, jf. statsskattelovens § 4 og køberetter til aktier omfattet af  

 ligningslovens § 28, stk. 1 og 2, jf. statsskattelovens § 4. De  

 pågældende aktiekøberetter skal således medregnes i  

 bidragsgrundlaget, uanset om de er omfattet af reglerne i ligningslovens § 28  

 eller om de er omfattet af reglerne i ligningslovens § 16.
 Aktiekøberetterne skal indgå i  

 bidragsgrundlaget med de værdier og på det tidspunkt, hvormed de  

 indgår i grundlaget for indkomstbeskatning, jf.  

 arbejdsmarkedsfondslovens § 11, stk. 8. For aktiekøberetter omfattet  

 af ligningslovens § 28 indtræder bidragspligten dermed på  

  udnyttelsestidspunktet eller på afståelsestidspunktet og for de  

 øvrige aktiekøberetter indtræder bidragspligten på  

 retserhvervelsestidspunktet.
 Aktiekøberetterne indgår ikke i  

 bidragsgrundlaget for arbejdsgiverens eget arbejdsmarkedsbidrag, uanset om  

 bidragspligten måtte være indtrådt før bortfaldet af  

 arbejdsgiverens eget arbejdsmarkedsbidrag pr. den 1. januar 2000.
 Opkrævningen af arbejdsmarkedsbidraget og  

 SP-bidraget vil, som det er tilfældet med andre bidragspligtige  

 B-indkomster, ske ved de statslige told- og skattemyndigheders  

 foranstaltning, jf. arbejdsmarkedsfondslovens § 11, stk. 8  og lov om  

 arbejdsmarkedets tillægspension § 17 f, stk. 1. Opkrævningen vil  

 ske på grundlag af de oplysninger, som indgår ved dannelsen af  

 årsopgørelsen og bidragsopgørelsen for det relevante  

 indkomstår.
4.1. Ikrafttræden Indførelsen af pligt til at betale  

 arbejdsmarkedsbidrag og SP-bidrag af køberetter til aktier, der  

 modtages som led i et ansættelsesforhold eller som led i en aftale om  

 ydelse af personligt arbejde i øvrigt, har virkning for  

 køberetter til aktier, der erhverves den 1. april 1999 eller senere,  

 jf. § 7, stk. 2, i lov nr. 283 af 12. maj 1999.
 For så vidt angår overgangsreglen for  

 køberetter til aktier, der er erhvervet i perioden fra og med 1.  

 januar 1998 til og med den 31. marts 1999, henvises til pkt. 2.6.1.
5. Indberetning Der er ved lov nr. 283 af 12. maj 1999 gennemført  

 en ændring af skattekontrollovens § 7 A, hvorefter skatteministeren  

 bemyndiges til at indføre indberetningspligt i forhold til  

 aktiekøberetter, der tildeles medarbejdere m.m.
Oplysningen skal  

 bruges i kontroløjemed.
 Bemyndigelsen går for det første på, at  

 skatteministeren kan bestemme, at den, der som led i sin virksomhed yder  

 medarbejdere m.m. en køberet til aktier omfattet af ligningslovens §  

 28, skal foretage indberetning til de statslige told- og skattemyndigheder om  

 udnyttelse eller overdragelse af retten.
I de tilfælde, hvor køberetter til aktier  

 ydes af selskaber i udlandet, der er koncernforbundet med det selskab her i  

 landet, hvori medarbejderen m.m. er ansat, er skatteministeren bemyndiget til  

 at bestemme, at arbejdsgiverselskabet her i landet skal foretage  

 indberetningen om udnyttelse eller overdragelse af retten.
Dette  

 indebærer, at arbejdsgiverselskabet her i landet eventuelt må  

 sikre sig de til opfyldelse af indberetningspligten fornødne  

 oplysninger fra det udenlandske selskab.
 Endelig bemyndiges skatteministeren til at bestemme, at  

 den, der som led i sin virksomhed yder medarbejdere m.m. en køberet  

 til aktier, men hvor forholdet ikke er omfattet af ligningslovens § 28, skal  

 foretage indberetning til de statslige told- og skattemyndigheder om  

 medarbejderens erhvervelse af retten.
 Bemyndigelsen er udnyttet ved § 9, stk. 1, nr. 9 og 10 i  

 bekendtgørelse nr. 1069 af 17. december 1999 om indberetningspligter  

 m.v. efter skattekontrolloven.
 Den pålagte indberetningspligt indebærer  

 generelt, at arbejdsgiverselskabet, skal føre en fortegnelse over de  

 køberetter, der er tildelt medarbejdere m.m. som led i arbejdet i  

 virksomheden.
Hvor tildelingen er omfattet af ligningslovens § 28,  

 omfatter indberetningspligten for det første oplysninger om  

 medarbejderens m.m. udnyttelse af  køberetten, herunder oplysning om  

 værdien af køberetten på udnyttelsestidspunktet.
Herved  

 sikres, at en fortjeneste ved medarbejderens m.m. udnyttelse af  

 køberetten bliver beskattet.
Har medarbejderen m.m. overdraget køberetten til  

 trediemand, skal der ikke foretages indberetning om køberettens  

 udnyttelse.
I disse tilfælde skal der foretages indberetning om  

 medarbejderens afståelse af køberetten, dvs. oplysning om den  

 første afståelse efter at køberetten er tildelt  

 medarbejderen m.m.
 Hvor tildelingen ikke er omfattet af ligningslovens § 28,  

 omfatter indberetningspligten oplysninger om medarbejderens m.m. erhvervelse  

 af køberetten, herunder oplysning om værdien af  

 køberetten på erhvervelsestidspunktet.
5.1. Ikrafttræden Indførelse af indberetningspligt har virkning for  

 køberetter til aktier, der erhverves og dermed ydes den 1. april 1999  

 eller senere.
6. Ligningslovens § 7 A Efter reglerne i ligningslovens § 7 A om  

  medarbejderaktieordninger, kan et selskab give sine medarbejdere ret til at  

 få aktier i selskabet til favørkurs, uden at dette  

 udløser beskatning hos medarbejderen på tildelingstidspunktet  

 (af favørelementet som løn). Medarbejderen beskattes  

 først, når aktierne sælges.
Anskaffelsessummen  

 udgør den faktiske kurs, som medarbejderen har betalt ved erhvervelsen  

 af aktierne.
Det er bl.a. en betingelse for skattefriheden, at aktierne  

 båndlægges i mindst 5 år i et dansk pengeinstitut.
Reglerne om medarbejderaktieordninger giver endvidere  

 mulighed for, at et selskab kan udlodde medarbejderaktier til medarbejdere  

 som led i en udbyttedelingsordning.
De første 8.000 kr. af  

 kursværdien af de udloddede aktier er skattefri for medarbejderen.  

 Resten af værdien beskattes som personlig indkomst.
Anskaffelsessummen  

 er aktiernes markedskurs på udlodningstidspunktet.
Det er  bl.a. en  

 betingelse for skattefriheden, at aktierne båndlægges i  mindst 7  

 år i et dansk pengeinstitut.
 Efter praksis kan disse medarbejderaktieordninger,  

 hvadenten der er tale om favørkursaktier eller gratisaktier, tillige  

 omfatte medarbejdere i et datterselskab, herunder et udenlandsk  

 datterselskab.
6.1 Udenlandske medarbejdere Udenlandske medarbejdere vil ofte kunne komme i den  

 situation, at de efter hjemlandets skatteregler er skattepligtige på  

 tildelingstidspunktet af favørelementet (favørkursaktier) eller  

 hele kursværdien af de udloddede aktier (gratisaktier). For udenlandske  

 medarbejdere kan det derfor være nødvendigt helt eller delvist  

 at sælge aktierne til at finansiere den udenlandske skat.
Det  

 forhindres imidlertid af kravet om båndlæggelse, og dette kan  

 efter omstændighederne  afholde medarbejdere i udenlandske  

 datterselskaber m.v. fra at deltage i en medarbejderaktieordning.  

 Formålet med at etablere medarbejderaktieordninger kan således  

 være illusorisk i forhold til denne gruppe af medarbejdere.
 Der er ved lov nr. 283 af 12. maj 1999 indsat et nyt stk.  

 3 i ligningslovens § 7 A -  som den er udformet efter gennemførelsen  

 af lov nr. 166 af 24. marts 1999 - hvorefter båndlæggelseskravet  

 ikke finder anvendelse på medarbejdere, der arbejder i udenlandske  

 datterselskaber, datterdatterselskaber, evt. moderselskab eller afdeling.
 Undtagelsen fra båndlæggelseskravet omfatter  

 medarbejdere, der hverken er eller inden for de seneste 2 år før  

 tildelingen har været omfattet af kildeskattelovens § 1 (fuld  

 skattepligt til Danmark). Endvidere omfatter undtagelsen medarbejdere, der  

 hverken er eller inden for de seneste 2 år før tildelingen har  

 været omfattet af kildeskattelovens § 2 (begrænset skattepligt  

 til Danmark) af den indkomst, som ligger til grund for medarbejderens  

 deltagelse i medarbejderaktieordningen.
Det betyder modsætningsvis, at  

 båndlæggelseskravet opretholdes for medarbejdere i selskaber  

  beliggende i Danmark.
Båndlæggelseskravet fastholdes desuden i  

 visse situationer, hvor medarbejderen arbejder i udlandet.
Således  

 kræves der båndlæggelse, hvis medarbejderen inden for de  

 seneste 2 år før tildelingen har været fuldt skattepligtig  

 til Danmark.
Endvidere skal aktierne båndlægges i tilfælde,  

 hvor medarbejderen er eller inden for de seneste 2 år har været  

 begrænset skattepligtig af den indkomst, der ligger til grund for  

 medarbejderens deltagelse i medarbejderaktieordningen.
 Kravet om, at skattepligten til Danmark skal være  

 bortfaldet mindst 2 år før tildelingen, er indsat  for at  

 begrænse muligheden for omgåelse.
Opretholdelsen af båndlæggelseskravet for  

 ansatte, der indenfor de seneste 2 år har været fuldt  

 skattepligtige til Danmark, vil hovedsageligt have betydning for  

 medarbejdere, der udstationeres.
Med 2-års-kravet imødegås  

 den situation, hvor en medarbejder i en dansk afdeling af selskabet, f.eks.  

 ved en korterevarende udstationering, sørger for at komme ud af  

 kildeskattelovens § 1, får tildelt tegningsretter m.m. til aktier uden  

 båndlæggelseskrav, og derefter tager hjem igen og sælger  

 medarbejderaktierne.
Uden 2-års-kravet ville medarbejderen i  

 sådanne tilfælde helt kunne undgå at skulle betale skat af  

 værdien af tegningsretterne m.m. som lønaccessorium.
Opretholdelsen af båndlæggelseskravet for  

 medarbejdere, der er eller inden for de seneste 2 år har været  

 begrænset skattepligtige af den indkomst, der ligger til grund for  

 medarbejderens deltagelse i medarbejderaktieordningen, vil f.eks. have  

 betydning for grænsegængere.
Uden 2-års-kravet vil  

 grænsegængere i visse situationer ellers kunne konvertere en  

 skattepligtig løn til en skattefri aktieavance.
Hvis en medarbejder  

 f.eks. bor i Tyskland, men arbejder i Danmark for et selskab beliggende her i  

 landet, vil vedkommendes lønindkomst efter den gældende  

 dobbeltbeskatningsoverenskomst mellem Danmark og Tyskland blive beskattet i  

 Danmark, mens en aktieavance beskattes i Tyskland.
En medarbejderaktieordning  

 indebærer, at der ikke sker beskatning på tildelingstidspunktet,  

 men at en eventuel skat udskydes til afståelsen af medarbejderaktien.  

 Den tyske grænsegænger modtager således tegningsretten  

 /medarbejderaktien skattefrit, og kan efter de tyske avancebeskatningsregler  

 sælge aktierne skattefrit efter 6 måneders ejertid, hvis der ikke  

 er tale om hovedaktionæraktier.
Når  

 båndlæggelseskravet opretholdes, vil denne skattefri gevinst  

 først realiseres efter 5 henholdsvis 7 år.
Det er kun i tilfælde, hvor medarbejderen er  

 begrænset skattepligtig af indkomst fra det selskab, der udbyder  

 medarbejderaktierne, at aktierne skal båndlægges.
Hvis  

 eksempelvis en medarbejder, der bor i Tyskland og er ansat  i et selskab  

 beliggende i Tyskland, modtager medarbejderaktier fra det danske  

 moderselskab, skal der ikke ske båndlæggelse, blot fordi  

 medarbejderen af andre årsager måtte være begrænset  

 skattepligtig til Danmark - medmindre den begrænsede skattepligt  

 knytter sig til arbejde udført i Danmark for moderselskabet.
De udenlandske medarbejdere er kun undtaget fra  

 båndlæggelseskravet.
De yderligere betingelser, der er fastsat i  

 ligningslovens § 7 A, skal fortsat overholdes også i forhold til de  

 udenlandske medarbejdere.
6.2. Køberetter til aktier Der er ved lov nr. 283 af 12. maj 1999 gennemført  

 en ændring af ligningslovens § 7 A, således at reglerne om  

 medarbejderaktieordninger også omfatter tildelte  

 aktiekøberetter.
Der er tale om en tilpasning til den hidtil  

 gældende praksis.
Efter sin ordlyd omfattede reglerne om  

 medarbejderaktieordninger (favørkursaktieordninger), som de så  

 ud før ændringen ved lov nr. 283 af 12. maj 1999, kun ordninger,  

 hvor medarbejderne tildeles en ret til at tegne nyudstedte aktier i  

 selskabet.
Formelt set skulle der således allerede på  

 tildelingstidspunket være tale om en tegningsret, dvs. en ret til at  

 tegne nye aktier i selskabet.
Efter praksis har tegningsretten imidlertid  

 også kunnet udnyttes ved »tegning« fra selskabets beholdning af egne  

 aktier, uden at ordningen faldt uden for ligningslovens § 7 A.
Herved er  

 tegningsretten i sidste ende kommet til at virke som en køberet, dvs.  

 en ret til at erhverve eksisterende aktier.
Uanset om aktien har været  

 erhvervet ved nytegning eller fra selskabets beholdning af egne aktier, er  

 medarbejderen i praksis hverken blevet beskattet ved tildelingen af  

 »tegningsretten« eller ved udnyttelsen, men først på det  

 tidspunkt, hvor medarbejderen måtte sælge den erhvervede aktie.  

 For medarbejderen har det således hidtil ikke gjort nogen forskel, om  

 der var tale om en reel tegningsret eller en tegningsret, der viste sig at  

 være en køberet.
Som nævnt i pkt. 6, er skattefriheden for  

 medarbejderaktieordninger, hvor medarbejderen får ret til at erhverve  

 aktier til favørkurs, bl.a. betinget af, at aktierne  

 båndlægges i mindst 5 år.
Hvor der er tale om en ret til at  

 erhverve aktier på grundlag af tildelte aktiekøberetter, starter  

 båndlæggelsesperioden, når køberetten er udnyttet og  

 dermed først, når aktien er erhvervet.
Se TfS 2000.215.
6.3. Ikrafttræden Ophævelsen af båndlæggelseskravet for  

 medarbejdere i udlandet har virkning fra og med 1. januar 1999, jf. § 25,  

 stk. 3, i lov nr. 166 af 24. marts 1999, som bestemmelsen er udformet efter  

 gennemførelsen af den ændring, der er indeholdt i § 6, nr. 2, i  

 lov nr. 283 af 12. maj 1999.
 Udvidelsen af ligningslovens § 7 A til også at  

 omfatte køberetter har virkning fra og med den 1. januar 2000, jf. §  

 25, stk. 3, i lov nr. 166 af 24. marts 1999.
