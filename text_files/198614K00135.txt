Nr BTL 135 Betænkning over Forslag til lov om ændring af retsplejeloven  

 (Varetægtsfængsling i retshåndhævelsesøjemed)   

 Nr L 135 1986-87, 1. samling Blad nr 969 Afgivet af retsudvalget Afgivet: 19870519 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
Fire af udvalgets spørgsmål og justitsministerens svar herpå vil sammen med indhentede høringssvar fra præsidenten for Østre Landsret, præsidenten for Vestre Landsret, præsidenten for Københavns Byret, rigsadvokaten og Foreningen af Politimestre i Danmark samt yderligere bilag blive optrykt som bilag til nærværende betænkning i et selvstændigt bilagshæfte.
Der er af udvalget og af et mindretal stillet ændringsforslag, hvorom henvises til de ledsagende bemærkninger.
Herefter indstiller et MINDRETAL (Det Konservative Folkepartis, Venstres, Centrum-Demokraternes og Kristeligt Folkepartis medlemmer af udvalget) lovforslaget til VEDTAGELSE med det af udvalget stillede ændringsforslag og vil i øvrigt redegøre nærmere ved 2. behandling for sin stilling til de under nr. 1 og 2 stillede ændringsforslag.
Et ANDET MINDRETAL (Socialdemokratiets medlemmer af udvalget) indstiller lovforslaget til VEDTAGELSE med de stillede ændringsforslag.
Et TREDJE MINDRETAL (Socialistisk Folkepartis og Det Radikale Venstres medlemmer af udvalget) indstiller lovforslaget til FORKASTELSE ved 3. behandling og vil i øvrigt redegøre nærmere ved 2. behandling for sin stilling til de under nr. 1 og 2 stillede ændringsforslag.
Et FLERTAL INDEN FOR DETTE MINDRETAL (Socialistisk Folkepartis medlemmer af udvalget) ønsker tillige at udtale, at det anser en vedtagelse af lovforslaget for at være en dyb krænkelse af grundlæggende retsprincipper i såvel dansk som europæisk ret.
Denne opfattelse er til fulde blevet bekræftet gennem udvalgsbehandlingen af lovforslaget.
Både gennem de henvendelser, der er kommet til retsudvalget, og gennem den offentlige debat, der har været ført, siden lovforslaget blev førstebehandlet.
Det, der navnlig vækker bekymring, er den svækkelse af retssikkerheden, som lovforslaget indeholder.
Der henvises bl.a.
 til det som bilag optrykte høringssvar fra Vestre Landsret.
Københavns Byret, der også vender sig mod lovforslaget, fremhæver herudover »de vanskeligheder, som må forventes at opstå, når retten allerede i grundlovsforhøret på grundlag af politiets foreløbige efterforskning af sagen skal vurdere, om lovovertrædelsen må forventes at medføre en ubetinget fængselsstraf på mindst 60 dage.
Efter dommernes erfaring sker det ikke sjældent i voldssager, at bedømmelsesgrundlaget ændres væsentligt efter bevisførelsen under domsforhandlingen . . . ».
 Østre Landsret påpeger i sit svar de samme problemer.
Regeringspartierne og Socialdemokratiet har imidlertid valgt helt at se bort fra disse alvorlige invendinger fra den gruppe mennesker, som mest konkret i deres daglige arbejde har erfaring med, hvordan den foreslåede bestemmelse vil komme til at virke.
En anden indvending mod lovforslaget er, at vi her får en meget udvidet anvendelse af det, der i fagsproget kaldes anticiperet straf, dvs.
 at man påbegynder afsoningen af en straf, før der er afsagt dom.
Statsadvokaten i Sønderborg skriver således i sit høringssvar, at reglen meget let kan føre til, at en dom i alt væsentligt reelt er fuldbyrdet, inden den er afsagt.
Dette strider mod europæisk retstradition og var en af de afgørende grunde til, at Justitsministeriets strafferetsplejeudvalg allerede i sin betænkning nr. 978 fra 1983 frarådede, at en lignende bestemmelse blev indføjet i retsplejeloven.
Dengang lykkedes det at hindre lovforslagets gennemførelse, da Socialdemokratiet vendte sig imod det med stort set de samme argumenter, som også i dag kan fremføres.
Lovforslaget fra 1983 var tilmed mindre vidtgående end det foreliggende.
Socialdemokratiets begrundelse for nu at gå ind for lovforslaget er angiveligt, som det fremgår af lovforslagets førstebehandling, at det skal ses som led i bekæmpelse af volden.
Trods det gav Socialdemokratiets ordfører under samme førstebehandling udtryk for, at han ikke mente, dette lovforslag i sig selv skaber færre voldsofre, eller at det vil give mindre vold.
Tilbage som begrundelse for lovforslaget er så alene synspunktet om befolkningens retsopfattelse.
Det er da også den begrundelse, der vejer tungt i justitsministerens begrundelse for fremsættelse af lovforslaget.
I svaret på det som bilag optrykte spørgsmål 4 fra retsudvalget uddyber justitsministeren denne begrundelse.
Socialistisk Folkeparti finder det helt uacceptabelt, at Folketinget lovgiver på baggrund af så diffuse begrundelser, som kommer til udtyk i dette svar, nemlig »samtaler med mange mennesker« og en Observa-undersøgelse offentliggjort i Jyllands-Posten.
Socialistisk Folkeparti mener, at politikere i stedet har som hovedopgave at forklare befolkningen de grundlæggende principper i dansk og europæisk retspleje og søge at skabe forståelse herfor.
Et af disse grundlæggende principper er, at ingen straffes, før han er dømt.
Endelig er også det internationale aspekt ved indførelse af den foreslåede bestemmelse i retsplejeloven blevet grundigt belyst gennem udvalgsarbejdet.
Således henviser rigsadvokaten i sit høringssvar til, at han allerede i 1980 og i 1983 tog afstand fra tilsvarende lovforslag, bl.a. fordi han mener, at de vil være i disharmoni med bl.a. de standarder, der er formuleret af Europarådskomiteöen.
Det er også Advokatrådets opfattelse, at lovforslaget er i uoverensstemmelse med Den Europæiske Menneskerettighedskommissions artikel 5, stk. 1 c, og strider mod Europarådets Ministerkomites resolution af 9. april 1965, der er optrykt som bilag.
Det samme synspunkt udtrykker Justitsministeriets strafferetsplejeudvalg i den ovenfor omtalte betænkning.
Alligevel vælger justitsministeren, jf. det som bilag optrykte svar på udvalgets spørgsmål nr. 47, at affærdige indvendingerne.
Til trods for disse mange særdeles kvalificerede indvendinger mod lovforslaget, som her er beskrevet - og listen kan udvides væsentligt ved en gennemgang af retsudvalgets bilag - holder et flertal af retsudvalgets medlemmer fast ved det fremlagte lovforslag, angiveligt for at bekæmpe volden, reelt for at imødekomme ønsker fra politiet af hensyn til »befolkningens retsfølelse«.
Socialistisk Folkeparti finder det dybt beskæmmende, at landets politiske ledelse på et så grundlæggende retsområde som det, dette lovforslag handler om, lovgiver på et så ukvalificeret grundlag.
Et MINDRETAL INDEN FOR DET SAMME MINDRETAL (Det Radikale Venstres medlem af udvalget) ønsker tillige at udtale: Mindretallet må indtrængende advare imod at gennemføre dette lovforslag om retshåndhævelsesarrest.
Det er et afgørende indgreb mod gældende retstilstand, og det strider mod internationale aftaler, der er tiltrådt af Danmark, og mod flere udtalelser fra tidligere danske ministre.
Retshåndhævelsesarrest har hidtil i overensstemmelse med internationale regler kun været anvendt i Danmark i meget alvorlige sager defineret som overtrædelser med en strafferamme på et vist åremål.
Nu foreslås retshåndhævelsesarrest anvendt, når den endelige dom skønnes at kunne medføre en dom på 60 dage.
Det fatale er, at dette skøn skal udøves uden undersøgelse af straffelovsovertrædelsen.
Ved en gennemførelse af lovforslaget kan Danmark atter risikere at blive indklaget for Menneskerettighedskommissionen og Menneskerettighedsdomstolen i Strasbourg.
Det burde gøre indtryk, at så megen juridisk sagkundskab advarer imod lovforslaget.
ÆNDRINGSFORSLAG Af et MINDRETAL (S):
Til § 1 1) Før den foreslåede affattelse af § 762, stk. 2, nr. 2, der bliver nr. 1, indsættes som nyt nummer:
 »01. I § 60 indsættes efter stk. 1 som nyt stykke:
»Stk. 2. Ingen må deltage som dommer under domsforhandlingen i en straffesag, såfremt han tidligere i sagen har truffet beslutning om at varetægtsfængsle den pågældende alene efter § 762, stk. 2, medmindre sagen behandles efter § 925 eller § 925 a.« Stk. 2 bliver herefter stk. 3.' 2) I den foreslåede affattelse af § 762, STK. 2, ændres »eller af en bestemmelse i straffelovens 25. kapitel om forbrydelser mod liv og legeme« til: »§§ 244-246, § 250 eller § 252«.
 Af UDVALGET:
Til § 2 3) Datoen »1. april 1987« ændres til: »1. juli 1987«.
BEMÆRKNINGER Til nr. 1 Baggrunden for mindretallets ønske om ændringen er, at det fremsatte lovforslag giver mulighed for betydelig øget anvendelse af retshåndhævelsesarrest.
Ved beslutning om retshåndhævelsesarrest påhviler det dommeren at tage konkret stilling til ikke blot mistankens karakter, men også den forskyldte straf.
En sådan stillingtagen, der nødvendigvis må ske på et ret spinkelt grundlag i forhold til grundlaget for domsforhandlingen, vil undertiden skulle finde sted adskillige gange i forbindelse med efterforskningstidens forløb og, især når det drejer sig om den gældende lovgivning, undertiden mange gange.
Der har i den senere tid været rejst kritik heraf, idet der vil kunne sættes spørgsmålstegn ved, om den eller de dommere, der har haft ansvaret for en måske langvarig retshåndhævelsesarrest, men i alt fald for en foreløbig stillingtagen til skyldspørgsmålet, også bør kunne træffe den endelige afgørelse.
En kritik af denne karakter, der selvsagt er begrundet i almindelige habilitetshensyn, er ikke udtryk for nogen konkret betonet kritik, men derimod for, at borgerne bør kunne have størst mulig tillid til afgørelsernes korrekthed, og hensynene hertil er ganske de samme som inden for forvaltningsretten.
Det er ikke mindretallets opfattelse, at den gældende ordning eller det fremsatte lovforslag om øget brug af retshåndhævelsesarrest er i strid med artikel 6 i Den Europæiske Menneskerettighedskonvention om retten til retfærdig rettergang.
Men mindretallet ønsker at gøre opmærksom på, at Den Europæiske Menneskerettighedskommission i sin afgørelse af 9. oktober 1986 (sag nr. 10.486/ 83) enstemmigt har givet udtryk for, at den gældende danske ordning rejser alvorlige spørgsmål med hensyn til fortolkningen og brugen af artikel 6 i konventionen.
Denne holdning hos kommissionen må forventes skærpet i forbindelse med vedtagelsen af en udvidelse af brugen af retshåndhævelsesarrest.
Til nr. 2 Det findes betænkeligt, at lovforslaget giver mulighed for varetægtsfængsling i retshåndhævelsesøjemed i forbindelse med overtrædelse af straffelovens § 241 og § 249, som er rene uagtsomhedsdelikter.
Der bør i forbindelse med varetægtsfængsling i retshåndhævelsesøjemed lægges afgørende vægt på gerningsmandens forsæt til at begå en grov lovovertrædelse.
Såfremt der bør anlægges et strengere syn på uagtsomt manddrab i forbindelse med spirituskørsel, findes det at burde ske ved en ændring af strafferammerne.
Til nr. 3 Ændringen har alene baggrund i tidspunktet for udvalgsarbejdets færdiggørelse.
HAGEN HAGENSEN (KF) fmd.
ANNELISE GOTFREDSEN (KF) KAREN THURøE HANSEN (KF) GRETHE FENGER MøLLER (KF) BJøRN ELMQUIST (V) BIRTHE RøNN HORNBECH (V) BIRGITH MOGENSEN (CD) INGER STILLING PEDERSEN (KRF) OLE ESPERSEN (S) HENNING RASMUSSEN (S) KORNELIUSEN (S) TORBEN LUND (S) LISSA MATHIASEN (S) JIMMY STAHR (S) LEIF HERMANN (SF) EBBA STRANGE (SF) nfmd.
BERNHARD BAUNSGAARD (RV) Partierne FP og VS havde ikke medlemmer i udvalget.
Bilag 1 Udvalgets spørgsmål 4 med tilhørende underbilag, spørgsmål 38, 46 og 47 SPøRGSMåL 4:
Idet der henvises til følgende passus i bemærkningerne side 2, spalte 2: »Reglerne om varetægtsfængsling i retshåndhævelsesøjemed er begrundet i hensynet til den almindelige retsfølelse, hvorefter det findes krænkende, at personer, der har begået grove forbrydelser, forbliver på fri fod under efterforskningen« ønskes oplyst, hvilke undersøgelser der foreligger til belysning af indholdet i »den almindelige retsfølelse«, samt på hvilket grundlag ministeren mener at kunne slutte, at »den almindelige retsfølelse« ikke går ud på, at en tiltalt er uskyldig, indtil han er dømt, og at der derfor ikke bør iværksættes foranstaltninger over for den pågældende, før der foreligger en sådan dom.
 SVAR:
Som jeg har givet udtryk for i min fremsættelsestale, er det mit indtryk fra samtaler med mange mennesker, at det for brede dele af befolkningen forekommer stødende, at gerningsmanden til kvalificerede og grove voldsforbrydelser mod ofte helt tilfældige og sagesløse personer ikke engang i en kort periode i umiddelbar tilknytning til det voldelige overfald kan fjernes fra »gadebilledet« ved varetægtsfængsling.
Jeg kan i den forbindelse i øvrigt henvise til en Observa-undersøgelse, der i september 1983 blev offentliggjort i Jyllands-Posten.
Her gav 73 pct. af de adspurgte udtryk for, at adgangen til at varetægtsfængsle voldssigtede burde udvides, mens kun 3 pct. mente, at adgangen burde indskrænkes.
En kopi af undersøgelsens resultat vedlægges.
Det er klart, at der ikke isoleret set kan lægges noget afgørende i en sådan undersøgelse, men sammenholdes den med indtrykket fra samtaler med folk, giver det efter min opfattelse god grund til at tro, at den er udtryk for størstedelen af befolkningens almindelige retsopfattelse.
Bilag til besvarelsen af spørgsmål 4 Observa 1981-1984 Danskerne - meninger, holdninger og vaner VARETÆGTSFÆNGSLING/ VOLDSFORBRYDELSER Varetægtsfængsling kan anvendes, når der er bestyrket mistanke om, at sigtede har begået en forbrydelse af grov karakter (straframme ud over fængsel i 18 måneder) og anvendes af hensyn til retssikkerheden for at forhindre sigtede i at unddrage sig straf, begå nye lignende kriminelle handlinger eller vanskeliggøre opklaringsarbejdet ved f.eks. at slette spor eller påvirke vidner.
Disse betingelser er ofte ikke til stede, når det drejer sig om voldsforbrydelser, hvorfor Folketinget til efteråret skal drøfte, om adgangen til at varetægtsfængsle personer sigtet for voldsforbrydelser skal ændres af hensyn til voldsofret/ofrene.
 Bør adgangen til at varetægtsfængsle voldssigtede efter Deres mening:
 SPøRGSåL 38:
Ad svaret på spørgsmål 10 Hvor lang er politiets og anklagemyndighedens sagsbehandlingstid typisk i voldssager? SVAR:
Der foreliger ikke nyere landsdækkende undersøgelser vedrørende politiets og anklagemyndighedens sagsbehandlingstid i voldssager.
En undersøgelse fra 1979/ 1980 viste at for 158 indsatte i Statsfængslet i Kragskovhede, dømt for vold eller røveri, var det gennemsnitlige tidsrum fra gerning til dom 6 måneder og 18 dage for ikke-varetægtsfængslede og 3 måneder og 14 dage for varetægtsfængslede.
Undersøgelsen er omtalt i Juristen, 1980, side 241.
Vedrørende en undersøgelse fra kriminalpolitiet i Århus af voldssager, anmeldt i 1984, kan henvises til besvarelsen af spørgsmål 48.
Det er i øvrigt Justitsministeriets opfattelse, at såfremt der varetægtsfængsles efter den foreslåede nye regel, bør dette indebære, at politiet og anklagemyndigheden prioriterer efterforskningen så højt, at der i mange tilfælde vil kunne afsiges dom i sagen i 1. instans inden for det tidsrum, som bestemmelsen sammenholdt med proportionalitetsreglen i § 762, stk.
 3, giver mulighed for.
 SPøRGSMåL 46:
Der anmodes om ministerens kommentar til Østre Landsrets og Københavns politis høringssvar.
I den forbindelse ønskes specielt gerne ministerens vurdering af påstanden om, at der vil opstå et spænd imellem den gældende retshåndhævelsesarrestbestemmelse og den nu foreslåede, herunder i sager, hvori der indgår vold som f.eks. voldtægt og røveri og ulovlig tvang.
 SVAR:
1. I udtalelsen fra Præsidenten for Østre Landsret anføres, at der kan være betydelig vanskelighed ved på det grundlag, der foreligger under et grundlovsforhør, at bedømme den konkret forskyldte straf, og at det tillige må anses for uheldigt, at landsretten under eventuel kære af spørgsmålet om varetægtsfængsling vil være tvunget til at skulle tage stilling til strafudmålingsspørgsmålet i en endnu for byretten verserende straffesag.
Efter den foreslåede nye bestemmelse er det bl.a. en betingelse, at mistanken om det påsigtede forhold er særlig bestyrket.
Bestemmelsen kan således ikke finde anvendelse i tilfælde, hvor der anses at foreligge tvivl om det faktiske hændelsesforløb vedrørende voldsudøvelsen og skyldvurderingen i den forbindelse.
I de tilfælde, hvor der ikke foreligger en tilståelse, hvis rigtighed bestyrkes ved de i øvrigt foreliggende oplysninger, er det for at tilvejebringe et grundlag for en sådan bedømmelse derfor i almindelighed nødvendigt, at der foretages grundige afhøringer ikke blot af den formodede gerningsmand, men også af ofret og eventuelle andre vidner, ligesom der må indhentes nærmere lægelige oplysninger om eventuelle skaders omfang.
I nogle tilfælde vil disse krav til bevistilvejebringelsen kunne medføre, at politiet må undlade straks at anholde den formodede gerningsmand eller løslade den pågældende inden for 24 timer efter anholdelsen, medmindre der findes grundlag for at begære anholdelsen opretholdt efter retsplejelovens § 760, stk. 4.
Når disse beviskrav er opfyldt, vil det - som anført i lovforslagets bemærkninger pkt. 6 - efter Justitsministeriets opfattelse normalt ikke volde domstolene vanskeligheder at skulle tage stilling til, hvorvidt lovovertrædelsen kan ventes at ville medføre en ubetinget fængselsstraf på mindst 60 dage, idet der i de sager, hvor varetægtsfængsling vil kunne komme på tale efter lovforslaget, foreligger en ret fast udmålingspraksis.
I lovforslagets bemærkninger er der nærmere redegjort for de tilfælde af grov vold, der vil kunne være omfattet af lovforslaget.
Endelig kan der peges på, at domstolene - og altså også landsretten i forbindelse med kæremål allerede efter den gældende bestemmelse i § 762, stk. 2, skal bedømme den konkret forskyldte straf.
2. I høringssvaret fra Præsidenten for Østre Landsret og Politidirektøren i København udtales - i øvrigt på linje med høringssvarene fra Københavns Byret, retterne i Århus og Ålborg samt Politifuldmægtigforeningen - at det må anses for betænkeligt, at den foreslåede bestemmelse giver mulighed for varetægtsfængsling ved uagtsomhedsdelikter, dvs. uagtsomt manddrab efter straffelovens § 241.
Efter lovforslaget skal den nye regel kunne finde anvendelse ved uagtsomt manddrab under skærpende omstændigheder, hvor en eller flere personer bliver dræbt i forbindelse med gerningsmandens spirituskørsel.
I disse tilfælde er strafferammen fængsel indtil 4 år, og der udmåles i retspraksis som udgangspunkt i disse sager en ubetinget fængselsstraf på omkring 5 måneder.
Som anført i udtalelsen fra Politimesterforeningen kan der være tilfælde af denne karakter, hvor det virker overordentlig stødende på befolkningens almindelige retsfølelse, at der ikke kan ske varetægtsfængsling.
Det er derfor i lovforslaget fundet rigtigt at medtage disse særlig grove overtrædelser, der kun forekommer i ganske få tilfælde om året.
3. I udtalelsen fra Politidirektøren i København anføres, at det findes ønskeligt med en præcisering af, hvorledes spørgsmålet om varetægtsfængsling efter den foreslåede bestemmelse skal behandles under eventuel appel eller indtil afsoning kan finde sted.
Det kan i den forbindelse oplyses, at dette spørgsmål skal afgøres efter den almindelige regel i § 769, hvorefter fængslingsreglerne inden dom i 1. instans skal finde tilsvarende anvendelse.
Det følger heraf, at der normalt skal ske løsladelse i de tilfælde, hvor der har været varetægtsfængslet efter den foreslåede nye bestemmelse, medmindre tiltalte ved dommen erklærer sig indforstået med at forblive varetægtsfængslet.
4. I høringssvaret fra Politidirektøren i København udtales, at det ikke synes umiddelbart forståeligt, at en gerningsmand, der udøver en voldshandling af en karakter, som omfattes af lovforslaget, kan varetægtsfængsles, mens den gerningsmand, der udover at udøve en sådan voldshandling tillige stjæler fra den overfaldne, dvs. begår røveri, ikke vil kunne varetægtsfængsles efter den nye bestemmelse.
Endvidere peges på behovet for varetægtsfængsling ved grove tilfælde af ulovlig tvang efter straffelovens § 260.
Justitsministeriet skal hertil bemærke, at i de af politidirektøren nævnte tilfælde af grov vold i forbindelse med et røveri vil forholdet være af en sådan karakter, at der i almindelighed vil kunne ske varetægtsfængsling efter den gældende § 762, stk. 2, der foreslås opretholdt som § 762, stk. 2, nr. 1. Hertil kommer, at der i disse tilfælde normalt tillige kan sigtes - og senere dømmes - for § 244, stk. 2 eller 3, eller § 245 i sammenstød med § 288 om røveri, § 216 om voldtægt og § 260 om ulovlig tvang.
Herved vil der også ved en sådan sigtelse være grundlag for varetægtsfængsling efter den foreslåede nye bestemmelse i § 762, stk. 2, nr. 2.
På denne baggrund er der efter Justitsministeriets opfattelse ikke holdepunkter for den antagelse, at der ved en gennemførelse af lovforslaget »skulle opstå et spænd« mellem den gældende regel  

 om retshåndhævelsesarrest og den foreslåede nye bestemmelse, således at der skulle kunne ske varetægtsfængsling efter den nye regel i tilfælde, hvor der ikke var den samme adgang, såfremt en tilsvarende vold var udøvet som led i røveri, voldtægt eller ulovlig tvang.
 SPøRGSMåL 47:
I Vestre Landsrets høringssvar angives det, at der skulle være skabt en markant afstand til internationale standarder.
Der udbedes ministerens kommentar hertil.
 SVAR:
I høringssvaret fra Præsidenten for Vestre Landsret finder nogle af landsrettens dommere, at der vil opstå en risiko for, at den nye regel vil medføre en utilsigtet udhuling af den gældende § 762, stk. 2. Herefter anføres følgende:
»Hvis dette sker, vil der ikke blot i voldssager, men også i sager om anden form for kriminalitet blive skabt en markant afstand til internationale standarder.
Der tænkes herved på den rekommandation, som Europarådets Ministerkomiteö har afgivet i 1965, hvorefter varetægtsfængsling i andre tilfælde end de udtrykkeligt nævnte »may . . . exceptionally be justified in certain cases of particularly serious offences«.' Indledningsvis bemærkes, at der efter Justitsministeriets opfattelse ikke er grundlag for den antagelse, at domstolene efter vedtagelsen af den foreslåede nye bestemmelse skulle ændre anvendelsesområdet for den gældende regel om retshåndhævelsesarrest i § 762, stk. 2, der efter lovforslaget foreslås opretholdt uændret som § 762, stk. 2, nr. 1.
Gennemøres det foreliggende lovforslag om retshåndhævelsesarrest i grove voldssager, sker det på grundlag af, at den danske lovgivningsmagt anser disse forbrydelser som særdeles alvorlige.
Der er derfor efter Justitsministeriets opfattelse ikke grundlag for at antage, at denne anvendelse af retshåndhævelsesarrest skulle være i strid med den nævnte rekommandation, der er fra juni 1980, eller andre internationale standarder.
Det kan i den forbindelse oplyses, at der ikke ses at foreligge internationale afgørelser, hvor varetægtsfængsling i de tilfælde, der kan komme på tale efter lovforslaget, er blevet anset for at være i strid med de internationale standarder på området.
Bilag 2 Høringssvar fra Præsidenten for Østre Landsret, Præsidenten for Vestre Landsret, Præsidenten for Københavns Byret, Rigsadvokaten og Foreningen af Politimestre i Danmark Præsidenten for Østre Landsret Den 14. januar 1987 Justitsministeriet Ved Justitsministeriets skrivelse af 17. december 1986 (j. nr.
L.A.
1986-40002-138) har ministeriet udbedt sig en udtalelse om et lovforslag til ændring af retsplejeloven (varetægtsfængsling i retshåndhævelsesøjemed), som er fremsat i Folketinget den 17.
 december 1986 og kommer til første behandling den 14. januar 1987.
 Spørgsmålet har været behandlet på landsrettens plenarmøde den 7.
 januar 1987.
Landsretten skal indledningsvis henvise til, at man allerede tidligere ved skrivelse af 9. maj 1983 (vedrørende Justitsministeriets j. nr. 1983-40002-7) har udtalt sig imod et lovforslag, der tilsigtede en øget adgang til varetægtsfængsling i retshåndhævelsesøjemed.
Med hensyn til det nu foreliggende - allerede fremsatte - lovforslag var der blandt landsdommerne overvejende flertal for at udtale, at selv om det må bero på politiske overvejelser, om der bør indføres øget mulighed for varetægtsfængsling i retshåndhævelsesøjemed, er der anledning til at påpege, at der kan være betydelig vanskelighed ved på det grundlag, der foreligger under et grundlovsforhør, at bedømme den konkret forskyldte straf.
Det må også anses for uheldigt, at landsretten under eventuel kære af spørgsmålet om varetægtsfængslingen vil være tvunget til at skulle tage stilling til strafudmålingsspørgsmålet i en endnu for byretten verserende straffesag.
Det findes endvidere betænkeligt, at forslaget om øget adgang til retshåndhævelsesarrest henviser til hele straffelovens kapitel 25, der også omfatter uagtsomhedsdelikter.
 Jeg kan tiltræde de ovenfor gengivne synspunkter.
Haulrig / Navn Præsidenden for Vestre Landsret Den 19. januar 1987 I skrivelse af 17. december 1986 (j. nr.
L.A. 1986-40002-138) har Justitsministeriet anmodet om en udtalelse om et den 17. december 1986 fremsat forslag til ændrede regler om retshåndhævelsesarrest i voldssager m.v.
Forslaget har været drøftet på et plenarmøde i Vestre Landsret den 12. januar 1987, og der var herunder enighed om, at retssikkerhedsmæssige grunde afgørende taler mod forslaget.
Jeg skal herved henvise til, at jeg i min udtalelse af 17. maj 1983 tilsluttede mig de betænkeligheder, som strafferetsplejeudvalgets flertal havde fremført overfor det dengang foreliggende forslag.
Under henvisning hertil frarådede jeg, at forslaget blev søgt gennemført, og efter den fornyede drøftelse må landsretten ligeledes fraråde, at det nu foreliggende forslag, der har i det væsentlige samme sigte som det tidligere, søges gennemført.
Nogle af landsrettens dommere ønsker at knytte følgende yderligere bemærkninger til forslaget.
Den præcisering af mindstekravet til den konkret forskyldte straf, som nu er foreslået, giver i sig selv anledning til retssikkerhedsmæssige betænkeligheder.
Afgørelsen om fængsling skal træffes på et meget tidligt stadium af sagen, hvor bevisførelsen for retten endnu ikke har fundet sted, og hvor oplysningsgrundlaget også i øvrigt ofte vil være ufuldstændigt.
Dette gælder ikke mindst i voldssager, der hyppigt giver anledning til vanskelige bevismæssige overvejelser, selv når sagen foreligger fuldstændig oplyst.
De betænkeligheder, der generelt knytter sig til den form for anticiperet strafafsoning, som retshåndhævelsesarresten er udtryk for, vil blive yderligere forstærket, hvis sagen på det tidlige stadium, hvor fængslingsspørgsmålet skal afgøres, kan føles låst fast ikke alene bevismæssigt, men også til en mindste strafstørrelse.
Den gældende bestemmelse om retshåndhævelsesarrest i retsplejelovens § 762, stk. 2, indeholder ikke noget krav om, at en vis mindste straf skal være forskyldt, men bestemmelsen administreres gennemgående således, at fængsling kun finder sted, hvis der kan forventes idømt en væsentlig højere straf end fængsel i 60 dage.
Der kan her henvises til Højsterets kendelse i U.1983.391, hvor det udtales, at sigtelsen skal angå forhold af en sådan grovhed, at der må forventes idømt langvarig fængselsstraf eller anden strafferetlig foranstaltning af tilsvarende indgribende betydning.
Denne udtalelse må sammenholdes med Højesterets afgørelse i U.1985.719, hvor Højesteret afviste fængsling ud fra retshåndhævelsessynspunkter af en person, der var idømt fængsel i 1 år 9 måneder for overtrædelse af straffelovens § 191, fordi forholdet ikke fandtes at have den fornødne grovhed, og med Højesterets afgørelse i U.1986.898, hvor der »efter det oplyste om karakteren af det påsigtede fohold« skete løsladelse af en person, der var sigtet for røveri overfor et pengeinstitut.
En redegørelse for en undersøgelse navnlig af Vestre Landsrets praksis er bragt i Juristen og Økonomen 1984, side 196 ff.
Da den gældende bestemmelse foreslås opretholdt ved siden af den nye regel om fængsling i voldssager m.v., og da det ikke med forslaget er tilsigtet at ændre det hidtidige anvendelsesområde for den gældende regel, vil der opstå et spænd mellem disse 2 former for retshåndhævelsesarrest.
I voldssager m.v. skal der kunne fængsles på grundlag af en forventet straf af blot 60 dages ubetinget fængsel, mens der i alle andre sager - også sager, hvori der i øvrigt indgår vold som f.eks. voldtægt og røveri - stilles krav om en forventet straf af måske 1, 11/2 eller 2 års fængsel.
En sådan forskel vil være vanskelig at administrere og vil også udadtil være vanskeligt forståelig.
Der er derfor risiko for, at den nye regel, hvis den gennemføres, vil medføre en utilsigtet udhuling af den gældende § 762, stk. 2. Hvis dette sker, vil der ikke blot i voldssager, men også i sager om anden form for kriminalitet blive skabt en markant afstand til internationale standarder.
Der tænkes herved på den rekommandation, som Europarådets Ministerkomiteö har afgivet i 1965, og hvorefter varetægtsfængsling i andre tilfælde end de udtrykkeligt nævnte »may . . . exceptionally be justified in certain cases of particularly serious offences.«.
Agersnap Københavns Byret Præsidenten Den 19. januar 1987 Ved skrivelse af 17. december 1986 (L.A. 1986-40002-138) har Justitsministeriet anmoet om en udtalelse om et i ministeriet udarbejdet forslag til ændring af retsplejelovens § 762, stk. 2.
Lovforslaget har været drøftet i et dommermøde, hvor der var enighed om, at man ikke kunne anbefale en gennemførelse af forslaget, som på væsentlige punkter er identisk med strafferetsplejeudvalgets udkast i betænkning 978/ 1983.
De samme principielle indvendinger, som strafferetsplejeudvalgets flertal rettede mod dette udkast, kan rettes mod det foreliggende forslag.
En gennemførelse af lovforslaget vil således med føje kunne hævdes at være i modstrid med principielle retssikkerhedsmæssige synspunkter.
Der var blandt dommerne enighed om, at det især er betænkeligt, at lovforslaget giver mulighed for varetægtsfængsling i forbindelse med overtrædelse af straffelovens §§ 241 og 249, som er rene uagtsomhedsdelikter.
Byretten finder endvidere særlig anledning til at fremhæve de vanskeligheder, som må forventes at opstå, når retten allerede i grundlovsforhøret på grundlag af politiets foreløbige efterforskning af sagen skal vurdere, om lovovertrædelsen må forventes at medføre en ubetinget fængselsstraf på mindst 60 dage.
Efter dommernes erfaring sker det ikke sjældent i voldssager, at bedømmelsesgrundlaget ændres væsentligt efter bevisførelsen under domsforhandlingen bl.a. med hensyn til spørgsmålet om sagesløshed hos forurettede.
Man må derfor tage afstand fra lovforslagets bemærkninger om, at der allerede på strafforfølgningens indledende stadium vil være en ret høj grad af klarhed med hensyn til skyldvurderingens udfald.
Endelig skal man pege på, at lovforslagets forudsætning om, at varetægtsfængslingen i de mindst alvorlige sager højst må udstrækkes til 2-3 uger, ofte vil medføre, at de varetægtsfængslede løslades inden domsforhandlingen.
Det må anses for urealistisk at antage, at sagerne kan færdigefterforskes, tiltale rejses og domsforhandling finde sted indenfor den nævnte frist.
Berammelsestiden i Københavns Byret er for ikke-arrestantsager for tiden 6-8 uger fra modtagelse af sagen fra politiet, men således at enkelte hele eller halve retsdage holdes åbne til behandling af arrestantsager, der berammes forlods og, afhængig af sagens karakter, så vidt muligt inden for 8-14 dage fra sagens indbringelse for retten.
Det vil ikke kunne påregnes, at der inden for en frist på 2-3 uger fra ANHOLDELSEN i almindelighed vil kunne findes tid til domsforhandling, hvor retten ikke er optaget af andre sager, og hvor tillige anklager og forsvarer kan give møde.
Bitsch Rigsadvokaten Den 13. januar 1987 Ved skrivelse af 17. december 1986 (journ. nr.
L.A. 1986-40002-138) har Justitsministeriet anmodet mig om en udtalelse vedrørende det samme dag i Folketinget fremsatte forslag til ændring af retsplejelovens regler om varetægtsfængsling i retshåndhævelsesøjemed.
I den anledning har jeg indhentet en udtalelse fra samtlige statsadvokater.
Besvarelserne vedlægges.
 Lovforslaget giver mig anledning til følgende bemærkninger.
1. Et privat lovforslag om fængsling i voldssager blev fremsat den 28. november 1980, og jeg afgav i den forbindelse et notat af 5.
januar 1981 til Justitsministeriet.
I notatet konkluderede jeg, at uanset at retshåndhævelseshensyn kunne tale for en omgående frihedsberøvelse i voldssager, ville en regel herom komme i strid med de anerkendte varetægtsformål og være i disharmoni med bl.a.
 de standarder, der var formuleret af Europarådskomiteen.
2. I min udtalelse af 6. maj 1983 om Strafferetsplejeudvalgets udkast vedrørende varetægtsfængsling i voldssager fandt jeg fortsat at måtte tage afstand fra at søge området for retshåndhævelsesarrest udvidet, men jeg foreslog, at betingelsen for at fængsle på grund af risiko for gentagelse fik en mere rummelig udformning end den gældende og pegede i øvrigt på, at en eventuel ændring af varetægtsbetingelserne også burde omfatte en henvisning til straffelovens § 120 om vold og trusler mod politiet under opløb.
3. Det nu fremsatte lovforslag adskiller sig ikke væsentligt fra 1983-forslaget hvad angår voldssager.
I bemærkningerne henvises som begrundelse for, at der på ny fremsættes forslag om adgang til varetægt af retshåndhævelsesgrunde, til stigningen i antallet af anmeldte voldsforbrydelser.
Uanset denne stigning ligger antallet af anmeldte voldsforbrydelser dog stadig kun på et niveau af omkring 1,3-1,4 pct. af samtlige anmeldte straffelovsovertrædelser.
 4. Varetægt af retshåndhævelsesgrunde er en anticiperet straf.
Beslutningen om varetægt skal efter forslaget være betinget af, at der foreligger en særlig bestyrket mistanke om, at den, der begæres fængslet, har begået en voldsforbrydelse, som kan ventes at ville medføre en ubetinget fængselsstraf på mindst 60 dage.
Tages en begæring om varetægt til følge, foruddiskonteres således ikke alene skyldvurderingen, men også strafudmålingen.
Dette kan som nævnt i erklæringen fra statsadvokaten for Fyn binde den udmåling, der skal finde sted ved dommen.
Voldssager afgøres sædvanligvis med ubetingede frihedsstraffe, der i førstegangstilfælde typisk udmåles til mindre end 3 måneders fængsel.
Som følge af forholdsmæssighedsreglen i § 762, stk. 3, må varetægtstiderne i almindelighed blive ret kortvarige.
Er en større del af den strafudmåling, der bliver resultatet ved endelig dom, opslugt af varetægtsfængsling, er der risiko for, at sagen under hensyn hertil ved endelig dom vil blive afgjort med betinget straf.
5. Jeg finder ikke, at disse og de tidligere fremhævede betænkeligheder ved retshåndhævelsesarrest i voldssager kan opvejes af modstående hensyn og kan derfor ikke tilslutte mig forslaget.
Skal der gennemføres en udvidelse af adgangen til varetægt af retshåndhævelsesgrunde, må det foretrækkes at ophæve strafferammegrænsen i § 762, stk. 2, som nævnt af statsadvokaten for Fyn.
Per Lindegaard Foreningen af Politimestre i Danmark Den 16. februar 1987 Til Justitsministeriet Ved skrivelse af 17. december 1986 har Justitsministeriet anmodet om en udtalelse om det i Folketinget s.d. fremsatte forslag til ændring af retsplejelovens § 762 om varetægtsfængsling i retshåndhævelsesøjemed.
I forbindelse med strafferetsplejeudvalgets betænkning nr. 978/ 1983 om varetægtsfængsling i voldssager afgav foreningen den 16. maj 1983 en udtalelse, hvortil henvises, idet de deri anførte generelle betragtninger, som førte til, at foreningen kunne gå ind for udvalgets lovudkast, fortsat er udtryk for foreningens opfattelse.
Foreningen kan derfor tilslutte sig det i bemærkningerne til det nu foreliggende lovforslag anførte om baggrunden herfor og kan anbefale forslaget.
Efter lovforslaget vil også visse særligt grove, uagtsomme overtrædelser af straffeloven være omfattet af muligheden for varetægtsfængsling i retshåndhævelsesøjemed.
Efter de nugældende fængslingsregler kan der forekomme enkeltstående tilfælde, hvor det virker overordentligt stødende på retsfølelsen, at varetægtsfængsling ikke kan ske, f.eks. ved uagtsomt manddrab i forbindelse med spirituskørsel under særdeles skærpende omstændigheder.
Foreningen kan derfor tilslutte sig, at forslaget også omfatter disse straffelovsbestemmelser.
 P. f. v.
T.
Bækgård 3 Konventionen til beskyttelse af menneskerettigheder og grundlæggende frihedsrettigheder, artikel 5 UDDRAG AF KONVENTIONEN TIL BESKYTTELSE AF MENNESKERETTIGHEDER OG GRUNDLæGGENDE FRIHEDSRETTIGHEDER, UNDERTEGNET I ROM DEN 4.
 NOVEMBER 1950.
Artikel 5 Stk. 1. Enhver har ret til frihed og personlig sikkerhed.
Ingen må berøves friheden undtagen i følgende tilfælde og i overensstemmelse med den ved lov foreskrevne fremgangsmåde:
a. lovlig forvaring af en person efter domfældelse af en kompetent domstol; b. lovlig anholdelse eller forvaring for ikke-efterkommelse af en domstols lovlige påbud eller for at sikre opfyldelsen af en ved lov foreskrevet forpligtelse; c. lovlig anholdelse eller forvaring af en person med det formål at stille ham for den kompetente retlige myndighed, når der er begrundet mistanke om, at han har foretaget en retsstridig handling, eller rimelig grund til at anse det for nødvendigt at hindre ham i at foretage en retsstridig handling eller i at flygte efter at have fuldbyrdet en sådan; d. forvaring af en mindreårig ifølge lovlig kendelse med det formål at føre tilsyn med hans opdragelse eller for at stille ham for den kompetente myndighed; e. lovlig forvaring af personer for at hindre spredning af smitsomme sygdomme, af personer, der er mentalt abnorme, drankere, narkotikere eller vagabonder; f. lovlig anholdelse eller forvaring af en person for at hindre ham i uretmæssigt at trænge ind i landet eller af en person, mod hvem udvisnings- eller udleveringssag er svævende.
Stk. 2. Enhver, der anholdes, skal ufortøvet på et sprog, som han forstår, underrettes om grundene til anholdelsen og om enhver mod ham rettet anklage.
Stk. 3. Enhver, der anholdes eller tages i forvaring i henhold til bestemmelserne i denne artikels stk. 1 c., skal ufortøvet stilles for en dommer eller anden øvrighedsperson, der ved lov er bemyndiget til at udøve domsmyndighed, og skal være berettiget til rettergang inden for en rimelig frist eller til at løslades i afventning af rettergang.
Løsladelsen kan gøres betinget af sikkerhed for, at den pågældende giver møde under rettergangen.
Stk. 4. Enhver, der berøves friheden ved anholdelse eller forvaring, skal være berettiget til at tage skridt til, at der af en domstol træffes hurtig afgørelse om lovligheden af hans forvaring, og at hans løsladelse beordres, hvis forvaringen ikke er retmæssig.
Stk. 5. Enhver, der har været genstand for anholdelse eller forvaring i modstrid med bestemmelserne i denne artikel, har ret til erstatning.
Bilag 4 Europarådets resolution om varetægtsfængsling af 9. april 1965 BEKENDTGøRELSE AF 6. OKTOBER 1965 Bekendtgørelse af Europarådets resolution om varetægtsfængsling Europarådets ministerudvalg har den 9. april 1965 vedtaget følgende resolution:
Ministerudvalget, der ønsker at fremme og udvide anvendelsen af de principper vedrørende varetægtsfængsling, der allerede er anerkendt i konventionen om beskyttelse af mennskerettigheder og grundlæggende frihedsrettigheder, som blev undertegnet i Rom den 4. november 1950; som henviser til pkt. 3 (b) i den rådgivende forsamlings rekommandation 195 (1959) om strafferetlige reformer, 1. henstiller til regeringerne at sikre, at varetægtsfængsling sker i overensstemmelse med følgende principper:
(a) Varetægtsfængsling bør aldrig være obligatorisk.
Den judicielle myndighed bør træffe sin afgørelse under hensyn til de i sagen foreliggende omstændigheder.
(b) Varetægtsfængsling bør betragtes som en undtagelsesforanstaltning.
(c) Varetægtsfængsling bør kun besluttes eller opretholdes, når det er strengt nødvendigt.
I intet tilfælde bør fængsling anvendes som en straffeforanstaltning.
(d) Enhver afgørelse om varetægtsfængsling bør angive - så nøjagtigt som muligt - hvad sigtelsen angår og grundene til fængslingen.
 Afgørelsen skal straks meddeles varetægtsfangen.
(e) Der bør gennemføres effektive garantier imod, at fængslingen udstrækkes længere end strengt nødvendigt.
 Følgende garantier bør især tages i betragtning:
- begænsning af varetægtsfængslingens varighed, fastsat ved lov eller af vedkommende judicielle myndighed; - fornyet prøvelse af afgørelsen, på vedkommende myndigheds eget initiativ, med regelmæsige mellemrum; - ret til at indbringe spørgsmålet for judiciel myndighed; - ret til bistand af forsvarer.
(f) Den person, der undergives varetægtsfængsel, bør oplyses om sine rettigheder og om betingelserne for deres udøvelse.
(g) I nogle tilfælde kan andre foranstaltninger med fordel anvendes i stedet for varetægtsfængsling, f.eks.:
- bevogtning i hjemmet; - forbud mod at forlade et bestemt opholdssted eller område uden rettens tilladelse; - påbud om regelmæssigt at give møde hos bestemte myndigheder; - beslaglæggelse af pas eller andre legitimationspapirer; - sikkerhedsstillelse; - anbringelse af unge lovovertrædere i særlig institution.
2. opfordrer medlemsstaternes regeringer til hvert tredje år at sende indberetninger til Europarådets generalsekretær om de foranstaltninger, de har truffet for at imødekomme disse henstillinger.
The Committee of Ministers, Wishing to promote and extend the application of those principles relating to remand in custody already recognised in the Convention for the Protection of Human Rights and Fundamental Freedoms signed at Rome on 4th November 1950; Having regard to point 3 (b) of Recommendation 195 (1959) of the Consultative Assembly on penal reform, 1. Recommends that Governments ensure that remand in custody is in accordance with the following principles:
(a) Remand in custody should never be compulsory.
The judicial authority should make its decision in the light of the facts and circumstances of the case.
 (b) Remand in custody should be regarded as an exceptional measure.
(c) Remand in custody should be ordered or continued only when it is strictly necessary.
In no event should it be applied for punitive ends.
(d) Any decision on remand in custody should state - as precisely as possible - the subject-matter of the charge and the reasons underlying the detention.
It must promptly be communicated to the person remanded in custody.
(e) Effective guarantees should be provided to prevent detention from extending beyond what is strictly necessary.
 The following remedies in particular should be taken into account:
- limitation of the period of custody laid down by law or by the judicial authority; - review ex officio at regular intervals; - right of appeal to the judicial authority; - right to be assisted by legal counsel.
(f) The person remanded in custody should be informed of his rights and the conditions on which they may be exercised.
(g) In some cases other measures might with advantage be applied instead of remand in custody, such as:
- surveillance in the home; - injunction against leaving a particular place or district without the permission of the judge; - order to appear periodically before certain authorities; - seizure of passport or other identification papers; - provision of security; - sending of young offenders to a special institution.
2. Invites the Governments of member States to send reports every three years to the Secretary-General of the Council of Europe, giving information on the steps they have taken to implement these Recommendations.
