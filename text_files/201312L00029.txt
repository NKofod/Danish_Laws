Fremsat den 3. oktober 2013 af Mogens Lykketoft (S), Bertel Haarder (V), Pia Kjærsgaard (DF), Camilla Hersom (RV) og Anne Baastrup (SF) Forslag til Lov om ændring af lov om valg til Folketinget (Begrænsning af folketingsmedlemmernes adgang til at modtage godtgørelse for egen fast supplerende bolig i Københavnsområdet m.v.) § 1 I lov om valg til Folketinget, jf. lovbekendtgørelse nr. 128 af 11. februar 2013, som ændret ved lov nr. 158 af 20. februar 2013 og § 4 i lov nr. 647 af 12. juni 2013, foretages følgende ændringer:
 1. I  § 108, stk. 5, og § 109, stk. 4 og 8, ændres »§ 109 a, stk. 13« til: »§ 109 a, stk. 12«.
 2. § 109 a, stk. 3-6, ophæves, og i stedet indsættes:
 »Stk. 3. Har Folketinget ikke mulighed for at stille en bolig til rådighed for et ordinært medlem, som opfylder betingelsen i stk. 2, kan medlemmet få dækket udgifter til hotel-  overnatning i Københavnsområdet i forbindelse med møder som led i folketingsarbejdet.
Stk. 4. I ganske særlige tilfælde, hvor det pågældende medlems forhold, herunder navnlig helbredsmæssige forhold, taler for det, kan Folketingets formand efter forhandling med næstformændene tillade, at et ordinært medlem, som opfylder betingelsen i stk. 2, i stedet for at få stillet en bolig vederlagsfrit til rådighed efter stk. 2 eller dækket udgifter til hotelovernatning efter stk. 3 modtager godtgørelse for en fast supplerende bolig i Københavnsområdet.
Godtgørelsen udgør op til 50.000 kr. pr. år og udbetales mod dokumentation til dækning af egentlige boligudgifter.
Godtgørelsen kan ydes i op til 3 måneder efter medlemskabets ophør.
Tilladelse efter dette stykke kan meddeles for et begrænset tidsrum eller begrænses til alene at gælde for en bestemt bolig.
Stk. 5. Der udbetales uden dokumentation 20.000 kr. pr. år til dækning af udgifter i forbindelse med dobbelt husførelse til 1) et ordinært medlem, som får stillet en bolig til rådighed efter stk. 2, 2) et ordinært medlem, som har bopæl uden for det sjællandske område, og som i Københavnsområdet råder over en bolig, som anvendes som supplerende bolig af medlemmet, uanset om medlemmet modtager godtgørelse efter stk. 4 for den supplerende bolig, og 3) et medlem af Folketingets Præsidium, hvis den pågældende ville være berettiget til en bolig efter stk. 2, såfremt vedkommende ikke var medlem af Præsidiet.« Stk. 7-15 bliver herefter stk. 6-14.
 3. I § 109 a, stk. 8 og 9, der bliver stk. 7 og 8, ændres »stk. 7« til: »stk. 6«.
 4. I § 109 a, stk. 9, der bliver stk. 8, ændres »stk. 8« til: »stk. 7«.
 5. I § 109 a, stk. 10, der bliver stk. 9, ændres »stk. 6« til: »stk. 3«, »stk. 1, 2 eller 7« til: stk. »1, 2 eller 6«, »stk. 3« til: »stk. 4«, og »stk. 5« til: »stk. 5, nr. 2«.
 6. I § 109 a, stk. 11, der bliver stk. 10, ændres »stk. 1, 2 eller 7« til: »stk. 1, 2 eller 6«, »stk. 3« til: »stk. 4«, og »stk. 5« til: »stk. 5, nr. 2«.
 7. § 109 a, stk. 12, 1. pkt., der bliver stk. 11, 1. pkt., affattes således:
»Værdien af en bolig, der stilles til rådighed efter stk. 1, 2 eller 6 for et medlem af Folketinget, værdien af hotelovernatninger, som dækkes efter stk. 3, 9 og 10, godtgørelse for fast supplerende bolig efter stk. 4 og godtgørelse for dobbelt husførelse efter stk. 5 indgår ikke i den skattepligtige indkomst.« 8. I § 109 a, stk. 13, der bliver stk. 12, ændres »stk. 3, 4 og 5« til: »stk. 4 og 5«.
 9. I § 109 a, stk. 14, der bliver stk. 13, ændres »stk. 1, 2, 7, 8 og 9« til: »stk. 1, 2 og 6-8«, »efter stk. 3« til: »efter stk. 4«, »stk. 3, 2. pkt.,« til: »stk. 4, 2. pkt.,«, »stk. 4 og 5« til: »stk. 5«, »stk. 7« til: »stk. 6«, »stk. 3, 3. pkt.,« til: »stk. 4, 3. pkt.,«, og »stk. 6, 10 og 11« til: »stk. 3, 9 og 10«.
 10. I § 109 a, stk. 15, der bliver stk. 14, ændres »stk. 12« til: »stk. 11«.
 11. I § 110, stk. 2, ændres »af folketingsmedlemmets grundvederlag« til: »af den til enhver tid gældende løn på skalatrin 51 (lønskalaen for statstjenestemænd)«.
§ 2 Stk. 1. Loven træder i kraft dagen efter bekendtgørelsen i Lovtidende.
 Stk. 2. Et medlem af Folketinget, som på tidspunktet for lovens ikrafttræden modtager godtgørelse for en supplerende bolig efter de hidtil gældende regler i lov om valg til Folketinget, kan fortsætte hermed for den samme bolig i henhold til disse regler, selv om Folketinget siden måtte få mulighed for at stille en bolig til rådighed for medlemmet.
 Stk. 3. Et medlem af Folketinget, som på tidspunktet for lovens ikrafttræden har en bolig stillet vederlagsfrit til rådighed eller modtager godtgørelse for boligudgifter i medfør af § 2, stk. 2, i lov nr. 251 af 21. marts 2012, kan fortsætte hermed i henhold til de deri nævnte regler.
Bemærkninger til lovforslaget Almindelige bemærkninger 1. Lovforslagets formål og indhold Folketinget forventer inden for de kommende år at få rådighed over flere boliger, som kan stilles til rådighed for medlemmerne, end nu.
 For at sikre, at Folketingets boliger til enhver tid udnyttes bedst muligt, foreslås der med lovforslaget gennemført en ændring af reglerne for, hvornår folketingsmedlemmerne kan modtage godtgørelse for en egen fast supplerende bolig i Københavnsområdet (boliggodtgørelse).
 Lovforslaget indebærer navnlig, at berettigede folketingsmedlemmer, der ikke kan tilbydes en medlemsbolig, frem- over som klar hovedregel vil få tilbudt dækning af udgifter til hotelovernatning i Københavnsområdet.
 Lovforslaget indeholder herudover en mindre tilpasning af folketingsvalglovens bestemmelser om grundlaget for beregningen af folketingspensionen.
1.2. Gældende ret om Folketingets boligydelser til medlemmerne Efter folketingsvalglovens § 109 a, stk. 2, stiller Folketinget  ud over til hvert medlem af Folketingets Præsidium efter stk. 1  en bolig vederlagsfrit til rådighed for et ordinært medlem af Folketinget, som har bopæl uden for det sjællandske område.
Har Folketinget ikke mulighed for at stille en bolig til rådighed for et ordinært medlem, som opfylder betingelsen om at have bopæl uden for det sjællandske område, kan der i stedet efter folketingsvalglovens § 109 a, stk. 3, ydes medlemmet en godtgørelse på op til 50.000 kr. (oktober 1999-niveau) pr. år for en fast supplerende bolig i Københavnsområdet.
Et medlem, som én gang er begyndt at modtage boliggodtgørelse efter dette stykke, kan fortsætte hermed for den samme bolig, selv om Folketinget siden måtte få mulighed for at stille en bolig til rådighed for medlemmet.
 Efter folketingsvalglovens § 109 a, stk. 6, kan et ordinært medlem, som ikke har fast supplerende bolig i Københavnsområdet, under tilsvarende omstændigheder som de i stk. 3 nævnte få dækket udgifter til hotelovernatning i Københavnsområdet i forbindelse med møder som led i folketingsarbejdet.
Af bemærkningerne til lovforslaget, hvorved valglovens § 109 a bl.a. blev indsat (lovforslag nr.
L 49, folketingsåret 2011-12), fremgår bl.a., at betingelsen om, at dækning af udgifter til hotelovernatning kan ske under tilsvarende omstændigheder som nævnt i § 109 a, stk. 3, indebærer, at bopælskriteriet i stk. 2 for det første skal være opfyldt, og at der for det andet kun kan ydes dækning af hoteludgifter til medlemmer, for hvem Folketinget ikke har kunnet stille en bolig vederlagsfrit til rådighed.
Et medlem, som har fået tilbudt en vederlagsfri bolig, men har afslået tilbuddet, vil derfor ikke kunne modtage dækning af sine hoteludgifter efter dette stykke.
 Endvidere indeholder valglovens § 109 a bl.a. i stk. 4 og 5 regler om godtgørelse for dobbelt husførelse og i stk. 7-9 regler om anvendelse af Folketingets boliger, som måtte være til rådighed efter tildelingen til berettigede medlemmer efter stk. 1 og 2.
 Det følger af overgangsbestemmelsen i § 2, stk. 2, i lov nr. 251 af 21. marts 2012 om ændring af lov om valg til Folketinget, at medlemmer af Folketinget, der på tidspunktet for lovens ikrafttræden den 1. april 2012 havde fået stillet en bolig vederlagsfrit til rådighed efter det hidtil gældende § 108, stk. 4, eller modtog godtgørelse for boligudgifter efter det hidtil gældende § 108, stk. 5, i folketingsvalgloven, kunne fortsætte hermed i henhold til disse regler.
1.3. Præsidiets overvejelser Som det fremgår, er det efter folketingsvalgslovens nuværende regler hovedreglen, at et ordinært folketingsmedlem, som har bopæl uden for det sjællandske område og dermed må antages at have behov for en supplerende bolig i Københavnsområdet, kan få dækket dette behov ved at få stillet en medlemsbolig vederlagsfrit til rådighed af Folketinget.
Kun hvis Folketinget ikke har mulighed for at stille en medlemsbolig til rådighed  typisk fordi Folketinget ikke råder over tilstrækkelig mange lejligheder til at dække alle berettigede medlemmers behov  kan medlemmet i stedet vælge enten selv inden for rammerne af visse nærmere regler at tilvejebringe en supplerende bolig i Københavnsområdet og modtage boliggodtgørelse herfor eller at få dækket udgifterne til hotelovernatning i forbindelse med møder som led i folketingsarbejdet.
 Fra dette gælder den undtagelse, at et medlem, som én gang er begyndt at modtage boliggodtgørelse for en egen supplerende bolig i Københavnsområdet, kan fortsætte hermed for den samme bolig, selv om Folketinget siden måtte få mulighed for at stille en bolig til rådighed for vedkommende.
Det er Præsidiets forventning, at Folketinget inden for de kommende år vil få rådighed over flere boliger, som kan stilles til rådighed for medlemmerne, end nu.
For at sikre den bedst mulige udnyttelse af disse boliger foreslår Præsidiet en ordning, hvor adgangen til at modtage boliggodtgørelse til en egen fast supplerende bolig begrænses.
Som efter de gældende regler vil det med den foreslåede ordning være den klare hovedregel, at folketingsmedlemmer, som opfylder betingelsen om at have bopæl uden for det sjællandske område, får stillet en medlemsbolig vederlagsfrit til rådighed af Folketinget.
Hvis Folketinget tilbyder en medlemsbolig, kan medlemmet hverken efter de gældende regler eller efter den foreslåede ordning modtage boliggodtgørelse for en egen supplerende bolig eller fast få dækket udgifter til hotelovernatning.
 I de tilfælde, hvor Folketinget ikke har mulighed for at stille en medlemsbolig til rådighed for et berettiget medlem, foreslår Præsidiet som noget nyt, at medlemmet som hovedregel alene vil få tilbudt dækning af udgifter til hotelovernatning i forbindelse med møder som led i folketingsarbejdet og således ikke længere kan vælge mellem dette og at modtage boliggodtgørelse for en fast supplerende bolig i Københavnsområdet, som medlemmet selv har anskaffet sig.
 Fordelen herved er navnlig, at det vil være muligt løbende, efterhånden som Folketinget får det tilstrækkelige antal medlemsboliger til rådighed, at henvise berettigede medlemmer til at anvende disse i stedet for at få dækket udgifter til hotelovernatning.
Præsidiet finder ikke, at muligheden for, at folketingsmedlemmer kan modtage godtgørelse for en egen fast supplerende bolig i Københavnsområdet, helt bør afskaffes.
Præsidiet foreslår imidlertid denne adgang begrænset til ganske særlige tilfælde, hvor Præsidiet konkret tillader det, fordi det pågældende medlems forhold, herunder navnlig helbredsmæssige forhold, taler for det.
Som en mindre lempelse i forhold til de gældende regler foreslår Præsidiet, at adgangen til at modtage godtgørelse fremover ikke skal være begrænset til tilfælde, hvor Folketinget ikke har mulighed for at stille en bolig vederlagsfrit til rådighed, og hvor alternativet til at modtage boliggodtgørelse således er hoteldækning.
Adgangen bør også gælde i de formentlig meget sjældne tilfælde, hvor Folketinget faktisk har mulighed for at stille en medlemsbolig til rådighed, men hvor medlemmets forhold, herunder navnlig helbredsmæssige forhold, med særlig vægt taler for, at medlemmet i stedet for at benytte en af Folketingets medlemsboliger bør kunne anvende en egen supplerende bolig og modtage godtgørelse herfor.
Det forudsættes, at Præsidiet fremover ved beslutninger om at tillade, at der ydes boliggodtgørelse til et medlem, konkret på grundlag af medlemmets forhold vil kunne tage stilling til, om der alene skal ydes boliggodtgørelse som alternativ til dækning af hoteludgifter, indtil Folketinget får mulighed for at stille en bolig til rådighed for medlemmet, eller om boliggodtgørelse skal ydes, uden hensyn til om Folketinget allerede har eller senere måtte få sådan mulighed.
På den baggrund foreslås den gældende regel om, at et medlem, som én gang er begyndt at modtage boliggodtgørelse, kan fortsætte hermed for den samme bolig, selv om Folketinget siden måtte få mulighed for at stille en bolig til rådighed for medlemmet, ikke videreført.
 Præsidiet vil ved sin beslutning bl.a. kunne inddrage hensyn til en hensigtsmæssig ressourceudnyttelse og hensyn til placeringen og egnetheden af den bolig, hvortil der ønskes boliggodtgørelse, i relation til det pågældende medlems forhold.
 Af klarhedshensyn foreslås det udtrykkeligt bestemt i folketingsvalgloven, at Præsidiets tilladelse til, at der ydes boliggodtgørelse, kan meddeles for et begrænset tidsrum eller begrænses til alene at gælde for en bestemt bolig.
Som en overgangsordning foreslås, at folketingsmedlemmer, som på tidspunktet for lovens ikrafttræden modtager godtgørelse for en supplerende bolig efter de hidtil gældende regler, kan fortsætte hermed for den samme bolig i henhold til disse regler, selv om Folketinget siden måtte få mulighed for at stille en bolig til rådighed for medlemmet.
Endvidere foreslås overgangsordningen i § 2, stk. 2, i lov nr. 251 af 21. marts 2012 om ændring af lov om valg til Folketinget videreført.
2. Tilpasning af bestemmelser om beregning af folketingspension Ved lov nr. 589 af 18. juni 2012 om ændring af lov om valg til Folketinget blev der bl.a. indført en årlig reguleringsordning for folketingsmedlemmers grundvederlag, som afspejler den lønudvikling, der sker på chefplan i ministerområderne, dvs. i lønramme 37-39 og løngrupperne 1-3.
Den valgte formulering kunne læses således, at pensionen for folketingsmedlemmer skulle reguleres på samme måde som grundvederlaget.
Dette var ikke hensigten.
Præsidiet foreslår på den baggrund, at valglovens § 110, stk. 2, præciseres, således at det klart fremgår, at folketingspension beregnes på grundlag af skalatrin 51 på lønskalaen for statstjenestemænd.
Dette svarer til grundvederlaget uden regulering.
Den foreslåede præcisering indebærer således, at reguleringsordningen som tilsigtet ikke kommer til at påvirke folketingspensionens beregning.
3. Økonomiske og administrative konsekvenser for det offentlige Med lovforslaget sikres en generelt bedre udnyttelse af Folketingets medlemsboliger.
4. Økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet.
5. Miljømæssige konsekvenser Lovforslaget har ikke miljømæssige konsekvenser.
6. Administrative konsekvenser for borgerne Lovforslaget har ikke administrative konsekvenser for borgerne.
7. Forholdet til EU-retten Lovforslaget har ikke EU-retlige konsekvenser.
8. Høring Lovforslaget har ikke været sendt i høring.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Der er tale om konsekvensændringer som følge af lovforslagets § 1, nr. 2.
Til nr. 2 I det foreslåede § 109 a, stk. 3, foreslås som hovedregel i de tilfælde, hvor Folketinget ikke har mulighed for at stille en bolig vederlagsfrit til rådighed for et medlem med bopæl uden for det sjællandske område, at medlemmet kan få dækket udgifter til hotelovernatning i Københavnsområdet i forbindelse med møder som led i folketingsarbejdet.
Der vil være tale om dækning af udgifter i samme omfang som efter den gældende bestemmelse i folketingsvalgslovens § 109 a, stk. 6, og ændringen indebærer således alene, at denne ordning gøres til hovedregel for medlemmer, som har bopæl uden for det sjællandske område og dermed som udgangspunkt er berettiget til at få stillet en bolig vederlagsfrit til rådighed, jf. § 109 a, stk. 2, men for hvem Folketinget ikke konkret har mulighed for at stille en bolig til rådighed.
 I disse tilfælde vil medlemmet som hovedregel alene få tilbudt dækning af udgifter til hotelovernatning i forbindelse med møder som led i folketingsarbejdet og således ikke længere kunne vælge mellem dette og at modtage boliggodtgørelse for en fast supplerende bolig i Københavnsområdet, som medlemmet selv har anskaffet sig.
 Et medlem, som sædvanligvis har modtaget dækning af hoteludgifter  efter de hidtidige eller de nye regler  mister denne adgang, hvis Folketinget får mulighed for i stedet at stille en medlemsbolig til rådighed for den pågældende.
 I det foreslåede § 109 a, stk. 4, foreslås som en undtagelse, at det skal være muligt for et folketingsmedlem at modtage godtgørelse for en egen supplerende bolig i Københavnsområdet (boliggodtgørelse) i stedet for at få stillet en bolig til rådighed efter stk. 2 eller modtage dækning af hoteludgifter efter stk. 3 i ganske særlige tilfælde, hvor Folketingets Præsidium tillader det på grundlag af det pågældende medlems forhold, herunder navnlig helbredsmæssige forhold.
 Denne mulighed tænkes først og fremmest anvendt i tilfælde, hvor Folketinget ikke har mulighed for at stille en bolig til rådighed for et berettiget medlem efter stk. 2, og hvor medlemmets forhold med særlig vægt taler for, at medlemmet bør kunne anvende en egen supplerende bolig i Københavnsområdet frem for at skulle overnatte på hotel i forbindelse med møder som led i Folketingsarbejdet.
 Bestemmelsen vil dog også kunne anvendes i de formentlig meget sjældne tilfælde, hvor Folketinget har mulighed for at stille en bolig vederlagsfrit til rådighed for et medlem, men hvor medlemmets forhold med særlig vægt taler for, at medlemmet bør kunne anvende en egen supplerende bolig i Københavnsområdet frem for at anvende Folketingets medlemsbolig.
Det foreslås af klarhedshensyn bestemt, at Præsidiets tilladelse til, at et medlem kan modtage boliggodtgørelse, kan gøres tidsbegrænset eller begrænses til kun at gælde for en bestemt bolig.
Dette vil f.eks. kunne være relevant i en situation, hvor det kan forudses, at Folketinget inden for en vis tidshorisont vil få mulighed for at stille en egnet medlemsbolig til rådighed.
 Det forudsættes, at Præsidiet ved beslutningen om, hvorvidt et medlem kan modtage boliggodtgørelse, foretager en konkret afvejning af på den ene side de foreliggende forhold, herunder navnlig helbredsmæssige forhold, hos medlemmet og på den anden side hensynet til den mest hensigtsmæssige ressourceudnyttelse.
 De foreslåede regler om boliggodtgørelsens størrelse, dokumentation og ydelse efter medlemskabets ophør svarer til de gældende regler.
 Det foreslåede § 109 a, stk. 5, svarer i alt væsentligt til de gældende regler om godtgørelse for dobbelt husførelse til folketingsmedlemmer i folketingsvalglovens § 109 a, stk. 4 og 5, med en lovteknisk forenkling.
Den hidtidige regel i folketingsvalglovens § 109 a, stk. 5, om godtgørelse for dobbelt husførelse til et medlem med bopæl uden for det sjællandske område, som i Københavnsområdet råder over en bolig, som anvendes som supplerende bolig af medlemmet, er formuleret som en fakultativ bestemmelse, men administreres som en obligatorisk bestemmelse.
Der tilsigtes derfor ingen realitetsændring, ved at den tilsvarende nye regel formuleres som en obligatorisk bestemmelse.
Det bemærkes, at den supplerende bolig og anvendelsen heraf som hidtil vil skulle opfylde de til enhver tid gældende krav til en supplerende bolig efter det foreslåede § 109 a, stk. 4 (hidtil stk. 3). De gældende krav findes nu i bekendtgørelse nr. 254 af 14. marts 2012.
Til nr. 3-10 Der er tale om konsekvensændringer som følge af lovforslagets § 1, nr. 2.
Til nr. 11 Folketingsvalglovens § 110, stk. 2, foreslås præciseret, således at det klart fremgår, at beregningen af folketingspensionen sker på baggrund af grundvederlaget eksklusive regulering, hvilket svarer til skalatrin 51 i lønskalaen for statstjenestemænd.
Til § 2 Det foreslås i stk. 1, at lovforslaget træder i kraft dagen efter bekendtgørelsen i Lovtidende.
Som overgangsordning foreslås i stk. 2, at folketingsmedlemmer, som på tidspunktet for lovforslagets ikrafttræden modtager godtgørelse for en supplerende bolig efter de hidtil gældende regler, kan fortsætte hermed for den samme bolig i henhold til disse regler, selv om Folketinget siden måtte få mulighed for at stille en bolig til rådighed for medlemmet.
Med overgangsreglen sikres, at medlemmer, som før lovens ikrafttræden har indrettet sig efter at modtage boliggodtgørelse for en egen supplerende bolig i Københavnsområdet, kan fortsætte hermed for den samme bolig, uanset om Folketinget senere måtte få mulighed for at stille en bolig vederlagsfrit til rådighed for vedkommende.
Betingelsen om, at der skal være tale om den samme bolig, medfører, at et medlem, som før lovens ikrafttræden er begyndt at modtage boliggodtgørelse for én bolig, ikke efter lovens ikrafttræden kan erstatte denne bolig med en anden og derefter oppebære boliggodtgørelse for den nye bolig, medmindre Præsidiet meddeler tilladelse hertil efter valglovens foreslåede § 109 a, stk. 4, jf. lovforslagets § 1, nr. 2.
I stk. 3 foreslås overgangsordningen i § 2, stk. 2, i lov nr. 251 af 21. marts 2012 om ændring af lov om valg til Folketinget videreført.
Et medlem af Folketinget, som på tidspunktet for lovforslagets ikrafttræden har en bolig stillet vederlagsfrit til rådighed eller modtager godtgørelse for boligudgifter i medfør af den nævnte overgangsordning, vil kunne fortsætte hermed i henhold til de regler, som er omhandlet i den nævnte overgangsbestemmelse, dvs. folketingsvalg- lovens § 108, stk. 4 og 5, jf. lovbekendtgørelse nr. 107 af 8. februar 2011.
Skriftlig fremsættelse Mogens Lykketoft (S):
 Som ordfører for forslagsstillerne tillader jeg mig herved at fremsætte:
Forslag til Lov om ændring af lov om valg til Folketinget (Begrænsning af folketingsmedlemmernes adgang til at modtage godtgørelse for egen fast supplerende bolig i Københavnsområdet m.v.) (Lovforslag nr.
L 29) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
