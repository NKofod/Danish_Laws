Nr BSF 44 Forslag til folketingsbeslutning om moratorium for motorvejsforbindelsen  

 på Storebælt Fremsat af Margrete Auken (SF) Tommy Dinesen (SF) Lilli Gyldenkilde (SF)  

 Leif Hermann (SF) Hanne Thanning Jacobsen (SF) Ingerlise Koefoed (SF) Ebba  

 Strange (SF) den 10. januar 1989 Folketinget pålægger regeringen at udsætte motorvejsbyggeriet på Storebælt indtil videre.
Bemærkninger til forslaget Udviklingen i vejtrafikken udgør et af de største problemer for såvel  

 energibesparelser som for formindskelsen af luftforureningen.
 Den stigning i transporterne, alle prognoser viser, betyder, at hverken  

 begrænsninger i bilernes energiforbrug eller indførelse af USA-normer for  

 deres udstødning vil hindre, at den samlede forurening fra trafikken samt  

 energiforbruget stiger.
 Skal problemet klares og udviklingen styres hen imod en bæredygtig  

 transportstruktur, må mest muligt af trafikken flyttes fra vejtransporter til  

 jernbane og hermed udbyggede kombinationssystemer mellem vej og bane.  

 Etableringen af en fast jernbaneforbindelse på Storebælt er et vigtigt skridt  

 i den retning.
 Men motorvejen er ødelæggende for jernbanen.
Ud over de særdeles tungtvejende miljø- og energipolitiske argumenter mod  

 motorvejsforbindelsen på Storebælt er det også den del af den faste  

 forbindelse, der hersker stor usikkerhed om teknisk såvel som økonomisk.
Der  

 er ingen tvivl om, at det især er den, der udgør den tunge trussel mod det  

 nære havmiljø med dens lange ramper og store afgravninger.
Dertil kommer, at den bliver mindst fem gange så dyr, som hvis  

 jernbaneforbindelsen indrettes til også at kunne transportere biler i lighed  

 med, hvad man nu bygger på Kanalen.
For erhvervslivet vil biltogets forøgelse  

 af tidsforbruget på ca. 10 min. i forhold til motorvejsbroen (i alt 35 min.  

 inkl. ventetid, på- og afkørsel og overfart mod motorvejens 25 min.) være  

 betydningsløst i sammenligning med, hvad de sparede milliarder kan anvendes  

 til af samfundsgavnlige investeringer, herunder mere påtrængende  

 vejinvesteringer.
En jernbaneforbindelse burde efter SF's mening lægges i en boret tunnel  

 hele vejen under Storebælt.
Behandlingen af SF's beslutningsforslag herom B  

 47, Forslag til folketingsbeslutning om en boret tunnel under hele Storebælt  

 (folketingsåret 1987-88, 1. samling, sp. 2508 og 4899 samt tillæg A sp. 2089)  

 har da også vist, at det er den eneste løsning næsten uden problemer for  

 miljøet og altså den fuldt forsvarlige.
Det var den, Folketinget burde  

 gennemføre, hvis man mente noget med de mange ord om miljø, økonomi og  

 prioriteringer.
Det er vanskeligt at se, at der overhovedet kan argumenteres for  

 motorvejsdelen af den faste forbindelse, landets miljømæssige og økonomiske  

 situation taget i betragtning.
Men ønsker man ikke ganske at opgive den, er  

 det i hvert fald en forsvarlig mulighed at udsætte den, indtil der er kommet  

 styr på, hvordan man klarer dette byggeri miljømæssigt, teknisk og økonomisk  

 ansvarligt, og hvordan det harmonerer med en trafikpolitik, hvor det gælder  

 om at afvikle transporterne hurtigt og effektivt, samtidig med at man  

 tilgodeser de nødvendige krav om energibesparelse, formindskelse af  

 luftforureningen og udbygningen af et velfungerende jernbanenet.
