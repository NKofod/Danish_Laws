Fremsat den 13. oktober 2016 af Pia Olsen Dyhr (SF) og Jacob Mark (SF) Forslag til folketingsbeslutning om en offentlig lånegaranti vedrørende produktion af avanceret bioætanol i Danmark Idet Folketinget konstaterer, at et anlæg til produktion af avanceret bioætanol i Maabjerg Energy Center  vil styrke den grønne omstilling,  reducere CO2-udledningen i ikkekvotesektoren  skabe nye industrijob i et yderområde,  give nye indtjeningsmuligheder for landbruget og  give gode muligheder for med tiden at etablere flere anlæg i ind- og udland med yderligere gevinster, herunder eksportmuligheder, til følge, opfordrer Folketinget regeringen til inden den 15. november 2016 at finde en løsning på det problem, at Maabjerg Energy Center ikke kan få den nødvendige offentlige garanti.
Bemærkninger til forslaget Den 6. oktober 2016 kom den kedelige meddelelse om, at Maabjerg Energy Center havde kastet håndklædet i ringen i forhold til etableringen af et stort bioraffinaderi, der ville kunne omdanne halm til bioætanol m.v.
 Bioætanol kan bruges i benzinbiler og dermed give et vigtigt bidrag til at reducere klimaforureningen fra transportsektoren og dermed ikkekvotesektoren, hvor Danmark er stærkt udfordret i forhold til at nå EUs målsætninger for 2030. Uden dette bidrag vil behovet for indgreb over for landbruget  som er den anden store ikkekvoteudleder  blive så meget desto større.
 Projektet vil også gavne landbruget på den måde, at der skabes nye afsætningsmuligheder for halm (og i et vist omfang andre planterester m.v.). Af hensyn til jordkvalitet m.v. er det vigtigt, at en del af halmen nedpløjes, men der er rigeligt med overskudshalm til at forsyne projektet.
Projektet vil endvidere skabe et stort antal arbejdspladser, herunder til ufaglærte, i et yderområde.
Det skønnes, at det vil skabe over 1.000 job i anlægsfasen og ca. 1.000 job i driftsfasen.
Potentielt vil der være basis for fem til seks anlæg i Danmark, så disse tal skal flerdobles.
Anlæggene vil typisk blive placeret i yderområder, og der vil derfor være tale om et antal job, der overstiger regeringens udflytning af statslige job (som i øvrigt ikke alle udflyttes til yderområder).
 Der er tale om udvikling af ny teknologi, som vil give muligheder for eksport både af hele anlæg som entrepriseopgave og af teknologi, der anvendes i anlægget.
Der er således en lang række rigtig gode grunde til at fremme projektet.
Det ligger helt i tråd med dansk erhvervspolitik at give støtte til nye teknologier, der er på vej frem.
I det aktuelle tilfælde har projektet fået tilsagn om EU-støtte, i kraft af at der er tale om et avanceret energiprojekt, og regeringen har lagt op til at indføre et krav om iblanding af avanceret bioætanol i benzin fra 2020.
Det, der mangler, er en offentlig garantistillelse.
Det er helt normalt, at der i Danmark stilles offentlige (kommunale) lånegarantier ved etablering af forskellige typer energianlæg, og det er uforståeligt, at regeringen ikke har fundet en løsning på at sikre en garanti i forhold til Maabjerg - også fordi andre lande ofte giver sådanne garantier el.lign.
Med beslutningsforslaget pålægges regeringen at finde en løsning på problemet.
Det skal gå hurtigt, hvis projektet skal reddes, og eftersom projektet er velkendt, må en måned være nok.
Det lægges til grund for forslaget, at der bliver tale om en garanti i højst den størrelsesorden, som Maabjerg Energy Concept har lagt op til.
Hvilken metode regeringen vil vælge, står den frit for, men en mulighed er at give projektet støtte via Vækstfonden.
Hvis der er brug for at tilføre ny kapital f.eks. til Vækstfonden i forbindelse med en løsning, vil forslagsstillerne være med til at skaffe den nødvendige finansiering.
Skriftlig fremsættelse Pia Olsen Dyhr (SF):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om en offentlig lånegaranti vedrørende produktion af avanceret bioætanol i Danmark (Beslutningsforslag nr.
B 11) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
