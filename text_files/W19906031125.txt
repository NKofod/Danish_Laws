 Pressens adgang til at benytte båndoptagere, kameraer, filmapparater  

 etc. ved børsnoterede selskabers generalforsamlinger.
 Efter bekendtgørelsen om optagelse af værdipapirer til notering på  

 Københavns Fondsbørs (bekendtgørelse nr. 813 af 13. november 1986) er det  

 bl.a. en betingelse for optagelse til notering, at selskabets  

 generalforsamlinger er »åbne for pressen«.
 Danmarks Radio spurgte Finanstilsynet, om dette indebar, at medarbejdere  

 fra radio og tv måtte medbringe og anvende båndoptagere, kameraer,  

 filmapparater etc.
Efter at have indhentet udtalelse fra Fondsbørsbestyrelsen meddelte  

 Finanstilsynet, at den omtalte bestemmelse efter tilsynets opfattelse ikke  

 mod en generalforsamlings ønske giver pressen adgang til at anvende de nævnte  

 hjælpemidler.
Tilsynet lagde herved vægt på, at brug af teknisk udstyr vil  

 kunne forstyrre generalforsamlingen og gribe ind i retten til beskyttelse mod  

 indblik i private forhold.
Endvidere henviser tilsynet til en afgørelse fra  

 Handelsministeriet om pengeinstitutters generalforsamlinger og en  

 højesteretsdom om anvendelse af båndoptagere på kommunalbestyrelsesmøder  

 (Ugeskrift for Retsvæsen 1972, side 601).
Over for Erhvervsankenævnet anførte Danmarks Radio, at bekendtgørelsens  

 bestemmelser om adgang for pressen må forstås således, at de giver pressen  

 mulighed for at formidle generalforsamlingens afvikling på den måde, som er  

 naturlig for det pågældende pressemedie.
Det vil for de såkaldte æterbårne  

 medier radio og fjernsyn - sige ved anvendelse af båndoptagelser og film.
Man  

 pegede på, at det ville kunne føre til forskelsbehandling, hvis en  

 generalforsamling kunne give nogle radio- og fjernsynsforetagender adgang til  

 at bruge tekniske hjælpemidler, mens andre fik afslag.
Endvidere oplyste man,  

 at den tekniske udvikling har medført, at optagelser normalt kan foretages  

 uden at genere forsamlingen.
Endelig anførtes, at optagelser fra  

 generalforsamlinger, hvor pressen har ret til adgang, ikke kan anses for et  

 indgreb i privatlivets fred.
 Finanstilsynet fastholdt den trufne afgørelse og henviste til den ovenfor  

 gengivne begrundelse.
 Fondsbørsbestyrelsen tilsluttede sig Finanstilsynets standpunkt og  

 henviste navnlig til, at de oplysningsforpligtigelser over for Fondsbørsen,  

 som påhviler børsnoterede selskaber, har medført, at pressens adgang til  

 generalforsamlinger nu har mindre betydning som informationskilde.
 Ankenævnet referede den nævnte højesteretsdom og udtalte:
Radio og fjernsyn har samme adgang som den trykte presse til at overvære  

 og referere forløbet af generalforsamlinger i børsnoterede selskaber og til i  

 den forbindelse at bringe arkivfotos af personer, som optræder på  

 generalforsamlingerne.
Der er således mulighed for at gengive selve indholdet  

 af det på generalforsamlingen passerede.
Klageren ønsker, at radio og  

 fjernsyn herudover skal have adgang til at bringe lyd- og billedoptagelser  

 fra generalforsamlingerne med henblik på at give referatet en mere autentisk  

 fremtrædelsesform.
Ankenævnet er for så vidt enig med klageren i, at indslag af optagelser  

 fra den pågældende begivenhed er den naturlige og sædvanlige gengivelsesmåde  

 for radio og tv, og at sådanne optagelser giver referatet den autenticitet,  

 der vel netop er disse mediers særkende.
Over for hensynet til at skabe denne  

 autenticitet står imidlertid hensynet til, at debatten på generalforsamlingen  

 bliver så bred og fyldestgørende som mulig.
Det må antages, at mange  

 mennesker er mere tilbageholdende med at tage ordet i en forsamling, når de  

 ved, at deres fremtræden med hvad der måtte følge af fortalelser, ufrivillige  

 pauser m.v. kan blive optaget og gengivet i lyd eller billede og eventuelt  

 anvendt til et formål og i en sammenhæng, de ingen indflydelse har på.
Der er  

 her en væsentlig forskel mellem bevidstheden om, at indholdet af ens  

 udtalelser vil blive refereret, og bevidstheden om, at selve ens fremtræden  

 vil blive optaget.
Det må endvidere antages, at sådanne betænkeligheder i  

 særlig grad vil gøre sig gældende for personer, som ikke er vant til at  

 optræde offentligt.
Imødekommelse af klagerens ønske kan derfor føre til, at  

 almindelige aktionærer vil være mere tilbageholdende med at tage ordet på  

 generalforsamlinger, og at disse i højere grad vil blive præget af mere  

 professionelle aktører.
Ankenævnet finder herefter, at de hensyn til offentlighedens information  

 om børsnoterede selskabers forhold, der må antages at begrunde bestemmelsen i  

 bekendtgørelsens § 5, stk. 1, litra c, i tilstrækkelig grad er varetaget ved,  

 at alle dele af pressen har mulighed for at overvære generalforsamlingerne og  

 referere disse.
Hensynet til en utvungen debat på generalforsamlingen med den  

 videst mulige deltagelse taler af de ovenfor anførte grunde imod at  

 imødekomme klagerens ønske.
Ankenævnet kan tiltræde, at en afvejning af disse  

 hensyn fører til, at der ikke mod forsamlingens ønske i medfør af den  

 omhandlede bestemmelse bør gives ret til radio- eller fjernsynsoptagelse af  

 en generalforsamling.
 Ankenævnet stadfæster derfor den påklagede afgørelse.
