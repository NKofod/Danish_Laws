Offererstatningslovens § 1 - personskade, nævnets j.nr. 13-520-00685 Ansøger havde været udsat for æreskrænkelser i medfør af straffelovens § 267, stk. 1, idet to personer havde fremsat ærekrænkende sigtelser og ringeagtsytringer om ham på Facebook.
Ansøger nedlagde i retten påstand om godtgørelse for tort med 100.000 kr.
Landsretten tilkendte ansøger 50.000 kr. i godtgørelse.
Ansøger ansøgte efterfølgende Erstatningsnævnet om det af retten tilkendte beløb.
Nævnet besluttede at afslå ansøgningen i medfør af offererstatningslovens § 1, stk. 1, da ansøger ikke var blevet påført en personskade i offererstatningslovens forstand i forbindelse med krænkelserne.
Nævnet henviste til, at godtgørelse for tort i anledning af rene freds- og æreskrænkelser ikke dækkes i medfør af offererstatningsloven, idet der ikke i sådanne tilfælde er påført ansøgeren nogen personskade eller anden skade, der berettiger til erstatning fra staten.
Nævnet fastholdt således med afgørelsen sin mangeårige praksis på dette område.
