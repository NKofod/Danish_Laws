Skriftlig fremsættelse (18. november 2021) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af retsplejeloven og lov om elektroniske kommunikationsnet og -tjenester (Revision af reglerne om registrering og opbevaring af oplysninger om teletrafik (logning) m.v.) (Lovforslag nr.
L 93) Bl.a.
EU-Domstolens dom af 6. oktober 2020 i de forenede sager C-511/18 og C-512/18, La Quadrature du Net m.fl. og C-520/18, Ordre des barreaux francophones et germanophone m.fl. (La Quadrature du Net-dommen) medfører et behov for at ændre i de gældende danske regler om registrering og opbevaring af teletrafik m.v.
 Det er afgørende for regeringen at sikre, at politiet har de efterforskningsredskaber, der skal til for effektivt at kunne bekæmpe kriminalitet og sikre borgernes tryghed, og for at anklagemyndigheden kan strafforfølge tiltalte ved domstolene.
Regeringen foreslår på den baggrund en revision af reglerne om registrering og opbevaring af teletrafik m.v., der i videst muligt omfang skal medvirke til at sikre, at trafikdata m.v. fortsat kan anvendes til effektiv kriminalitetsbekæmpelse.
Den foreslåede revision vil alt andet lige medføre, at politiet ikke får adgang til den samme mængde data som i dag.
Revisionen bidrager imidlertid til at sikre en så effektiv kriminalitetsbekæmpelse på baggrund af registrerede og opbevarede oplysninger som muligt inden for rammerne af EU-retten.
 Lovforslaget indeholder overordnet følgende elementer:
- Det foreslås, at Rigspolitiet meddeler udbydere pålæg om at foretage målrettet personbestemt og geografisk registrering og opbevaring af trafikdata med henblik på at bekæmpe grov kriminalitet.
Den målrettede registrering og opbevaring vil skulle rettes mod bestemte personer (personer dømt for grov kriminalitet samt kommunikationsapparater og personer, der har været genstand for visse indgreb i meddelelseshemmeligheden, f.eks. telefonaflytning) og områder (områder, hvor der er konstateret et højere antal anmeldelser af eller beboere dømt for grov kriminalitet samt områder, der vurderes at være særligt sikringskritiske områder, såsom Christiansborg eller Storebæltsbroen), der har en forbindelse til grov kriminalitet.
Herudover foreslås det, at der vil kunne meddeles udbyderne konkret begrundede pålæg om at foretage målrettet registrering og opbevaring af trafikdata for kommunikationsapparater, personer eller bestemte områder, hvis der er grund til at antage, at de har forbindelse til grov kriminalitet.
Det bemærkes, at det foreslås, at der vil kunne fastsættes overgangsregler for så vidt angår den foreslåede ordning med målrettet registrering og opbevaring af trafikdata.
- Det foreslås desuden, at der, når der foreligger en alvorlig trussel mod den nationale sikkerhed, som må anses for at være reel og aktuel eller forudsigelig, ved bekendtgørelse kan fastsættes regler om generel og udifferentieret registrering og opbevaring af trafikdata.
Den generelle og udifferentierede registrering og opbevaring af trafikdata vil ikke kunne blive systematisk.
 - Det foreslås også, at der  ligesom i dag  skal gælde en forpligtelse for udbyderne til generel og udifferentieret registrering og opbevaring af oplysninger om en brugers adgang til internettet (herunder IP-adresse). Dette vil være uafhængigt af, om der foreligger en alvorlig trussel mod den nationale sikkerhed.
- Herudover foreslås det  med henblik på i videst muligt omfang at kunne sikre entydig identifikation af slutbrugeren/brugeren af et kommunikationsmiddel  at udvide omfanget af de nummeroplysningsdata, der i dag skal registreres til den landsdækkende nummeroplysningsdatabase (118-databasen), så udbyderne fremover også vil skulle registrere unikt ID (typisk personnummer) og eventuelle oplysninger om bruger.
Det foreslås desuden, at der ved bekendtgørelse vil kunne fastsættes regler om registrering og verificering af nummeroplysningsdata.
Det forudsættes bl.a., at der fastsættes regler om, at der skal gælde samme krav til registrering og verificering af nummeroplysningsdata for udbydere af taletidskort som for alle andre udbydere.
Det vil indebære, at der fra ikrafttræden af sådanne regler ikke længere vil kunne købes såkaldte »anonyme« taletidskort (uregistrerede taletidskort).
- Endvidere foreslås det, at de gældende regler om hastesikring i retsplejeloven ændres, så de bringes i overensstemmelse med EU-retten.
Det vil efter forslaget således alene være muligt at anmode om hastesikring med henblik på bekæmpelse af grov kriminalitet.
 - For så vidt angår domstolsprøvelse foreslås det, at der for registrering og opbevaring af trafikdata på grundlag af konkret begrundede pålæg indføres en ordning med forudgående retskendelse svarende til, hvad der kendes i dag for indgreb i meddelelseshemmeligheden.
- Herudover foreslås det, at reglerne om adgang til registrerede og opbevarede oplysninger i retsplejelovens kapitel 71 og 74 ændres, så de er i overensstemmelse med EU-retten.
Det vil bl.a. indebære, at det efter forslaget alene vil være muligt at få adgang til oplysninger, der er registreret i medfør af de foreslåede §§ 786 a-786 e i retsplejeloven eller pålæg eller regler udstedt i medfør heraf, hvis det sker med henblik på at bekæmpe grov kriminalitet eller beskytte den nationale sikkerhed.
 - Endelig foreslås det, at der skal kunne fastsættes regler om udbyderes opbevaring af registrerings- og opbevaringspligtige oplysninger, herunder regler med krav om opbevaring på servere i EU.
Registrering og opbevaring af trafikdata er et centralt redskab for vores politi.
Med lovforslaget ønsker regeringen derfor også at gå så langt som muligt  naturligvis inden for rammerne af EU-retten  med henblik på at give de retshåndhævende myndigheder de bedst mulige rammer for efterforskning og retsforfølgning af kriminalitet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
