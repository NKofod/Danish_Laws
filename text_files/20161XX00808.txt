Skriftlig fremsættelse (3. maj 2017) Sundhedsministeren (Karen Ellemann, fg.):
 Herved tillader jeg mig for Folketinget at fremsætte:
 Forslag til lov om ændring af lov om en brancheadministreret registreringsordning for alternative behandlere (Ændring af forsikringsvilkår for registrerede alternative behandlere m.v.).
(Lovforslag nr.
L 208) Folketinget besluttede med lov nr. 1734 af 27. december 2016 om ændring af lov om autorisation af sundhedspersoner og om sundhedsfaglig virksomhed og lov om en brancheadministreret registreringsordning for alternative behandlere at ændre kiropraktorers forbeholdte virksomhedsområde for så vidt angår manuel behandling.
 Loven, der træder i kraft den 1. juli 2017, indebærer, at kiropraktorernes forbeholdte virksomhedsområde ændres, således at manuel behandling, herunder manipulationsbehandling af rygsøjlen, ikke længere er forbeholdt autoriserede sundhedspersoner eller andre.
Loven åbner således også mulighed for, at registrerede alternative behandlere under visse nærmere betingelser kan udføre manipulationsbehandling af rygsøjlen.
I den forbindelse stilles der bl.a. krav om, at den registrerede alternative behandler har tegnet en ansvarsforsikring mod erstatningskrav, som måtte følge af manipulationsbehandling af rygsøjlen.
I lovens bemærkninger forudsættes det, at en borger, der bliver behandlet hos en registreret alternativ behandler, erstatningsmæssigt skal ligestilles med en borger, der behandles hos en autoriseret sundhedsperson.
Dette indebærer, at der ved vurderingen af, hvorvidt en skadelidt er erstatningsberettiget, lægges de samme principper til grund, som anvendes ved behandlingen af sager ved Patienterstatningen.
 Det vurderes meget lidt sandsynligt, at et forsikringsselskab vil tilbyde en ansvarsforsikring under de vilkår, der er beskrevet i lovens bemærkninger.
 Regeringen ønsker derfor at ændre vilkårene for at tilbyde en ansvarsforsikring til registrerede alternative behandlere, der udfører manipulationsbehandling af rygsøjlen.
 Regeringen foreslår, at bevisvurderingen i forbindelse med erstatningsvurderinger af sager, der behandles inden for rammerne af den omhandlede ansvarsforsikring, skal ske efter dansk rets almindelige erstatningsregler (culpa).
 Det foreslås desuden at indføre en ordning, hvorefter de registrerede alternative behandlere oplyser brugerne om, at de ikke er dækket af patienterstatningsordningen i lov om klage- og erstatningsadgang inden for sundhedsvæsenet, men har tegnet en ansvarsforsikring med behandlingsdækning mod erstatningskrav, som måtte følge af manipulationsbehandling af rygsøjlen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje tings velvillige behandling.
