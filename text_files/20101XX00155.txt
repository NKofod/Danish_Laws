Skriftlig fremsættelse (17. november 2010) Beskæftigelsesministeren (Inger Støjberg) Herved tillader jeg mig for Folketinget at fremsætte:
Forslag til lov om ændring af lov om sygedagpenge (Ændring af refusionssatser) (Lovforslag nr.
L 67) Lovforslaget udmønter aftalen om nye rammer for sygefraværsindsatsen mellem regeringen, Dansk Folkeparti, Det Radikale Venstre og Liberal Alliance fra den 5. november.
 I lovforslaget udmøntes aftalens element om en ny og effektiv refusionsmodel, så refusionssystemet målrettes med henblik på, at kommunerne fremover får en større tilskyndelse til at give sygemeldte borgere en individuelt tilrettelagt indsats rettet mod job.
 I dag afholder staten i 9. - 52. sygeuge 35 pct. af kommunernes udgifter til sygedagpenge i perioder med passiv forsørgelse og 65 pct. i perioder med aktive tilbud - uanset hvilken type af aktive tilbud, kommunen giver.
 For at øge kommunernes tilskyndelse til at fremme gradvis tilbagevenden til arbejde (delvis raskmelding), samt til at give virksomhedsrettede tilbud i form af virksomhedspraktik, ansættelse med løntilskud eller tilbud om ordinær uddannelse foreslås det, at refusionssatserne for sygedagpenge ændres.
 Det foreslås, at kommunerne fremover kan hjemtage 50 procents refusion af forsørgelsesudgifterne til sygedagpenge i perioder med gradvis tilbagevenden eller virksomhedsrettet tilbud i form af virksomhedspraktik, ansættelse med løntilskud eller tilbud om ordinær uddannelse, og 30 procents refusion i perioder med tilbud om øvrig vejledning og opkvalificering eller passiv forsørgelse.
Der er fortsat et krav om 10 timers aktivitet for, at kommunerne kan få 50 procents statsrefusion af udgifterne til sygedagpenge.
Fremover vil det imidlertid som følge af den foreslåede refusionsmodel, der øger incitamentet til jobfokus i den aktive indsats, være et krav, at de 10 timer skal bestå i gradvis tilbagevenden, virksomhedsrettet tilbud i form af virksomhedspraktik, ansættelse i løntilskud eller tilbud om vejledning og opkvalificering i form af ordinær uddannelse.
Tilbud om øvrig vejledning og opkvalificering berettiger ikke til den høje refusion og indgår derfor ikke i timetallet.
 Timetallet kan dog fortsat være mindre end 10 timer om ugen, hvis kommunen i den enkelte sag redegør for, at det efter en konkret vurdering af den sygemeldtes situation og helbredstilstand i en periode kun er muligt for den sygemeldte at deltage i et lavere timetal.
 Lovforslaget skal ses i sammenhæng med det samtidigt fremsatte forslag til lov om ændring af lov om en aktiv beskæftigelsesindsats, lov om arbejdsløshedsforsikring m.v., lov om aktiv socialpolitik og lov om kommunal udligning og generelle tilskud til kommuner (Virksomhedsrettet aktivering, ændring af refusionssystemet mv.). I dette lovforslag udmøntes sygefraværsaftalens forslag om et fælles rådighedsloft.
Samlet set er lovforslaget udgiftsneutralt for det offentlige.
Det dækker over modsatrettede konsekvenser for stat og kommuner.
I 2011 indebærer lovforslaget en merudgift for kommunerne på 754,5 mio. kr. og tilsvarende en mindreudgift for staten på 754,5 mio. kr.
 I FFL11 er endvidere indbudgetteret en nedbringelse af driftsudgifterne til aktive tilbud til sygedagpengemodtagere til 69,6 mio. kr., som er det niveau, der blev aftalt i Aftale om nedbringelse af sygefravær fra november 2008.
 Det foreslås, at lovforslaget træder i kraft den 1. januar 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
