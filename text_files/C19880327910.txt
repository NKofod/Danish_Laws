I.
Orientering.
Den 1. november 1985 trådte en aftale mellem DSB og arbejdstilsynet i  

 kraft.
Aftalen fastlægger at DSB selv skal føre tilsyn med arbejdsmiljøet  

 indenfor en del af sit område.
Aftalen er trykt til sidst i dette cirkulære.
II.
Instruktion.
 1. Kontrol med DSB's tilsyn.
I punkt 5 i aftalen er det fastlagt, at arbejdstilsynet skal føre kontrol  

 med DSB's tilsyn.
Direktoratet vil stå for denne kontrol, som vil blive  

 udført i samarbejde med DSB's Velfærdskontor.
 2. Klager over DSB's tilsyn.
Hvis en kreds modtager klager over DSB's tilsyn (se pkt. 5 i aftalen)  

 bedes dette meddelt Direktoratet, som i samarbejde med kredsen vil tage  

 skridt til klagens behandling.
Det henstilles, at kredsene skelner mellem  

 ønsker om vejledning og klager, således, at en ansat hos DSB, som ønsker at  

 klage, ikke bliver henvist til at udnytte DSB's egen organisation først.
 3. Arbejdsulykker og erhvervssygdomme.
DSB skal på normal måde anmelde arbejdsulykker til arbejdstilsynets  

 kredse.
Når kredsene bliver bekendt med alvorlige ulykker, og erhvervsskader  

 indenfor de områder, hvor DSB selv fører tilsyn, bedes Direktoratet  

 orienteret.
 4. Behandling af arbejdsmiljøproblemer i DSB's  

 tilsynsområde.
De områder, som DSB fører tilsyn med, er typisk områder, hvor der kræves  

 ensartethed i hele DSB's funktionsområde, og hvor man er bundet til  

 internationale aftaler.
Hvis en kreds bliver opmærksom på  

 arbejdsmiljøproblemer indenfor DSB's tilsynsområde, skal direktoratet  

 orienteres om forholdet.
Det vil være naturligt, at den kreds, som fremfører  

 problemet, deltager i løsningen af det og bliver repræsenteret i eventuelle  

 arbejdsgrupper.
Arbejdstilsynets militærinspektion koordinerer direktoratets kontakt med  

 DSB.
Dette betyder, at alle henvendelser til Direktoratet fra DSB eller om  

 DSB skal sendes til militærinspektionen, som evt. i samarbejde med de  

 relevante ressortkontorer vil sikre at henvendelsen bliver besvaret.
 5. Arbejdsmiljøproblemer udenfor DSB's tilsynsområde.
 Her udfører kredsene tilsyn og vejledning på normal måde.
III.
Ikrafttræden.
 Straks.
27. maj 1988 Erik Andersen Bilag til cirkulæreskrivelse nr. 16/1988 Aftale mellem generaldirektoratet for DSB og Direktoratet for  

 Arbejdstilsynet om henlæggelse af visse tilsynsopgaver til DSB.
 Efter forhandling mellem generaldirektoratet for DSB og Direktoratet for  

 Arbejdstilsynet, er der truffet følgende aftale om udøvelsen af det  

 arbejdsmæssige tilsyn med DSB's virksomhed.
1. Lovgrundlag Ifølge AML § 74, stk. 1, kan arbejdsministeren bestemme, at  

 Arbejdstilsynets opgaver i nærmere angivet omfang henlægges til anden  

 offentlig myndighed eller privat institution, samt i hvilket omfang  

 Arbejdstilsynet skal føre kontrol med sådant tilsyn.
2. Formål Med aftalen tilsigtes at fastsætte retningslinier for, hvorledes på den  

 ene side DSB og på den anden side Arbejdstilsynet udøver det  

 arbejdsmiljømæssige tilsyn med DSB's virksomhed.
3. Aftalens område 3.1 Henlagt under DSB's eget tilsyn er:
 - Det rullende materiel, herunder DSB's rutebiler (konstruktion og drift).
 - Togtrafikkens afvikling, herunder læssebestemmelser for vogne og  

 udførelse af rangering.
 - Spor og overbygning (konstruktion og vedligeholdelse).
 - Signal- og sikringsanlæg samt deres betjening.
 - Telekommunikationsanlæg.
 - Elektriske køreledningsanlæg (konstruktion og vedligeholdelse) med  

 undtagelse af omformerstationerne.
 Undtaget fra DSB's eget tilsyn er velfærdsanstaltninger for personalet  

 beskæftiget ved ovennævnte materiel og anlæg.
 Undtaget fra DSB's eget tilsyn er endvidere reglerne i AML kapitel 2 om  

 virksomhedernes sikkerheds- og sundhedsarbejde, kapitel 9 om hviletid og  

 fridøgn, kapitel 10 om unge under 18 år, og kapitel 11 om lægeundersøgelser  

 m.v.
 3.2 Arbejdstilsynet varetager tilsynet med al øvrig virksomhed  

 inden for DSB, herunder de områder, som ifølge pkt. 3.1 er undtaget fra DSB's  

 eget tilsyn.
4. Omfanget af DSB's tilsyn DSB skal inden for de i pkt. 3.1 nævnte områder påse, at arbejdsmiljøloven  

 og de forskrifter, der gives med hjemmel i loven, overholdes.
 Arbejdstilsynet skal bistå DSB med løsningen af disse opgaver.
 Enhver ansat, beskæftiget ved det materiel, anlæg m.v., der er nævnt under  

 pkt. 3.1 kan anmode Arbejdstilsynet om vejledning ved henvendelse til den  

 lokale tilsynskreds.
 Det forudsættes, at vejledningsmyndighederne inden for DSB er udnyttet,  

 før Arbejdstilsynet inddrages.
5. Arbejdstilsynets kontrol Arbejdstilsynet fører kontrol med DSB's tilsyn.
 Som et led i kontrolvirksomheden kan Arbejdstilsynet undersøge klager fra  

 de ansatte og undersøge arbejdsulykker, forgiftningstilfælde og  

 erhvervssygdomme, jf. pkt. 6.
 Arbejdstilsynet kan i denne forbindelse afgive påbud eller forbud efter  

 AML § 77.
6. Undersøgelse af arbejdsulykker,  

 forgiftningstilfælde og erhvervssygdomme Arbejdstilsynet foretager i nødvendigt omfang undersøgelse af  

 arbejdsulykker, forgiftningstilfælde og erhvervssygdomme inden for DSB's  

 virksomhed.
Sådanne hændelser anmeldes til Arbejdstilsynet efter gældende  

 regler herom.
 Dette indebærer bl.a., at alvorlige ulykker og forgiftningstilfælde, der  

 indtræffer inden for de områder, der ifølge pkt. 3.1 er henlagt under DSB's  

 eget tilsyn, straks skal anmeldes telefonisk til den lokale tilsynskreds.
7. Dispensationer Det er alene Arbejdstilsynet, som udøver eventuelle beføjelser til at  

 meddele DSB dispensationer fra arbejdsmiljølovgivningens krav.
 DSB skal derfor i dispensationssager følge normal praksis for  

 arbejdsgivere og forelægge dispensationsansøgningen for Arbejdstilsynet.
8. Sagkyndige DSB anerkendes som sagkyndige til periodisk kontrol af stationære  

 trykluftbeholdere, som ifølge gældende bestemmelser skal undersøges af  

 særlige sagkyndige.
 Tilsynet med trykbeholdere, der er fast monteret på lokomotiver og  

 jernbanevogne, påhviler alene DSB.
 Arbejdstilsynet varetager tilsynet med øvrige trykbeholdere og dampkedler,  

 som i henhold til lovgivningen skal underkastes periodisk syn.
9. Færdsel på DSB's områder Arbejdstilsynets legitimationskort giver den tilsynsførende adgang til  

 færdsel på DSB's områder.
 Den tilsynsførende skal under færdsel på sporanlæg være iført  

 sikkerhedsvest.
10. Klageadgang Klager over afgørelser, der er truffet som led i DSB's tilsyn, kan  

 indbringes for den lokale tilsynskreds.
 Endvidere gælder bestemmelserne i AML § 81, som bl.a. indebærer, at:  

 tilsynskredsens afgørelse kan indbringes for direktøren for Arbejdstilsynet  

 inden 4 uger efter, at afgørelsen er meddelt, og direktørens afgørelse kan  

 indbringes for arbejdsministeren inden 4 uger efter, at afgørelsen er  

 meddelt.
11. Aftalens ikrafttræden Aftalen træder i kraft den 1. november 1985.
 Samtidig ophæves den fra 1. juli 1956 gældende aftale mellem  

 generaldirektoratet for statsbanerne og Direktoratet for Arbejdstilsynet.
Erik Andersen (* 1) At-cirkulæreskrivelse nr. 16/1988.
