 En skibsfører ansøgte Ligningsrådet om tilladelse til skattefri  

 virksomhedsomdannelse, således at de af ham personligt ejede parter i 3  

 partsrederier blev overdraget til et nystiftet selskab, uden at de øvrige  

 partsredere gjorde noget tilsvarende.
 Ligningsrådet afslog anmodningen, da man ikke fandt, at der var  

 hjemmel til at omdanne efter reglerne i lov om skattefri  

 virksomhedsomdannelse, når kun een af ejerne ønskede at anvende regelsættet.
 En skibsfører var personligt medejer af 3 partsrederier: A P/R som han  

 ejede 15 % af, B P/R som han ejede 20% af, og C P/R som han ejede 10% af.  

 Herudover deltog skibsføreren i drift af skibe gennem to af ham ejede  

 selskaber.
Skibsføreren ønskede pr. 1. januar 1998 at drive ovenstående tre andele i  

 selskabsform.
Da de øvrige partredere ikke tilsvarende overdragede deres  

 andele i partrederierne, søgtes der om Ligningsrådets tilladelse til, at  

 overdragelsen af skibsførerens andele kunne ske som en skattefri  

 virksomhedsomdannelse med dispensation efter lovens § 2, stk. 3, jf § 2, stk.  

 2.
 Det fremgik af ansøgningen, at skibsførerens andel i værdien af skibene i  

 de privat ejede partrederier indgik i en fælles afskrivningskonto, og  

 saldoværdien udgjorde pr. 31. december 1996 1.250.123 kr.
 Kommunen udtalte, at den kommunale skatteadministration anså skibsføreren  

 for omfattet af virksomhedsomdannelseslovens § 2, stk. 2. Da flere af  

 betingelserne ikke var opfyldt - bl.a. punkterne a, c, d og e - og der ikke  

 forelå ganske særlige omstændigheder, jf. virksomhedsomdannelseslovens § 2,  

 stk. 3, indstillede man, at skibsførerens ansøgning ikke blev imødekommet.  

 Regionen tilsluttede sig kommunens udtalelse.
 Af bemærkningerne til forslag til lov om skattefri virksomhedsomdannelse  

 (L 80, Folketingsåret 1982/83) fremgik, at lovens regler om skattefri  

 virksomhedsomdannelse først og fremmest tog sigte på omdannelse af  

 enkeltmandsvirksomheder, men at der kunne være tilfælde, hvor det ville virke  

 mindre rimeligt at afskære interessentskaber med få deltagere fra at omdanne  

 skattefrit, hvis der kunne opgøres et entydigt successionsgrundlag.
På denne baggrund udtalte Told- og Skattestyrelsen, at da ejerskabet af  

 andele i partrederierne var kendetegnet ved, at ejerforholdet kun eksisterede  

 til en vis delmængde af partederiets aktiv(er) og passiver, der tilsammen  

 udgør den faktiske virksomhed, var det bl.a. en betingelse for at anvende  

 lovens regler, at alle deltagere anvendte lovens regler.
Da det i den  

 konkrete sag kun var skibsførerens andele i de forskellige partrederier og  

 ikke tillige de øvrige partsrederes andele, der ønskedes omdannet efter Lov  

 om skattefri virksomhedsomdannelse, var det ikke - som loven og  

 lovbemærkningerne forudsætter - alle deltagere, der deltog i omdannelsen.
 Ligningsrådet tiltrådte styrelsens indstilling, hvorefter der ikke kunne  

 gives tilladelse til en skattefri virksomheddsomdannelse.
