 En landinspektør spørger, om det vil være muligt i forbindelse med  

 udstykning af en rækkehusbebyggelse at udlægge en fælledlod for de bebyggede  

 rækkehusparceller, således at der til hver af dem kommer til at høre andel i  

 det fælles friareal på samme måde som i de uudskiftede arealer, der blev  

 medtaget ved matrikuleringen.
Direktoratet svarer, at man må nære betænkelighed ved oprettelse af  

 nye fælleslodder med deraf følgende registrering og eventuelle administration  

 i relation til §§ 1 og 11 i udstykningsloven.
I øvrigt er bestemmelsen i § 34  

 i forordning af 23.07.1781 om jordfællesskabets ophævelse til hinder for  

 oprettelse af nye fælleslodder.
 I skrivelse af 6-3-1980 (J.nr.81781) har De spurgt, om det vil være muligt  

 i forbindelse med udstykning af en rækkehusbebyggelse at udlægge en fælleslod  

 for de bebyggede rækkehusparceller, således at der til hver af de udstykkede  

 parceller kommer til at høre en andel i det areal, der skal være fælles  

 friareal, på samme måde som i de uudskiftede arealer, der blev medtaget ved  

 matrikuleringen.
 Baggrunden for ønsket om at udlægge friarealet som fælleslod er dels  

 bestemmelserne i bygningsreglementets kap. 2.2.2. stk. 2, hvorefter man ved  

 beregning af bebyggelsesprocent kan medtage en ideel anpart af et areal, der  

 er sikret som fælles friareal for flere ejendomme, dels at det ifølge  

 dommerkontoret ville være en lettelse ved tingbogsføringen.
 De har endvidere oplyst, at der for så vidt angår det aktuelle tilfælde er  

 den yderligere motivering for ønsket, at der i området udover det areal, der  

 medregnes ved beregningen af de enkelte parcellers bebyggelsesprocent,  

 tillige udlægges et andet fællesareal, som er fælles for en hel bydel, og som  

 ejes af en grundejerforening, der omfatter hele den pågældende bydel.
 Endelig har De til støtte for etableringen af friarealet som fælleslod  

 anført, at det på grund af parcelstørrelsen vil være ret utænkeligt at de  

 parceller, hvortil der kommer til at høre en andel i fælleslodden, bliver  

 delt yderligere, således at der ikke opstår problemer med hensyn til  

 tilhørsforholdet i forbindelse med udstykning.
 I denne anledning skal man meddele, at etablering af en ordning som den  

 ønskede ville betyde, at en rækkehusparcels andel i fællesarealet indbefattes  

 under den pågældende rækkehusparcel på en sådan måde, at den ved pantsætning,  

 bortleje eller salg er omfattet af dispositionen - i øvrigt også selv om  

 dokumentet kun nævner rækkehusparcellen, jf. udstykningslovens § 1, stk. 3 og  

 tinglysningslovens § 10.
 Direktoratet har ikke mulighed for at tage stilling til, hvorvidt  

 ordningen ville rejse problemer i forhold til byggelovgivningen m.v., men  

 direktoratet må for sit vedkommende af administrative grunde være betænkelg  

 ved at gå ind på tanken om oprettelse af nye fælleslodder med den deraf  

 følgende registrering og eventuelle administration i relation til  

 bestemmelserne i udstykningslovens §§ 1 og 11.
 I øvrigt er bestemmelsen i § 34 i forordning af 23-7-1781 om  

 jordfællesskabets ophævelse m.m. til hinder for oprettelse af nye  

 fælleslodder.
