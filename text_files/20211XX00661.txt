Skriftlig fremsættelse (5. april 2022) Uddannelses- og forskningsministeren (Jesper Petersen):
 Herved tillader jeg mig for Folketinget at fremsætte:
Forslag til lov om ændring af SU-loven (Midlertidig suspension af SU-godkendelse af hele uddannelser i visse lande) (Lovforslag nr.
L 159) De russiske væbnede styrkers militære invasion af Ukraine den 24. februar 2022 har medført en helt ekstraordinær situation i Danmark og i resten af Europa.
Et samlet EU har vedtaget omfattende restriktive foranstaltninger på baggrund af Ruslands invasion af Ukraine.
Der er i dag mulighed for at godkende hele uddannelser i udlandet til statens uddannelsesstøtte (SU), og dette gælder også hele uddannelser i Rusland og Belarus.
I forlængelse af den aktuelle situation mener regeringen imidlertid ikke, at der fra dansk side skal godkendes hele uddannelser til SU i Rusland og Belarus.
 Formålet med lovforslaget er på den baggrund at give uddannelses- og forskningsministeren midlertidig bemyndigelse til at fastsætte regler om, at hele uddannelser i visse lande ikke kan godkendes til SU, både for så vidt angår allerede godkendte uddannelser, hvor godkendelsen vil kunne suspenderes efter ministerens bestemmelse, og i forhold til potentielt nye ansøgninger om godkendelser.
Bemyndigelsen forventes anvendt til at fastsætte regler om, at hele uddannelser i Rusland og Belarus ikke kan godkendes til SU.
Dette vil også være tilfældet, selvom uddannelserne og uddannelsesinstitutionerne i øvrigt måtte opfylde de gældende betingelser for SU-godkendelse.
 Bemyndigelsen forventes endvidere anvendt til at fastsætte regler om, at de nuværende godkendelser af hele uddannelser i Rusland og Belarus suspenderes.
 Uddannelses- og forskningsministeren vil med bemyndigelsen også kunne fastsætte regler om, at hele uddannelser i andre lande end Rusland og Belarus ikke kan SU-godkendes, ligesom ministeren med bemyndigelsen vil kunne fastsætte regler om, at nuværende godkendelser af uddannelser i andre lande end Rusland og Belarus suspenderes.
 Bemyndigelsen forventes dog alene anvendt i relation til den aktuelle situation vedrørende Ruslands invasion af Ukraine, og hvor situationen tilsiger det.
 Lovforslaget indeholder en solnedgangsklausul, der indebærer, at de foreslåede bemyndigelser automatisk ophæves den 1. januar 2024.
 Lovforslaget er på grund af sin hastende karakter sendt i kort høring fra den 4. april 2022, umiddelbart før fremsættelsen.
 Det foreslås, at loven træder i kraft dagen efter bekendtgørelsen i Lovtidende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
