Landsskatteretskendelse Ukuransnedskrivning Ugyldighedsindsigelse Reference:
 SL § 6, stk. 1, litra a.
 A A/S, der havde selvangivet nedskrivning for ukurans med  

 2.327.179 kr., klagede over, at skatteforvaltningen kun havde godkendt en  

 nedskrivning med 763.991 kr.
Det var oplyst, at selskabet var et 100 % ejet  

 datterselskab af B ApS.
Selskabet var sambeskattet med dets 100 % ejede  

 datterselskab, C ApS.
Selskabets hovedaktivitet bestod i at afsætte  

 værktøj og maskiner til el- og elektronikindustrien.
Selskabets  

 regnskabsår løb fra 1. juli til 30. juni.
Selskabets regnskab  

 for 1997/98 udviste en omsætning på 51.949.775 kr. og en  

 bruttoavance på 35,3 %.
Ad formalitet Det var oplyst, at følgende uddrag af  

 selskabets revisors brev til skatteforvaltningen var gengivet i  

 sagsfremstillingen under selskabets bemærkninger til sagen: " Varer,  

 der som følge af ændrede fabrikationsmetoder, ændrede  

 markeds- eller efterspørgsels- forhold, fejlslagne  

 indkøbsdispositioner, nye produkter m.v. af virksomheden anses som  

 teknisk/økonomisk ukurante, er ikke medtaget i  

 lagerværdiopgørelsen.
Brutto- lagerværdien indeholder  

 således alene kurante varer ".
Det var desuden oplyst, at selskabets revisor i  

 forbindelse med sine bemærkninger til skatteforvaltningens  

 sagsfremstilling anførte, at nedskrivningsbeløbet på  

 1.563.188 kr. ikke dækkede over ukurante varer, men alene varer, der  

 ikke var objektivt ukurante såsom ukurans som følge af  

 beskadigelse.
Skatteforvaltningen havde herefter i sagsfremstillingen under  

 punktet "selskabets opfattelse og begrundelse herfor" anført, at  

 bruttolagerværdien således alene indeholdt kurante varer.  

 Skatteforvaltningen havde tillige under "sagens faktiske forhold"  

 anført, at der var nedskrevet med 1.563.188 kr. på kurante varer  

 over 2 år.
 Det var endvidere oplyst, at skatteforvaltningen ikke  

 under sagsbehandlingen havde ønsket at besigtige selskabets varelager.  

 Skatteforvaltningen havde endvidere ikke udbedt sig selskabets lagerlister  

 til brug for sagsbehandlingen.
Selskabets revisor havde nedlagt påstand om, at  

 skatteansættelsen var ugyldig, samt at ansættelsen skulle  

 foretages i overensstemmelse med det selvangivne.
Revisoren havde hertil  

 anført, at skatteforvaltningen ikke gav en loyal og neutral  

 gengivelse af selskabets anbringender, at skatteforvaltningen havde  

 lavet faktuelle fejl i sagsfremstillingen, at selskabets revisor  

 derfor i en skrivelse havde lagt op til, at der burde afholdes et møde  

 om sagen med henblik på at klarlægge faktum, at der  

 imidlertid ikke blev afholdt et møde herom, samt at man  

 på denne baggrund var af den opfattelse, at skatteforvaltningen ikke  

 havde iagttaget de minimumsregler, der gjaldt for sagsbehandling i  

 forvaltningen, jf. herunder reglerne i skattestyrelsesloven samt  

 officialprincippet.
Landsskatteretten bemærkede, at det fulgte af  

 officialprincippet, at det som udgangspunkt påhvilede myndigheden selv  

 at fremskaffe de fornødne oplysninger om de foreliggende sager, eller  

 dog foranledige at eksempelvis parterne selv medvirkede til sagsoplysningen.  

 Af officialprincippet fulgte tillige, at en forvaltningsretlig  

 afgørelse først måtte træffes, når de  

 nødvendige oplysninger forelå.
Officialprincippet modificeredes  

 blandt andet derved, at i sager, der rejstes ved ansøgning af en  

 borger selv, ville det ofte påhvile borgeren selv at fremskaffe de  

 nødvendige oplysninger.
Officialprincippet modificeredes derudover af  

 almindelige proprotionalitetsbetragtninger.
Officialprincippet var en  

 garantiforskrift, hvis overholdelse var af generel væsentlighed for  

 sagsbehandlingen, og hvis tilsidesættelse derfor medførte en  

 afgørelses ugyldighed.
 Retten bemærkede tillige, at en skatteyder var  

 forpligtet til at fremkomme med begrundelse og dokumentation  

 vedrørende poster, der belastede resultatopgørelsen i et  

 regnskab, jf. principperne for almindelige forvaltningsretlige  

 ansøgningssager.
 Retten bemærkede ydermere, at begrebet "god  

 forvaltningsskik" var en standard udviklet hos Folketingets Ombudsmand  

 vedrørende fagetiske principper gældende for den offentlige  

 forvaltning, men hvis overtrædelse ikke i sig selv havde retlige  

 følger.
Landsskatteretten fandt ikke grundlag for at  

 tilsidesætte skatteforvaltningens afgørelse som ugyldig ved, at  

 skatteforvaltningen havde undladt at efterkomme selskabets opfordring til  

 besigtigelse af varelageret samt ikke ex officio havde opfordret selskabet  

 til at indsende yderligere materiale vedrørende varelagerets  

 opgørelse.
Retten havde henset til, at skatteforvaltningen  

 havde haft drifts- og skatteregnskaber samt visse statusopgørelser til  

 rådighed for afgørelsesgrundlaget, samt at der ikke  

 fandtes at være omstændigheder i øvrigt, der bevirkede, at  

 skatteforvaltningens skøn over omfanget af det indhentede materiale  

 havde været uforsvarligt under hensyn til de for en myndighed af den  

 pågældende type eksisterende rammer for sagsbehandlingen.
Retten  

 bemærkede dog, at skatteforvaltningen havde handlet i strid med god  

 forvaltningsskik ved trods selskabets korrektion heraf alligevel at have  

 tilført sagsfremstillingen det forhold, at selskabet havde nedskrevet  

 på kurante varer.
Dette fik dog ikke konsekvenser for  

 afgørelsens gyldighed.
Den påklagede afgørelse var  

 gyldig.
Ad nedskrivning for ukurans Det var oplyst, at selskabets varelager i det  

 omhandlede år bestod af ca. 16.000 varenumre i form af el- og  

 elektronikvarer.
Selskabet anvendte et moderne lagersystem, der viste  

 lagerværdien samt antal stk. på lager på  

 anskaffelsestidspunktet.
Lagerafgangen bogførtes automatisk efter  

 FIFO-princippet (Man antager, at de ældste varer sælges  

 først.
De resterende varer værdiansættes herefter til den  

 seneste anskaffelsespris).
Selskabet har for regnskabsår forud for 1997/98  

 foretaget individuelle vurderinger ved lagernedskrivning med procentvise  

 nedskrivninger for de enkelte varegrupper, mens der for regnskabsåret  

 1997/98 var anvendt en standardiseret nedskrivningsprocedure, således  

 at der var foretaget en værdiansættelse af varebeholdninger, der  

 havde henligget på lager uden salg i over 2 år til 0 samt for  

 beholdninger under 2 år til indkøbspris/fakturapris.
Selskabet  

 havde herefter pr. 30. juni 1998 foretaget følgende nedskrivninger for  

 ukurans:
Nedskrivning, ukurante varer under 2 år 100 % 124.775 kr.
Nedskrivning, ukurante varer over 2 år 100 % 324.840 kr.
 449.615 kr.
Nedskrivning, demovarer 314.376 kr.
 763.991 kr.
Nedskrivning, varer i øvrigt over 2 år 100 % 1.563.188 kr.
Ukuransnedskrivning i alt 2.327.179 kr.
 Selskabet havde skattemæssigt fradraget de i  

 regnskabet foretagne nedskrivninger for ukurans.
Skatteforvaltningen havde forhøjet selskabets  

 indkomst med 1.563.188 kr. vedrørende ikke godkendt nedskrivning for  

 ukurans på varelageret.
Skatteforvaltningen havde ved sin  

 afgørelse lagt vægt på, at procentvise nedskrivninger kun  

 kunne anvendes i det omfang, der ikke forelå et andet og mere sikkert  

 værdiansættelsesgrundlag.
Selskabet havde på denne baggrund  

 ikke været berettiget til først at foretage nedskrivninger efter  

 konkrete vurderinger for derefter at foretage procentvise nedskrivninger  

 på det resterende varelager herudover.
Selskabets revisor havde principalt nedlagt påstand  

 om, at den af selskabet foretagne nedskrivning for ukurans blev godkendt med  

 det selvangivne.
Revisoren havde subsidiært nedlagt påstand om,  

 at nedskrivning for ukurans godkendtes med 1.669.289 kr.
Revisoren havde til  

 støtte for sin principale påstand fremført, at  

 skatteforvaltningen ikke konkret havde påvist, at den foretagne  

 nedskrivning for ukurans havde været for stor, at antallet af  

 varenumre var meget stort, at selskabet ved anvendelse af individuelle  

 nedskrivninger for de enkelte varegrupper ikke formåede at nedskrive  

 på alle ukurante varer, hvorfor denne nedskrivningsmetode ikke  

 afspejlede den reelle ukurans, at der skete en stadig hurtigere teknisk  

 udvikling, hvorfor ukurans på varelageret blev et stadigt større  

 problem, at selskabets lageromsætning normalt lå meget  

 højt på 5-6 gange, at det i praksis har vist sig, at varer, der  

 er ældre end to år, som udgangspunkt ikke kan forventes  

 afhændet til en for selskabet rimelig pris, at ud fra en samlet  

 vurdering havde anset den anvendte nedskrivningsmetode for den mest  

 realistiske vurdering af den samlede ukurans, som gav det mest retvisende  

 billede af varelagerets værdi pr. statusdagen.
Revisoren havde endvidere anført, at man ikke var  

 enige i skatteforvaltningens fortolkning af reglerne vedrørende  

 nedskrivning for ukurans.
Det fremgik således af ligningsvejledningen,  

 at der kunne foretages en opdeling mellem fysisk og teknisk/økonomisk  

 ukurans, og at der kunne foretages en procentvis nedskrivning i relation til  

 sidstnævnte.
Procentregler måtte derfor kunne anvendes, hvor det  

 gav det mest retvisende billede.
 Revisoren havde ydermere anført, at eftersom  

 skatteforvaltningen ikke havde godkendt ned- skrivning for ukurans efter den  

 for det omhandlede år anvendte metode, burde skatteforvaltningen havde  

 godkendt nedskrivning for ukurans efter de hidtil anvendte principper  

 foretaget på baggrund af en minutiøs gennemgang af lagerlistens  

 varenumre.
Revisoren havde i relation til den subsidiære  

 påstand anført, at såfremt ukuransnedskrivningen ikke  

 kunne godkendes på det foreliggende grundlag, burde der godkendes  

 nedskrivning efter de vejledende satser i ligningsvejledningen.
Dette ville  

 medføre en nedskrivning på i alt 1.669.289 kr. for det  

 omhandlede år, der fremkom som følger:
 Varer over 1 år:   25 % af  2.502.084 kr.
 625.521 kr.
 Varer over 2 år:   50 % af  1.038.838 kr.
 519.419 kr.
 Varer over 3 år: 100 % af     524.349 kr.
 524.349 kr.
I alt 1.669.289 kr.
 Landsskatteretten bemærkede, at et varelager kunne  

 værdiansættes med udgangspunkt i enten dagsprisen på  

 statustidspunktet, indkøbsprisen med tillæg af fragt, told m.v.  

 eller fremstillingsprisen, jf. varelagerlovens § 1, stk. 1. Udgangspunktet  

 ved opgørelsen af ukurans var således den  

 værdiansættelse, der var gældende for kurante varer.  

 Nedskrivning for ukurans udgjorde herefter forskellen mellem den faktisk  

 opgjorte indkøbspris eller fremstillingsprisen i henhold til  

 nævnte § 1, stk. 1, og dagsprisen, hvorved måtte forstås  

 genanskaffelsesprisen på statustidspunktet.
Retten bemærkede herudover, at en virksomhed ved  

 fastsættelsen af dagsprisen for ukurante varer kunne foretage  

 procentvise nedskrivninger for teknisk/økonomisk ukurans i  

 overensstemmelse med de i ligningsvejledningen angivne retningslinier,  

 såfremt der ikke forelå et andet og mere sikkert  

 værdiansættelsesgrundlag.
Ved afgørelsen af om der  

 forelå sådan teknisk/økonomisk ukurans, måtte der  

 foretages en vurdering af omsætningshastigheden for de enkelte varer  

 eller enkelte serier af varer indenfor de enkelte varegrupper.
 Retten bemærkede tillige, at fradrag for en udgift  

 som hovedregel først kunne foretages i det indkomstår, hvori  

 udgiften blev afholdt, jf. statsskattelovens § 6, stk. 1, litra a.
Retten fandt at kunne lægge til grund, at den  

 normale, gennemsnitlige lageromsæt- ningshastighed for det omhandlede  

 selskab lå på 5-6 gange, at i sammenligning hermed måtte  

 omsætningshastigheden udfra et skøn over selskabets lagerlister  

 anses for lav i relation til de varegrupper, på hvilke der var  

 nedskrevet for teknisk og økonomisk ukurans, således at der  

 overvejende var nedskrevet på ukurante varegrupper, at der imidlertid  

 blandt de omhandlede varegrupper ved stikprøvevis gennemgang var  

 konstateret en andel kurante varegrupper.
I mangel af konkrete  

 opgørelser fandt retten, at 80 % af de omhandlede varegrupper kunne  

 henføres til ukurante varer i alt 1.250.550 kr., samt at 20 % kunne  

 henføres til kurante varer i alt 312.638 kr.
Retten fandt  herefter,  

 at der i relation til de ukurante varer i mangel af et andet og mere sikkert  

 værdiansættelsesgrundlag kunne nedskrives med de i  

 ligningsvejledningen anførte takster, hvorefter der for de omhandlede  

 ukurante varegrupper kunne godkendes nedskrivning for ukurans med 75 %,  

 således at disse varegrupper værdiansattes til 25 % af  

 lagerværdien.
Der kunne herefter godkendes en samlet nedskrivning for  

 ukurans med 75 % af 1.250.550 kr. i alt 937.913 kr.
Den påklagede  

 afgørelse blev nedsat i overensstemmelse hermed.
