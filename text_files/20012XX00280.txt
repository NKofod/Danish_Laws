Skriftlig fremsættelse (21. marts  

 2002) Udenrigsministeren Herved tillader jeg mig for Folketinget at  

 fremsætte:
 Forslag til lov om etablering af Dansk Center for  

 Internationale Studier og Menneskerettigheder.
(Lovforslag nr.
L 183).
 Lovforslaget tilsigter at sammenlægge Dansk  

 Udenrigspolitisk Institut, Center for Udviklingsforskning, Dansk Center for  

 Holocaust- og Folkedrabsstudier, Center for Freds- og Konfliktforskning og  

 Det Danske Center for Menneskerettigheder til Dansk Center for Internationale  

 Studier og Menneskerettigheder.
 Centret vil have til formål at beskæftige sig  

 med fx europæisk politik, internationale juridiske, politiske og  

 økonomiske relationer, forsvar, fred og sikkerhed, ulighed og  

 udvikling, årsager til og bekæmpelse af fattigdom, voldelige  

 konflikter, folkedrab og politiske massedrab, holocaust samt  

 menneskerettigheder i ind- og udland.
Centret skal sikre øget dansk synlighed og  

 gennemslagskraft i internationale forskningssammenhænge.
Samtidig vil  

 der gennem samling af institutionerne kunne foretages en koordinering af  

 forskningsopgaverne og ressourcerne efter en overordnet vurdering af hele  

 aktivitetsfeltet til gavn for både faglig produktion og udadvendte  

 aktiviteter såvel i forhold til danske og udenlandske universiteter som  

 andre internationale sammenhænge.
I relation til udenlandske  

 forskningsinstitutioner vil et bredere og samlet udenrigspolitisk  

 forskningsmiljø kunne fremstå som en mere naturlig og  

 iøjnefaldende samarbejdspartner, hvilket også vil gøre  

 det mere tiltrækkende for internationalt anerkendte forskere at  

 indgå i analyse- og forskningsprojekter i Danmark.
De nye muligheder  

 for at åbne forskerskoler i samarbejde med de danske  

 forskningsinstitutioner, der har ret til at tildele ph.d.-graden, vil kunne  

 styrke opbygningen af et frugtbart forskeruddannelsesmiljø. Et samlet  

 forskningsmiljø vil kunne øge kontakten og vekselvirkningen  

 mellem forskningen og brugerne af forskningsresultater og give forskningen en  

 mere central og integreret betydning i den politiske beslutningsproces.
 Centret opbygges af to institutter, Institut for  

 Internationale Studier, der omfatter de hidtidige aktiviteter under Dansk  

 Udenrigspolitisk Institut, Center for Udviklingsforskning, Dansk Center for  

 Holocaust- og Folkedrabsstudier og Center for Freds- og Konfliktforskning, og  

 Institut for Menneskerettigheder, der omfatter de hidtidige aktiviteter under  

 Det Danske Center for Menneskerettigheder.
Centret oprettes som en selvejende institution.
Staten  

 yder et årligt tilskud til centrets drift.
Lovforslaget vil ikke have  

 statsfinansielle konsekvenser ud over hvad der allerede fremgår af  

 finansloven.
 Idet jeg i øvrigt henviser til de  

 bemærkninger, der ledsager forslaget, skal jeg tillade mig at anbefale  

 det til det høje Tings velvillige behandling.
