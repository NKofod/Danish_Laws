Bekendtgørelse om Styrelsen for Undervisning og Kvalitet I medfør af den ulovbestemte adgang til at delegere til en underordnet myndighed fastsættes:
 § 1. Styrelsen for Undervisning og Kvalitet varetager på Børne- og Undervisningsministeriets område følgende opgaver, medmindre andet er bestemt:
 1) Afgørelsesvirksomhed i henhold til lovgivningen på Børne- og Undervisningsministeriets område, herunder tekstanmærkninger til § 20 på de årlige finanslove knyttet til opgaver efter nr. 2-12 og stk. 2, undtagen godkendelse af institutionsnavne efter § 1, stk. 6, i lov om institutioner for almengymnasiale uddannelser og almen voksenuddannelse m.v., § 2, stk. 5, i lov om institutioner for erhvervsrettet uddannelse og § 2, stk. 3, 2. pkt., i lov om institutioner for forberedende grunduddannelse.
 2) Prøver og eksamen.
 3) Nationale test i folkeskolen.
 4) Indholdsopgaver og redaktionelle opgaver vedrørende Emu Danmarks Læringsportal.
 5) Specialpædagogisk støtte.
 6) Opgaver vedrørende kvalitetsudvikling, herunder det udadrettede kvalitetsarbejde.
 7) Tilsyn med skoler og uddannelsesinstitutioner m.v.
 8) Udstedelse af bekendtgørelser, jf. bekendtgørelse om delegation til Styrelsen for Undervisning og Kvalitet af adgangen til udstedelse af bekendtgørelser.
 9) Institutionsrettet rådgivning, herunder ansættelsesret, overenskomst og anden juridisk bistand.
 10) Tilskudsforvaltning.
 11) Puljeadministration.
 12) Regnskabsopgaver, herunder ministeriets koncernregnskab.
 Stk. 2. Børne- og Undervisningsministeriets departementschef kan henlægge andre opgaver til styrelsen.
 Stk. 3. Direktøren for Styrelsen for Undervisning og Kvalitet refererer i sit embede til Børne- og Undervisningsministeriets departementschef.
 § 2. Styrelsen for Undervisning og Kvalitet kan varetage opgaver, der fra andre ministerområder er henlagt til styrelsen.
 Stk. 2. Direktøren for Styrelsen for Undervisning og Kvalitet refererer i varetagelsen af sådanne opgaver til det pågældende ministerium, medmindre andet følger af lovgivningen eller fastsættes af det pågældende ministerium efter aftale med Børne- og Undervisningsministeriet.
 § 3. Bekendtgørelsen træder i kraft den 1. februar 2022. Samtidig ophæves cirkulæreskrivelse nr. 9161 af 26. marts 2015 om Styrelsen for Undervisning og Kvalitet.
