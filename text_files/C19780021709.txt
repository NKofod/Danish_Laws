 I medfør af § 2, stk. 2, i lov nr. 150 af 24. april 1963 om inddrivelse af  

 underholdsbidrag som ændret ved lov nr. 258 af 26. maj 1976 og lov nr. 280 af  

 8. juni 1977 fastsættes herved følgende regler om inddrivelse af  

 underholdsbidrag:
 Anmodning om bistand og eftersøgning af  

 skyldneren.
 § 1.  Underholdsbidrag inddrives af det sociale udvalg  

 (i kommuner med magistratsordning magistraten) i den kommune, hvor skyldneren  

 bor (inddrivelsesmyndigheden).
 § 2.  Anmodning om inddrivelse af underholdsbidrag  

 fremsættes over for det sociale udvalg (magistraten) i den kommune, hvor den  

 bidragsberettigede bor.
Stk. 2.  Anmodning kan først fremsættes, når et bidrag  

 ikke er betalt til forfaldstid.
Bidragsdokumentet vedlægges, ligesom  

 anmodningen bør indeholde følgende oplysninger:
 Stk. 3.  Den bidragsberettigede kan afkræves andre  

 oplysninger af betydning for inddrivelsen, herunder blandt andet oplysning om  

 eventuelle tidligere aftaler med skyldneren om betalingsmåden.
 § 3.  Er skyldnerens adresse ubekendt, søges den  

 oplyst af det sociale udvalg (magistraten), der har modtaget anmodningen om  

 inddrivelse.
Stk. 2.  Er det sociale udvalg (magistraten) ude af  

 stand til selv at finde skyldnerens adresse, kan denne eftersøges gennem  

 rigspolitichefens eftersøgningstjeneste.
Begæring herom indgives gennem det  

 stedlige politi på blanketter, der er godkendt af eftersøgningstjenesten.
 § 4.  En anmodning om inddrivelse videresendes snarest  

 muligt til inddrivelsesmyndigheden, jfr. § 1. Bidragsberettigede underrettes  

 om, hvilken kommune der foretager inddrivelsen.
 Afkrævning og afhøring af skyldneren.
§ 5.  Inddrivelsesmyndigheden afkræver snarest muligt  

 skyldneren det skyldige beløb.
Afkrævningen skal indeholde oplysning om  

 størrelsen af det beløb, der er begæret inddrevet, om det tidsrum det  

 vedrører, og om størrelsen af den samlede restance.
§ 6.  Betaler skyldneren ikke det skyldige beløb, kan  

 denne afhøres om sine økonomiske og personlige forhold af  

 inddrivelsesmyndigheden.
Afhøring bør foretages, når inddrivelsesmyndigheden  

 for første gang har afkrævet den pågældende forfaldne bidrag, som ikke  

 betales.
Stk. 2.  Ny afhøring bør foretages, når det findes  

 påkrævet efter en konkret vurdering i det enkelte tilfælde.
Der bør således  

 sædvanligvis foretages afhøring, forinden der på grund af manglende  

 overholdelse af en aftalt betalingsordning første gang træffes afgørelse om  

 anvendelse af de tvangsmæssige inddrivelsesmidler eller om anvendelse af  

 andet inddrivelsesmiddel end det hidtil anvendte.
Stk. 3.  Har skyldneren været afhørt for nylig, kan  

 inddrivelsesmyndigheden i stedet for at foretage en ny afhøring afkræve  

 skyldneren oplysning om eventuelle væsentlige ændringer i løn- og  

 arbejdsforhold.
Brevet, der om nødvendigt sendes anbefalet, skal indeholde  

 oplysning om tvangsinddrivelsesmidlerne og opfordre til inden 14 dage at give  

 de nævnte oplysninger.
 Stk. 4.  De i stk. 1-3 nævnte oplysninger kan om  

 fornødent søges tilvejebragt eller underbygget ved henvendelse til  

 skattevæsenet, arbejdsgiver, arbejdsløshedskasse eller andre, der må formodes  

 at have kendskab til forholdene.
 § 7.  Skyldneren har pligt til at give møde for  

 inddrivelsesmyndigheden efter tilsigelse.
 Stk. 2.  Udebliver skyldneren trods tilsigelse, kan  

 denne bringes til stede ved politiets hjælp.
 Aftale om betalingsordning.
 § 8.  I forbindelse med afhøringer, jfr. § 6, stk. 1,  

 opfordres skyldneren til at fremsætte et forslag om bidragsrestancens  

 afvikling ved betaling af et passende beløb ad gangen.
 Stk. 2.  Indebærer skyldnerens tilbud, at restancen  

 afvikles inden for en rimelig tid, kan det straks godkendes af  

 inddrivelsesmyndigheden.
Stk. 3.  I andre tilfælde bør, når bidraget ikke  

 tilkommer det offentlige, godkendelse ikke ske, før den bidragsberettigede  

 har haft lejlighed til at udtale sig om tilbuddet.
Godkendelse mod den  

 berettigedes vilje bør i almindelighed kun ske i tilfælde, hvor det skønnes,  

 at der ikke ved tvangsmæssig inddrivelse kan opnås et bedre resultat.
§ 9.  Skyldneren og, såfremt bidraget ikke tilkommer  

 det offentlige, tillige den bidragsberettigede underrettes straks, når en  

 tilbudt afdragsordning er godkendt.
Samtidig bør det udtrykkeligt  

 tilkendegives skyldneren, at bidraget kan inddrives tvangsmæssigt, hvis  

 aftalen ikke overholdes.
 § 10.  Afdragsbeløb indbetales til den inddrivende  

 myndighed.
 § 11.  I de tilfælde, hvor aftale om betaling ikke  

 opnås, eller hvor en sådan aftale ikke overholdes, søges bidraget inddrevet  

 enten ved tilbageholdelse i skyldnerens løn m. v. eller ved udpantning i  

 overensstemmelse med reglerne i kap. 4-6.
 Stk. 2.  Før der træffes beslutning om tvangsmæssig  

 inddrivelse eller om ændringer i inddrivelsesmåden, bør skyldnerens  

 økonomiske og personlige forhold søges belyst, jfr. bestemmelserne i § 6.  

 Dette gælder dog ikke i tilfælde, hvor en aftale om afdrag i henhold til § 8  

 misligholdes straks efter indgåelsen.
 Tilbageholdelse i løn m. v.
 § 12.  Træffer inddrivelsesmyndigheden bestemmelse om,  

 at bidraget skal inddrives ved tilbageholdelse i skyldnerens løn m. v., giver  

 den skyldnerens arbejdsgiver eller den, der i øvrigt foretager udbetaling af  

 en af de ydelser, der er nævnt i stk. 2, pålæg om at foretage  

 tilbageholdelsen.
Stk. 2.  Tilbageholdelse kan ske i skyldnerens lønning  

 eller andet arbejdsvederlag, herunder provision, tantieme, gratiale og  

 feriegodtgørelse.
Tilbageholdelse kan ligeledes kræves i ventepenge eller  

 pension, uanset om pensionen udredes af offentlig eller privat kasse, i  

 folkepension, invalidepension, andre periodiske ydelser fra offentlige  

 kasser, i understøttelse, som skyldneren har krav på, livrente og andre  

 periodisk forfaldende forsikringsbeløb og i renter af båndlagte kapitaler  

 eller andre kapitaler, der er hensat til rentenydelse for skyldneren, jfr.  

 lovens § 5.
 Stk. 3.  Pålæg om tilbageholdelse i de foran nævnte  

 ydelser kan gives, selv om de ikke er forfaldne, og selv om de helt eller  

 delvis er unddraget fra kreditorforfølgning.
Stk. 4.  Fremsætter skyldneren indsigelse mod et pålæg  

 om tilbageholdelse, forelægger inddrivelsesmyndigheden sagen for fogedretten  

 til afgørelse.
Tilbageholdelsen udsættes dog ikke ved sagens indbringelse for  

 fogedretten.
 § 13.  Pålæg om tilbageholdelse gives af det sociale  

 udvalg (magistraten) på det sted, hvor skyldneren bor, eller, hvis han ikke  

 har kendt bopæl her i landet, på det sted, hvor tilbageholdelse skal  

 foretages.
 Stk. 2.  Pålægget skal være skriftligt og indeholde  

 oplysning om reglerne i lovens §§ 7, 8 og 22. Der gives underretning om  

 pålægget til skyldneren og, hvor bidraget ikke tilkommer det offentlige,  

 tillige til den bidragsberettigede.
 § 14.  På inddrivelsesmyndighedens begæring har  

 arbejdsgiveren pligt til at give oplysning om skyldnerens arbejds- og  

 lønforhold, jfr. lovens § 3, stk. 2.
Stk. 2.  Ophører skyldneren med at være beskæftiget hos  

 den arbejdsgiver, der har fået meddelt lønpålægget, har arbejdsgiveren pligt  

 til straks skriftligt at underrette inddrivelsesmyndigheden herom.
Det  

 påhviler arbejdsgiveren så vidt muligt at oplyse, hvor den pågældende  

 herefter har beskæftigelse.
§ 15.  Det beløb, der skal tilbageholdes, fastsættes  

 således, at bidragsrestancen afvikles hurtigst muligt.
Beløbet bør derfor kun  

 undtagelsesvis fastsættes lavere end det løbende bidrag.
Dog bør der  

 overlades skyldneren et beløb, der er tilstrækkeligt til at dække hans og  

 hans families nødvendige behov.
Stk. 2.  Efter kildeskattelovens § 46, stk. 3, og § 73,  

 stk. 7, går indeholdelse i løn til dækning af skattekrav, herunder  

 skatterestancer, forud for alle andre krav.
Pålæg om løntilbageholdelse til  

 dækning af en bidragsrestance skal derfor fastsættes under hensyntagen til  

 det beløb, der af arbejdsgiveren skal indeholdes for skattekrav.
Stk. 3.  I tilfælde, hvor der i forvejen er givet pålæg  

 om tilbageholdelse i løn m. v. til dækning af bidrag, som er udbetalt  

 forskudsvis af det offentlige eller bidrag, der i øvrigt tilkommer det  

 offentlige, eller anden betaling, der er fastsat i medfør af  

 bistandslovgivningen, viger sådanne pålæg for pålæg om tilbageholdelse for  

 private krav på underholdsbidrag.
Det beløb, der nu skal tilbageholdes,  

 fastsættes derfor uden hensyntagen til disse pålæg.
Arbejdsgiveren  

 underrettes om det samlede beløb, der herefter skal tilbageholdes.
§ 16.  Såfremt der ikke af den myndighed, som forestår  

 inddrivelsen, bestemmes andet, skal de tilbageholdte beløb indbetales til  

 denne myndighed straks efter tilbageholdelsen.
Der kan træffes særlig  

 bestemmelse om indbetalingen, hvor det findes praktisk, men indbetaling bør  

 da ske mindst en gang om måneden.
 § 17.  Den, der har modtaget pålæg om tilbageholdelse,  

 og som ikke overholder det givne pålæg, bliver erstatningspligtig.  

 Erstatningsbeløbet kan inddrives ved udpantning efter samme regler som selve  

 bidraget.
Udpantning § 18.  Træffes der bestemmelse om bidragets  

 inddrivelse ved udpantning, foretages udpantningen af den inddrivende  

 kommunes pantefoged i overensstemmelse med lov om fremgangsmåden ved  

 inddrivelse af skatter og afgifter.
Stk. 2.  Udpantningen sker uden udgift for den  

 bidragsberettigede.
Opnås der ikke dækning for de med udpantningsforretningen  

 forbundne udgifter som f. eks. forkyndelsesgebyr, vidnegebyr eller befordring  

 eller udgifterne ved de udpantede genstandes bevaring, afholdes de af den  

 inddrivende kommune.
 § 19.  Realisation af det udpantede sker ved den  

 inddrivende kommunes foranstaltning.
 Stk. 2.  Udgifter ved realisation af udpantede genstande  

 påhviler den berettigede, eller, hvis bidraget tilkommer det offentlige, den  

 kommune, der har ret til bidraget.
 Stk. 3.  Forinden en realisation iværksættes, vejledes  

 den berettigede, når bidraget ikke tilkommer det offentlige, om eventuelle  

 udgifter i forbindelse hermed og om muligheden for at opnå fri proces til  

 afholdelse af tvangsauktion.
 Stk. 4.  Fogedretten kan bestemme, at den  

 bidragsberettigede, når denne hæfter for udgifterne ved realisationen af det  

 udpantede, skal stille sikkerhed herfor, og kan beskikke en advokat i medfør  

 af retsplejelovens § 500, stk. 2.
 Afsoning.
 § 20.  Skyldneren kan hensættes til afsoning, hvis det  

 skønnes, at bidraget ikke kan inddrives ved tilbageholdelse i løn m. v. eller  

 udpantning, og, når bidraget ikke tilkommer det offentlige, såfremt den  

 bidragsberettigede udtrykkeligt har begæret afsoning enten samtidig med  

 anmodningen om bidragets inddrivelse eller senere.
 Stk. 2.  Afgørelse om afsoning træffes af politimesteren  

 (i København politidirektøren) på det sted, hvor skyldneren bor, eller - hvis  

 denne ikke har kendt bopæl her i landet - på det sted, hvor den  

 bidragsberettigede bor.
 § 21.  Det sociale udvalg (magistraten) bør kun  

 oversende en sag til politimesteren (politidirektøren) med henblik på  

 afsoning i tilfælde, hvor de øvrige inddrivelsesmidler enten forgæves er  

 anvendt, eller hvor man, f. eks. på grund af kendskab til skyldnerens  

 forhold, har et sikkert grundlag for at antage, at anden inddrivelse vil være  

 resultatløs.
Stk. 2.  I tilfælde, hvor skyldneren klart er ude af  

 stand til at betale på grund af forhold, som ikke kan lægges denne til last,  

 såsom sygdom, uforskyldt arbejdsløshed eller særlig tyngende  

 forsørgelsesforpligtelser, og hvor afsoning derfor ikke kan forventes  

 iværksat, jfr. lovens § 15, stk. 1, og cirkulærets § 22, stk. 1, bør det  

 sociale udvalg (magistraten), såfremt bidraget ikke tilkommer det offentlige,  

 orientere den bidragsberettigede herom.
Fastholdes begæringen om afsoning  

 herefter, oversendes sagen til politimesteren (politidirektøren).
 Stk. 3.  Der bør ikke ske oversendelse af sager, hvor  

 retten til at anvende afsoning er bortfaldet, jfr. lovens § 23.
 § 22.  Politimesteren (politidirektøren) kan beslutte,  

 at afgørelsen om afsoning eller afsoningens iværksættelse skal udsættes,  

 såfremt skylden afdrages i overensstemmelse med en af politimesteren  

 (politidirektøren) fastsat afdragsordning, eller det skønnes, at skyldneren  

 er ude af stand til at betale på grund af forhold, som ikke kan lægges denne  

 til last, såsom sygdom, uforskyldt arbejdsløshed eller særlig tyngende  

 forsørgelsespligter.
 Stk. 2.  Inden der træffes sådan bestemmelse, skal der,  

 såfremt bidraget ikke tilkommer det offentlige, så vidt muligt indhentes en  

 erklæring fra den bidragsberettigede, der i alle tilfælde skal underrettes om  

 afgørelsen.
Stk. 3.  Er sagen udsat efter reglerne i stk. 1, sendes  

 den tilbage til det sociale udvalg (magistraten) med oplysning om årsagen til  

 udsættelsen.
Det sociale udvalg (magistraten) kan begære afsoningssagen  

 genoptaget, hvis den fastsatte afdragsordning ikke overholdes, eller hvis  

 skyldnerens forhold ændrer sig væsentligt.
 § 23.  Træffes der afgørelse om afsoning, skal  

 skyldneren samtidig gøres bekendt med, at spørgsmålet om lovligheden af  

 frihedsberøvelsen kan forelægges retten i medfør af retsplejelovens kapitel  

 43 a.
 Stk. 2.  Afgørelse om, at skyldneren hensættes til  

 afsoning, kan ikke indbringes for højere administrativ myndighed.
 § 24.  Afsoning sker efter reglerne om straf af hæfte.
 Stk. 2.  Bidragsskyld på 1.000 kr. eller derunder  

 afsones med 1 dag for hver 50 kr.
 Stk. 3.  Den del af bidragsskylden, der overstiger 1.000  

 kr., afsones med 1 dag for hver 100 kr.
 Stk. 4.  Skal flere bidrag afsones samtidig, beregnes  

 afsoningens varighed efter det samlede bidragsbeløb.
§ 25.  Ingen kan hensættes til afsoning i længere tid  

 end 60 dage inden for et tidsrum af et år, selv om der forlanges afsoning for  

 flere bidragsforpligtelser.
Den del af bidragene, der som følge heraf ikke  

 kommer til afsoning, og som var forfalden ved afsoningens påbegyndelse, kan  

 ikke senere forlanges afsonet.
 § 26.  Afsoningstiden er mindst 2 dage.
 Stk. 2.  Ved beregningen af afsoningstiden tages i  

 øvrigt kun hensyn til den del af bidragene, der svarer til fulde dages hæfte.
 § 27.  Ved bidrag, der forfalder periodisk, kan  

 afsoning kun ske for mindre end 1 måneds bidrag, hvis der ikke vil påløbe  

 yderligere bidrag efter den pågældende bidragsbestemmelse.
 § 28.  Tjenstgørende værnepligtigt personel kan ikke  

 hensættes til afsoning.
 § 29.  Forinden der træffes afgørelse om afsoning af  

 underholdsbidrag, der påhviler militært personel i øvrigt, skal der indhentes  

 en udtalelse fra vedkommende militære kommandomyndighed (regiment eller  

 lignende).
 Stk. 2.  Samme regel gælder med hensyn til hjemsendt  

 militært personel, hvis det oplyses, at afsoningen vil berøre en  

 indkommanderings- eller genindkaldelsesperiode.
 § 30.  Afsoning af bidrag medfører ikke bortfald af  

 betalingspligten eller af anvendelse af de andre inddrivelsesmidler eller af  

 retten til at kræve bidraget udbetalt af det offentlige.
 § 31.  Når afsoning er iværksat, bør politimesteren  

 (politidirektøren) efter forløbet af nogen tid rette henvendelse til  

 skyldneren for på ny at undersøge muligheden for en afdragsordning.
§ 32.  Betaler skyldneren en del af det skyldige  

 beløb, efter at afsoning er iværksat, regnes sådant afdrag som afbetaling på  

 den del af gælden, som endnu ikke er afsonet.
Afsoningen skal således  

 afbrydes, hvis hele den del af gælden, som endnu ikke er afsonet, betales.  

 Betales et mindre beløb, skal afsoningen afbrydes, når der er forløbet et  

 tidsrum svarende til afsoningstiden for den bidragsrestance, der er  

 fremkommet ved betalingen.
Afsoningen kan afbrydes fra et tidligere  

 tidspunkt, jfr. §§ 22 og 31.
 § 33.  Udgifterne ved afsoning afholdes af  

 statskassen.
Afregning til bidragsberettigede og  

 fordeling af inddrevne beløb mellem flere bidragsberettigede.
 § 34.  Bidragsbeløb, der indbetales eller inddrives,  

 udbetales hurtigst muligt til den bidragsberettigede gennem dennes  

 bopælskommune.
 § 35.  Er der begæret inddrivelse af flere  

 bidragsberettigede, og er det beløb, der inddrives, ikke tilstrækkeligt til  

 dækning af alle bidragskravene, fordeles det inddrevne beløb mellem de  

 berettigede efter den inddrivende myndigheds afgørelse.
 Udvandring.
 § 36.  Har en skyldner til hensigt at tage bopæl eller  

 fast ophold uden for Danmarks eller de andre nordiske landes grænser, inden  

 hele bidragspligten er opfyldt, skal skyldneren inden udrejsen, om fornødent  

 efter bestemmelse af det sociale udvalg (magistraten) i dennes bopælskommune  

 og i det omfang og på den måde, udvalget (magistraten) finder det passende,  

 opfylde bidragspligten eller stille sikkerhed herfor.
Stk. 2.  Kan bedre sikkerhed ikke tilvejebringes, kan  

 sikkerheden efter omstændighederne bestå i selvskyldnerkaution fra to  

 personer, hvis økonomiske forhold findes at være tilfredsstillende.
Ved  

 bidragets inddrivelse hos kautionisterne finder reglerne i §§ 1-19  

 tilsvarende anvendelse.
Derimod kan kautionisterne ikke hensættes til  

 afsoning af bidraget.
 Stk. 3.  Kautionserklæringen afgives for det sociale  

 udvalg (magistraten) i skyldnerens bopælskommune, der forinden skal gøre de  

 pågældende personer bekendt med erklæringens retsvirkninger, herunder at de  

 særlige inddrivelsesmidler kan anvendes, jfr. stk. 2.
 § 37.  Hvis skyldneren ikke opfylder sin pligt til at  

 stille sikkerhed, kan det sociale udvalg (magistraten) i dennes bopælskommune  

 bestemme, at fremtidige bidrag for en nærmere fastsat periode skal kunne  

 inddrives straks.
 § 38.  Træffer overøvrigheden bestemmelse om, at  

 reglerne i § 36 og § 37 skal anvendes over for en mand, der er part i en  

 påbegyndt faderskabssag, sker inddrivelsen ved det sociale udvalg  

 (magistraten) i hans bopælskommune.
§ 39.  Ved inddrivelse af bidrag i medfør af reglen i  

 § 37 såvel som ved frivillig opfyldelse af sådanne krav indbetales det  

 indkomne beløb til overformynderiet, hvis der ikke med overøvrighedens  

 tilladelse træffes anden bestemmelse.
Bidraget udbetales til den  

 bidragsberettigede, efterhånden som forfaldstiden for de enkelte periodiske  

 ydelser indtræder.
Ophører bidragspligten, inden beløbet er opbrugt,  

 tilfalder resten skyldneren eller dennes bo.
§ 40.  Sikkerheden skal af overøvrigheden frigives  

 helt eller delvis, hvis forudsætningerne for at kræve den opretholdt ikke  

 længere er til stede.
Der bør indhentes en erklæring fra den  

 bidragsberettigede og det pågældende sociale udvalg (magistraten) om disses  

 stilling til spørgsmålet.
 Forældelse.
 § 41.  Retten til at anvende tilbageholdelse i løn m.  

 v. eller afsoning bortfalder, hvis begæring om bidragets inddrivelse eller om  

 forskudsvis udbetaling af bidraget efter de herom gældende regler ikke  

 fremsættes inden 1 år efter bidragets forfaldstid.
 Stk. 2.  Retten til at anvende udpantning forældes efter  

 samme regler som kravet på underholdsbidrag.
 Stk. 3.  Der kan ikke træffes bestemmelse om afsoning af  

 bidrag, der vedrører en periode, som ligger mere end 1 år forud for det  

 tidspunkt, hvor den i stk. 1 nævnte begæring blev fremsat.
Stk. 4.  Tilbageholdelse i løn m. v. eller afsoning kan  

 ikke ske for bidrag, som har været forfaldne i mere end 5 år.
Er det  

 offentlige i medfør af børnetilskudslovens § 28 indtrådt i retten til et  

 forskudsvis udlagt børnebidrag, bortfalder det offentliges ret til at  

 indkræve bidraget ved løntilbageholdelse, hvis inddrivelsen er iværksat og  

 fremmet uden ophold, først efter 20 år.
 Klageregler.
§ 42.  Afgørelser, der træffes af det sociale udvalg  

 (magistraten), kan indbringes for amtsankenævnet.
Afgørelser, der træffes af  

 de kommunale myndigheder i København eller Frederiksberg, kan indbringes for  

 den sociale ankestyrelse.
 Stk. 2.  Stk. 1 gælder dog ikke for afgørelser efter  

 lovens § 4 og pålæg om tilbageholdelse efter lovens § 5.
 Stk. 3.  Afgørelser, der træffes af overøvrigheden, og  

 de af politiets afgørelser vedrørende afsoning, der ikke kan indbringes for  

 domstolene, kan påklages til justitsministeriet.
 Ikrafttrædelsesbestemmelser m. v.
 § 43.  Dette cirkulære træder i kraft den 1. januar  

 1979.
Stk. 2.  Samtidig ophæves justitsministeriets cirkulære  

 nr. 126 af 28. juni 1963 som ændret ved cirkulære nr. 148 af 24. juni 1968 og  

 cirkulære nr. 3 af 4. januar 1977 vedrørende inddrivelse af underholdsbidrag  

 samt justitsministeriets cirkulære nr. 179 af 12. december 1930 vedrørende  

 afsoning af underholdsbidrag.
Med hensyn til inddrivelse ved  

 løntilbageholdelse af underholdsbidrag hos sømænd, der er omfattet af  

 sømandsskatteordningen, gælder bestemmelserne i justitsministeriets cirkulære  

 nr. 223 af 26. september 1962 med de ændringer, som følger af foranstående  

 regler.
Endvidere er justitsministeriets cirkulære nr. 173 af 2. november  

 1955 om indsendelse af domme, hvorved bestemmelse om afsoning af  

 underholdsbidrag ophæves, stadig gældende.
 § 44.  Afgørelser, der inden cirkulærets ikrafttræden  

 er truffet af politimesteren (overpræsidiet), påklages efter reglerne i § 42.
 Stk. 2.  Afgørelser, der inden cirkulærets ikrafttræden  

 er påklaget til justitsministeriet, færdigbehandles af justitsministeriet.
 § 45.  Hvor flere er anset som bidragspligtige til et  

 barn født uden for ægteskab, fyldestgøres private bidragskrav kun forud for  

 offentlige krav, såfremt bidraget er forskudsvis udbetalt af det offentlige.
 § 46.  I tilfælde, hvor afsoning er iværksat, men ikke  

 afsluttet ved cirkulærets ikrafttræden, foretages der omregning af  

 afsoningstiden efter satserne i cirkulærets § 24 for såvel den del af  

 afsoningstiden, der ligger før ikrafttræden, som den resterende.
§ 47.  Cirkulæret gælder ikke for Færøerne.
De hidtil  

 gældende regler finder her fortsat anvendelse.
