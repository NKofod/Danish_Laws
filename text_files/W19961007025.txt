Nævnet fandt, at det påhviler revisor i forbindelse med revision af et  

 selskabs årsregnskab blandt andet at sikre sig, at de i balancen opførte  

 aktiver eksisterer, at de er selskabets ejendom på statusdagen, og at de er  

 optaget og vurderet i overensstemmelse med lovgivningen og god regnskabsskik.  

 I sagen, hvor tilgodehavender fra salg udgjorde mere end 60% af balancen og  

 betragtedes som et risikoområde, fandt nævnet, at det ud fra et  

 væsentlighedskriterium er i overensstemmelse med god revisionsskik at lægge  

 særlig vægt på revisionen af debitoromtrådet.
Da indklagede for årene 1988/89  

 og 1989/90 i forbindelse med de i øvrigt foretagne revisionshandlinger ikke  

 havde udsendt saldomeddelelser til debitorerne, havde indklagede ikke udført  

 sit hverv i overensstemmelse med god revisorskik.
Nævnet fandt endvidere, at  

 indklagedes revision af debitorer pr. 30. april 1991 ikke havde været udført  

 i overensstemmelse med god revisorskik, idet indklagede burde have foretaget  

 en stikprøvevis kontrol af de større uforfaldne debitorposter.
Endelig fandt  

 nævnet, at indklagede, der havde overladt udsendelsen af saldomeddelelser i  

 forbindelse med regnskabsafslutningen for 1990/1991 til en medarbejder hos  

 selskabet (klageren), herved som ansvarlig for revisionen ikke havde  

 varetaget denne revisionsopgave i overensstemmelse med god revisorskik.  

 Indklagede blev herfor pålagt at betale en bøde på 10.000 kr.
Under denne sag har advokat Hans Fogtdal på vegne kuratellet v/advokat  

 Torben Ertbøll og K.L.
Nemeth i Frederiksborg Tømmerhandel A/S under konkurs  

 ved skrivelse af 9. december 1993 indbragt en klage over statsautoriseret  

 revisor Elo Green.
 Erhvervs- og Selskabsstyrelsen har oplyst, at Elo Green blev meddelt  

 beskikkelse som statsautoriseret revisor den 22. februar 1972.
 Det fremgår af sagen, at indklagede har været revisor for Frederiksborg  

 Tømmerhandel A/S siden 1984.
Frederiksborg Tømmerhandel A/S blev taget under konkursbehandling den 8.  

 januar 1993. Optakten hertil var det for perioden 1. maj 1991 - 30. april  

 1992 af indklagede udarbejdede regnskabsudkast, som blev fremsendt til  

 selskabets direktør den 28. december 1992. På et møde med indklagede den 4.  

 januar 1993 oplyste selskabets direktør, at selskabets debitorer var tabt i  

 betydeligt omfang, og at likviditeten var udløbet, hvilket førte til, at  

 Frederiksborg Tømmerhandel A/S den 8. januar 1993 indgav konkursbegæring.
På  

 baggrund af kuratellets undersøgelser blev klagen indgivet til  

 disciplinærnævnet.
Selskabets direktør blev ved Hillerød kriminalrets dom af 14. marts 1996  

 dømt for dokumentfalsk og bedrageri samt for i strid med aktieselskabslovens  

 § 115, stk. 1, at have ladet selskabet yde lån til sig til privat formål med  

 874.734,81 kr. og til hustruens selskab med 115.241,70 kr.
Det fremgår af  

 dommen, at selskabets direktør havde begået dokumentfalsk, således at 7  

 debitorer ikke blev regnskabsmæssigt afskrevet helt eller delvist.
Det  

 fremgår endvidere, at direktøren havde givet urigtige angivelser og  

 oplysninger og herved havde bestemt selskabets bank og factoringselskab til  

 fortsat at yde lån og medlemsvirksomheden Timcon A/S til at yde  

 fakturakredit, hvorved der blev påført selskabets bank og Timcon A/S risiko  

 for et betydeligt formuetab, samt svigagtigt havde fremsendt fiktive  

 fakturaer til Unifactoring, hvorved han opnåede udbetaling af 80% af det  

 samlede beløb på 2.152.895,74 kr.
 Klagen vedrører indklagedes ansættelser af selskabets tilgodehavender i  

 årsregnskaberne for perioden 1. maj 1987 til 30. april 1991 og den løbende  

 revision, herunder eventuelt skærpet revision i perioden frem til konkursen.
I 1988 medvirkede indklagede til en rekonstruktion af virksomheden.
Som et  

 led i rekonstruktionen frasolgtes til det Danske Trælastkompagni A/S et  

 datterselskab samt selskabets faste ejendomme, således at Frederiksborg  

 Tømmerhandel A/S fortsatte som lejer.
Samtidig fik Det Danske Trælastkompagni  

 A/S en køberet til hele aktiekapitalen i Frederiksborg Tømmerhandel.
Det fremgår af regnskabet for 1987/1988 , der er underskrevet af  

 indklagede den 6. september 1988, at selskabet havde aktiver med i alt  

 37.036.844 kr., hvoraf tilgodehavender fra salg udgjorde 14.818.420 kr.
Af  

 noter til regnskabet fremgår det:
» 5. TILGODEHAVENDER FRA SALG Af debitorbeholdningen er kr. 4.700.000 videregivet til factoring gennem  

 Andelsbanken.
 Andelsbanken har for denne sikkerhedsstillelse samt en yderligere  

 debitorbeholdning på kr. 1.400.000 ydet en kredit som pr. 30/4 1988 udgør kr.  

 4.039.005. Dette beløb er opført under bankgæld til driftsfinansiering  

 ».
Der blev endvidere ifølge regnskabet konstateret et tab på debitorer i  

 regnskabsåret 1987/1988 på 4.441.579 kr., og der blev til regulering af  

 hensættelse til imødegåelse af tab hensat 409.508 kr.
I følge ledelsens  

 årsberetning på regnskabet havde selskabet måttet konstatere meget betydelige  

 tab på debitorer, og årets nettoresultat var derfor meget utilfredsstillende.  

 I indklagedes revisionspåtegning på regnskabet er anført følgende bemærkning:  

 »...
 Selskabet har i regnskabsåret ydet lån til selskabets direktør og  

 hovedaktionær, som er i strid med aktieselskabslovens § 115.
 Selskabets bankforbindelse har på nuværende tidspunkt ikke godkendt den  

 foreslåede afvikling af den ansvarlige lånekapital . ...«.
 I revisionsprotokollatet til regnskabet for 1987/1988 er der ingen  

 særskilte bemærkninger til debitorbeholdningen eller tab på debitorer.
Det fremgår af regnskabet for 1988/1989 , der er underskrevet af  

 indklagede den 4. september 1989, at selskabet havde aktiver med i alt  

 21.573.013 kr., hvoraf tilgodehavender fra salg udgjorde 13.043.840 kr.
Af  

 noter til regnskabet fremgår det:
» 6. TILGODEHAVENDER FRA SALG ----------------------------- Af debitorbeholdningen er kr. 4.200.000 videregivet til factoring gennem  

 Andelsbanken.
 Andelsbanken har for denne sikkerhedsstillelse ydet en kredit som pr. 30/4  

 1989 udgør kr. 3.574.572. Dette beløb er opført under bankgæld til  

 driftsfinansiering ».
Der blev endvidere ifølge regnskabet konstateret et tab på debitorer i  

 regnskabsåret 1988/1989 på 1.292.737 kr., og der blev ikke hensat noget til  

 regulering af hensættelser til imødegåelse af tab.
Det fremgår endvidere  

 vedrørende de anvendte regnskabsprincipper for så vidt angår tilgodehavender,  

 at der dels efter en individuel bedømmelse blev foretaget hensættelser til  

 imødegåelse af tab på varedebitorer, og dels foretaget en generel  

 hensættelse.
I indklagedes revisionspåtegning på regnskabet er anført  

 følgende bemærkning: »...
 Selskabet har i regnskabsåret ydet lån til selskabets direktør og  

 hovedaktionær, som er i strid med aktieselskabslovens § 115. Lånet udgør pr.  

 30/4 1989 kr. 19.075 inkl. lovpligtige renter . ...«.
I revisionsprotokollatet til regnskabet for 1988/1989 er der ingen  

 særskilte bemærkninger til debitorbeholdningen eller udførte  

 revisionshandlinger vedrørende debitorer.
Indklagede har oplyst, at der i  

 forbindelse med revisionen ved besøg i virksomheden blev foretaget  

 stikprøvevis kontrol med debitorindbetalinger pr. 1. maj samt revision af  

 selskabets forretningsgange vedrørende varesalg/debitorer.
På den baggrund  

 blev der ikke for regnskabsåret 1988/89 udsendt saldomeddelelser til  

 varedebitorerne med anmodning om anerkendelse af disse.
Det fremgår af regnskabet for 1989/1990, der er underskrevet af indklagede  

 den 6. juli 1990, at selskabet havde aktiver med i alt 22.686.551 kr., hvoraf  

 tilgodehavender fra salg udgjorde 13.801.056 kr.
Af noter til regnskabet  

 fremgår det:
» 6. TILGODEHAVENDER FRA SALG ----------------------------- Af debitorbeholdningen er kr. 4.000.000 videregivet til factoring gennem  

 Andelsbanken.
 Andelsbanken har for denne sikkerhedsstillelse ydet en kredit som pr. 30/4  

 1990 udgør kr. 3.987.685. Dette beløb er opført under bankgæld til  

 driftsfinansiering ».
Der blev endvidere ifølge regnskabet konstateret et tab på debitorer i  

 regnskabsåret 1989/1990 på 1.005.888 kr., og der blev ikke hensat noget til  

 regulering af hensættelser til imødegåelse af tab.
Som i de foregående år  

 fremgår det vedrørende de anvendte regnskabsprincipper for så vidt angår  

 tilgodehavender, at der dels efter en individuel bedømmelse blev foretaget  

 hensættelse til imødegåelse af tab på varedebitorer, og dels foretaget en  

 generel hensættelse.
I ledelsens påtegning er anført, at årets resultat er utilfredsstillende  

 og er påvirket af den hårde konkurrence i byggesektoren samt på debitorer.
I  

 revisionspåtegningen har indklagede anført følgende bemærkning: »...
 Selskabet har i strid med aktieselskabslovens § 115 ydet lån til  

 selskabets hovedaktionær.
 Lånet er indfriet efter regnskabsårets udløb. ...«.
 I revisionsprotokollatet til regnskabet for 1989/1990 er der ingen  

 særskilte bemærkninger til debitorbeholdningen eller udførte  

 revisionshandlinger vedrørende debitorer.
 Af debitorspecifikationen pr. 30/4 1990 fremgår det, at saldoen var  

 16.647.584,12 kr., og af specifikationer fra debitorspecifikation til  

 regnskab for 89/90 fremgår, at saldoen med tillæg af indbetalinger fra 1/5 -  

 8/5 og med fradrag af disk. veksler, afskrevne debitorer, moms af debitorer,  

 lån til Kurt Jensen og tab på debitorer var på 13.801.056,00 kr., hvilket  

 svarer til det i årsregnskabet anførte debitorbeløb.
 Indklagede har oplyst, at der på baggrund af de samme forhold som for  

 regnskabsåret 1988/89 ikke blev udsendt saldomeddelelser pr. 30. april 1990  

 eller i løbet af regnskabsåret 1990/91 til varedebitorerne om anerkendelse af  

 saldiene.
Den 4. december 1990 havde direktøren et møde med Unibank.
Unibank  

 bekræftede ved skrivelse af 5. december 1990 med kopi til indklagede  

 drøftelserne på mødet, og det fremgår bl.a. heraf » I øvrigt imødeser  

 vi det på mødet aftalte opfølgningsmateriale indleveret som følger:
 - ...
 - revisorudarbejdet 9-mdr. regnskab for selskabet pr. 31.01.91, tillige  

 med estimat for regnskabsåret 1990/91 samt budget for regnskabsåret 1991/92,  

 senest med udgangen af februar måned 1991.
 9-mdrs. regnskabet forudsættes at indeholde en separat  

 debitorgennemgang«.
 I skrivelse af 22. april 1991 bekræftedes det fra Unibank A/S's side, at  

 de i bankens skrivelse af 5. december 1990 fastsatte betingelser  

 genforhandles i forbindelse med regnskabsaflæggelse primo juni 1991. Det  

 fremgår endvidere af brevet: »...
 Til brug for denne genforhandling imødeser vi følgende:
 - revideret årsregnskab pr. 30. april 1991, tillige med  

 revisionsprotokollat, herunder særskilt vurdering af debitormassen.  

 ...«.
På et af indklagedes medarbejder udarbejdet arbejdsnotat er selskabets  

 debitorer pr. 30. april 1991 anført til 15.266.112,25 kr. med hånskrevet  

 angivelse af » - fået specificeret debitorliste - (direktøren) tager  

 dem med til gennemgangen af debitorer med Green ».
Det fremgår  

 videre af en forfaldsliste udarbejdet 31. maj 1991 med aktive debitorer pr.  

 30. april 1991, at det samlede tilgodehavende var 11.638.393,74 kr.
Indklagede har oplyst, at indklagedes medarbejder efter et møde på  

 virksomheden primo maj 1991 anmodede en medarbejder på virksomheden om  

 udsendelse af saldomeddelelser pr. 30. april 1991 til varedebitorerne vedlagt  

 svarkuvert med indklagede som modtager.
Imidlertid blev - som fastslået ved  

 straffedommen - et antal saldomeddelelser tilbageholdt af selskabets  

 direktør, der senere sendte falske bekræftelser til indklagede.
 Ved skrivelse af 10. september 1991 indkaldte Unibank til et  

 genforhandlingsmøde med kopi til indklagede, og ønskede bl.a. inden mødet  

 indleveret: »...
 -revideret årsregnskab pr. 30.4.1991, tillige med revisionsprotokollat,  

 herunder særskilt vurdering af debitormassen, ...«.
 Den 12. september 1991 fremsendte Frederiksborg Tømmerhandel A/S bl.a.  

 kopi af gældende debitorforsikring samt »vor oversigt«.
På en kundeliste pr. 25. september 1991 med saldo på 2.453.335,62 kr. har  

 indklagede anført en håndskrevet tilføjelse om, at varedebitorerne afskrives  

 med 157.140,71 kr., at andre uforfaldne debitorer pr. 30.4. 1991 udgjorde  

 869.555 kr. , hvorefter saldoen udgjorde 3.165.750 kr.
Derefter er fratrukket  

 reserve med 50%, hvorefter det i regnskabet anførte beløb på 1.500.000 kr.  

 vedrørende tab på debitorer fremkom.
Indklagede har endvidere påført listen  

 følgende håndskrevne notat » Møde (direktøren): Listen gennemgået med  

 (direktøren) 25. september 1991. Drøftet samtlige deb. over kr. 1.000.  

 Hensættelsesbehov min. 50 % eller kr. 1.582.875 incl. andre forf. fordringer.  

 (direktøren) mener det er for meget, men accepterer uændret reserve på kr.  

 1.500.000. Max. yderl. tabsrisiko baseret på gennemgangen op til 500.000  

 eller ca. 400.000 ex moms.
Konklusion: Reserve på kr. 1.500.000 kan  

 opretholdes ».
Det fremgår af regnskabet for 1990/1991, der er underskrevet af indklagede  

 den 25. september 1991, at selskabet havde aktiver med i alt 23.660.418 kr.,  

 hvoraf tilgodehavender fra salg udgjorde 15.266.112 kr.
Af noter til  

 regnskabet fremgår det:
» 5. TILGODEHAVENDER FRA SALG Af debitorbeholdningen er kr. 4.684.691 videregivet til factoring gennem  

 Andelsbanken.
 Andelsbanken har for denne sikkerhedsstillelse ydet en kredit som pr. 30/4  

 1991 udgør kr. 3.984.473. Dette beløb er opført under bankgæld til  

 driftsfinansiering ».
Der blev endvidere ifølge regnskabet konstateret et tab på debitorer i  

 regnskabsåret 1990/1991 på 674.826 kr., og der blev ikke hensat noget beløb  

 til regulering af hensættelser til imødegåelse af tab.
Som i de foregående år  

 fremgår det vedrørende de anvendte regnskabsprincipper for så vidt angår  

 tilgodehavender, at der dels efter en individuel bedømmelse blev foretaget  

 hensættelse til imødegåelse af tab på varedebitorer, og dels foretaget en  

 generel hensættelse.
 I revisionspåtegningen har indklagede anført følgende bemærkning:  

 »...
Selskabet har i strid med aktieselskabslovens § 115 ydet lån til  

 selskabets hovedaktionær.
Pr. 30/4 1991 udgør mellemværendet kr. 497.794  

 inklusiv lovpligtige renter.
Lånet er efterfølgende indfriet . ...«.
 Revisionsprotokollen for året 1990/91 indeholder følgende bemærkning  

 vedrørende debitorer:
 » Selskabet har i regnskabsåret konstateret tab på debitorer på  

 t.kr. 675.
 Vi har gennemgået selskabets beholdning af overforfaldne debitorer og  

 debitorer til inkasso.
Disse udgør i alt kr. 2.296.195 inkl. moms.
Til dækning af tab er der  

 hensat kr. 1.500.000 inkl. moms.
 Det er ledelsens og vor vurdering af at denne hensættelse er tilstrækkelig  

 til dækning af forventede tab på debitorer ».
 Indklagede foretog fysisk varelagerkontrol den 4. maj 1992 og fik i  

 december 1992 adgang til regnskabsmaterialet for regnskabsåret 1991/1992.
 Ved skrivelse af 28. december 1992 fremsendte indklagede udkast til  

 årsregnskab for 1991/92 og anmodede under henvisning til, at  

 revisionen endnu ikke var afsluttet, og til at der fortsat var væsentlige  

 uafsluttede arbejdsopgaver, Frederiksborg Tømmerhandel A/S om fremsendelse af  

 »  dokumentation for værdiansættelsen af varelageret pr. 30.4.1992 og  

 en fuldstændig debitorudskrift af såvel pr. 30.4.1992 som pr. 30.11.1992 og  

 herunder relevant materiale til bedømmelse af tabsrisikoen vedrørende  

 debitorer ».
 Det fremgår af indklagedes revisionspåtegning af 8. februar 1993 på udkast  

 til årsregnskabet pr. 30.4. 1992:
 » Revisionen er endnu ikke afsluttet.
 Af væsentlige uafsluttede arbejdsopgaver kan nævnes:
 1) Debitorer, herunder hensættelse mod tab. ...
 Udkast til årsregnskabet pr. 30.4. 1992 er udarbejdet den 21.12. 1992 med  

 væsentlige uafsluttede revisionshandlinger, hvoraf en række er nævnt ovenfor.
 (Direktøren) blev den 28.12. 1992 skriftligt rykket for disse oplysninger.
 (Direktøren) oplyste på møder, den 4. januar og 5. januar 1993, at  

 regnskabet ikke var korrekt, idet der var betydelige tab på debitorer, som  

 han havde undladt at bogføre som tab, ligesom han ikke var i stand til at  

 dokumentere kassebeholdningens tilstedeværelse, eller at indfri et betydeligt  

 aktionærlån.
 På baggrund af selskabets uoverskuelige økonomiske situation, besluttede  

 selskabet derefter at afhænde virksomheden i form af varelager og  

 driftsmidler og den tilhørende tømmerhandelaktivitet til Det Danske  

 Trælastkompagni A/S betinget af kreditorernes efterfølgende accept.
 Selskabet indgav herefter sin konkursbegæring, den 8. januar 1993 og  

 ændrede sit navn til Aktieselskabet af 8. januar 1993, Hillerød . ...«.
 Indklagede foretog ikke udsendelse af saldomeddelelser i løbet af  

 regnskabsåret 1991/92. På grund af direktørens anmodning om udsættelse af  

 revisionen blev der ikke udsendt saldomeddelelser pr. 30. april 1992 eller i  

 perioden 1. maj til ultimo december 1992.
På foranledning af kuratellets skrivelse af 16. juli 1993 fremsendte  

 indklagede den 20. august 1993 en redegørelse af 17. august 1993 vedrørende  

 revisionsmæssige handlinger og regnskabsmæssige undersøgelser i forbindelse  

 med årsregnskaberne for Frederiksborg Tømmerhandel A/S for regnskabsårene  

 afsluttet pr. 30. april 1988, 1989, 1990, 1991, 1992 for så vidt angår  

 tilgodehavender fra salg.
Det fremgår bl.a. heraf: »...
 Herudover blev værdiansættelsen af tilgodehavender fra salg, herunder  

 vurderingen af hensættelse til imødegåelse af tab på tilgodehavender fra  

 salg, foretaget af Elo Green i samarbejde med (direktøren). Denne vurdering  

 blev foretaget umiddelbart inden udarbejdelsen af endeligt regnskab.  

 Sædvanligvis i forbindelse med et regnskabsmøde, hvor regnskabsudkastet blev  

 gennemgået.
Vedrørende regnskabsårene 1987/88 og 1988/89 blev selskabets  

 debitorspecifikation pr. 30. april gennemgået.
Bogholderiets noteringer på  

 debitorspecifikationen vedr. efterfølgende indbetalinger blev stikprøvevis  

 kontrolleret.
Denne gennemgang gav ikke anledning til bemærkninger.
 Vedrørende regnskabsåret 1989/90 blev der som oplæg til/støtte for  

 ovenstående gennemgang af debitorerne med henblik på opgørelse af hensættelse  

 til imødegåelse af tab på debitorer udarbejdet en liste over debitorer på  

 aktivlisten, som var overforfaldne, og som derfor krævede en nøjere  

 gennemgang.
Yderligere som led i vores revision vedrørende regnskabsåret 1989/90 blev,  

 som kontrol af registreringer af tilgodehavender fra salg samt grundlag for  

 værdiansættelsen af tilgodehavender fra salg, stikprøvevis gennemgået  

 efterfølgende indbetalinger, i forhold til statusdagen.
Det blev  

 kontrolleret, om der efterfølgende var sket betalinger på stikprøvevis  

 tilfældigt udvalgte debitorer.
Kontrollen blev gennemført via edb-skærmbilledet af debitors kontoudtog,  

 hvoraf det fremgik, om der var registreret efterfølgende indbetalinger,  

 hvorefter indbetalingsbilaget kunne kontrolleres.
Ovenstående gennemgang gav  

 ikke anledning til bemærkninger.
 Som led i vores revision vedrørende regnskabet 1990/91 blev der foretaget  

 stikprøvevis udsendelse af saldomeddelelser til debitorer pr. 30/4 1991.
 Denne revisionshandling blev gennemført, således at AN fra Laila Hansen  

 fik en udskrift aktive debitorer over kr. 5.000, som var udtryk for den del  

 af debitormassen, som det var relevant at udvælge debitorer fra.
På denne udskrift afkrydsede AN de debitorer, som skulle have  

 saldomeddelelse.
Herefter blev det aftalt med Laila Hansen, at hun skulle  

 forsyne de af AN medbragte saldomeddelelsesbreve med saldo og debitornummer  

 og udsende disse sammen med den sædvanlige udsendelse af månedlige kontoudtog  

 i Frederiksborg Tømmerhandel A/S for april måned 1991.
 Ved modtagelsen af saldomeddelelserne fra debitorerne kontrolleredes det,  

 at det af Laila Hansen anførte beløb på saldomeddelelsen var i  

 overensstemmelse med det på udskriften anførte beløb, og om debitor havde  

 nogle bemærkninger til saldoen.
 Den 19/6 1991 udsendte AN rykkere til de debitorer, som endnu ikke havde  

 svaret.
 Udsendelsen af saldomeddelelser blev foretaget i et omfang, der svarede  

 til 89% af tilgodehavender hos aktive debitorer over kr. 5.000, eller 64% af  

 den samlede debitormasse.
 Vi modtog bekræftende svar fra debitorer i alt svarende til beløbsmæssigt  

 90% af de udsendte saldomeddelelser, mens de resterende 10% blev kontrolleret  

 til efterfølgende indbetalinger.
 På baggrund af ovenstående gav udsendelsen af saldomeddelelser ikke  

 anledning til bemærkninger.
 Vedrørende årsregnskabet pr. 30. april 1992 bemærkes, at vi  

 revisionsmæssigt alene deltog i fysisk kontrol af varelageroptællingen pr.  

 statusdagen.
 Selskabets bogholderi var ikke ajour og (direktøren) bad os vente med det  

 øvrige arbejde, herunder revision af debitorerne indtil bogholderiet var  

 ajour.
I sommeren og efterårets løb i 1992 rykkede vi adskillige gange  

 (direktøren) for adgang til materialet, men blev holdt hen med, at  

 regnskabsmaterialet ikke var færdigt, og at selskabet af omkostningsmæssige  

 grunde selv ønskede at bringe bogholderiet ajour og i øvrigt udarbejde det  

 materiale, som vi havde bedt om.
Dette havde efter det oplyste ikke været  

 muligt på grund af personalereduktioner og sygdom.
 Først i december 1992 fik vi adgang til bogholderi og regnskabsmateriale  

 og den 21. december 1992 udarbejdede vi udkast til årsregnskab pr. 30.4.  

 1992. Der manglede på dette tidspunkt væsentlige uafsluttede (ej udførte)  

 revisionsopgaver og vi vedlægger revisionspåtegningen på regnskabsudkastet,  

 hvoraf de væsentligste mangler fremgår. ...«.
På foranledning af kuratellets skrivelse af 4. oktober 1993 fremsendte  

 indklagede ved skrivelse af 4. november 1993 en supplerende redegørelse til  

 kuratellet.
Det fremgår bl.a. heraf: »...
ad 2 I forbindelse med regnskabsafslutningen typisk i august/september måned  

 efter regnskabsafslutningen, blev der taget stilling til hensættelser mod tab  

 på debitorer på et møde med (direktøren). Til dette møde medbragte  

 (direktøren) en aktuel liste over inaktive debitorer over kr. 5.000, d.v.s.  

 debitorer som af forskellige grunde ikke kunne handle på kredit mere.
Tillige  

 medbragte han supplerende oplysninger vedrørende debitorerne.
 Denne liste samt eventuelt øvrigt revisionsmateriale blev gennemgået med  

 (direktøren) og har i hvert af årene dannet baggrund for hensættelser mod tab  

 på debitorer . ...
 ad 6 ...
 Materialet blev drøftet på møde i Unibank A/S den 27. september 1991 og  

 blev bekræftet i bankens skrivelse af 24. oktober 1991 til selskabet.
Vi vedlægger kopi af brevet.
Som det fremgår, har vores debitorgennemgang  

 alene været i forbindelse med aflæggelse af selskabets årsregnskaber, hvilket  

 var Unibank A/S vel bekendt.
Unibanks yderligere materiale blev udarbejdet  

 af/fremsendt af selskabet, herunder omkring factoringsbelåning og  

 debitorforsikring.
ad 8 Den stikprøvevise udvælgelse af debitorer, der skulle udsendes  

 saldomeddelelser til, blev foretaget på grundlag af specifikation af aktive  

 debitorer over kr. 5.000.
 Der blev i alle tilfælde foretaget en kontrol af den af debitor bekræftede  

 saldo til den ovenfor nævnte liste, idet de enkelte debitorers saldo blev  

 påført af selskabets bogholderi, og meddelelserne som tidligere nævnt,  

 udsendt sammen med selskabets sædvanlige kontoudtog pr. 30/4 1991. De  

 debitorer som ej heller reagerede på den af os senere udsendte rykker for  

 svar på saldomeddelelsen er verificeret ved kontrol af efterfølgende  

 indbetalinger eller andet.
 Den fysiske udsendelse af saldomeddelelser pr. 30/4 1991 blev foretaget på  

 følgende måde:
 a) Vi udvalgte et antal debitorer fra den tidligere omtalte liste over  

 debitorer med saldi over kr. 5.000.
 b) Vi meddelte selskabets bogholderi (Laila Hansen) hvilke debitorer vi  

 havde udvalgt, hvorefter bogholderiet skulle påføre saldomeddelelsen den  

 aktuelle saldo pr. 30/4 1991, og udsende disse sammen med de sædvanlige  

 kontoudtog pr. samme dato.
 c) Besvarelser af saldomeddelelser blev i alle tilfælde returneret direkte  

 til os i en medsendt frankeret svarkurvert.
 d) De debitorer der ikke havde besvaret saldomeddelelsen indenfor en  

 rimelig frist, blev rykket direkte fra vort kontor, og opfølgning herpå blev  

 foretaget som beskrevet ovenfor . ...«.
Det fremgår af den under konkursbehandlingen udarbejdede redegørelse i  

 henhold til konkurslovens § 111, at debitormassen før hensættelse til tab  

 havde en værdi på 15.137.000 kr., og at hensættelsen til forventet tab  

 udgjorde 11.250.000 kr., hvorefter tilgodehavender udgjorde 3.887.000 kr.,  

 heraf 2.456.000 kr. fakturabelånt.
Endvidere fremgår det af rapporten:  

 »...
Hensættelser til tab er foretaget ud fra en individuel vurdering af  

 debitorerne.
Debitormassen består af ca. 700 debitorer.
 Vurderingen er behæftet med betydelig usikkerhed.
 En væsentlig del af tilgodehavende beløb vedrører debitorer, som har været  

 under konkursbehandling eller har fået gennemført akkord eller gældssanering.  

 Virksomheden har ikke foretaget afskrivning af sådanne tilgodehavender, når  

 der er opnået kendskab til debitors manglende betalingsevne.
 Det er uklart, om virksomheden har fratrukket salgsmoms i forbindelse med  

 tab på disse debitorer . ...«.
Nævnet har i forbindelse med sagens behandling anmodet indklagede om at  

 besvare en række spørgsmål.
Det fremgår bl.a. af indklagedes besvarelse, at  

 ud af virksomhedens i henhold til forfaldsliste af 8. januar 1993 10  

 beløbsmæssigt største debitorer indgik 4 debitorer i debitorsaldoen i  

 årsregnskabet pr. 30. april 1990 med 2.009.448 kr.
Af disse debitorer indgik  

 3 til et samlet beløb af 1.196.857 kr. ved vurderingen af det samlede  

 hensættelsesbeløb til imødegåelse af tab.
For så vidt angår årsregnskabet pr.  

 30. april 1991 indgik 7 ud af de 10 debitorer i debitorsaldoen med 3.191.033  

 kr., hvoraf 1 debitor med en saldo på 446.605 kr. indgik ved vurderingen af  

 det samlede hensættelsesbeløb til imødegåelse af tab.
Af de resterende 6  

 debitorer er 5 debitorer indeholdt i årsregnskabets debitorsaldo med i alt  

 ca. 2.549.000 kr.
Det fremgår af den af indklagede under straffesagen mod selskabets  

 direktør afgivne forklaring, at indklagede med kendskab til alle forhold  

 vedrørende de fremhævede debitorer ville have forventet langt større  

 hensættelser til imødegåelse af tab, og at indklagede var klar over, at  

 debitormassen havde været af stor betydning for bankens vurdering af  

 engagementet.
Det fremgår af dommen i straffesagen mod selskabets direktør,  

 at retten for så vidt angår årsregnskabet for 1990/91 fandt, at der burde  

 have været afskrevet 4.517.020 kr.
I sidstnævnte beløb indgår saldoen på ca.  

 2.549.000 kr. på de i slutningen af foregående afsnit omtalte 5 debitorer.
 Klageren har anført følgende klagepunkter:
1) at der ikke fra indklagedes side er sket den fornødne sikring  

 af aktivernes tilstedeværelse.
Klageren har nærmere henvist til, at de  

 revisionsmæssige handlinger, der er gennemført, har været utilstrækkelige,  

 idet indklagede ikke som led i revisionen af et selskab, der afgiver  

 »blank« revisionspåtegning, har foretaget en grundig kontrol af  

 udestående fordringer, herunder af hvorvidt de er nødlidende.
Det må  

 endvidere anses for at være i strid med god revisionsskik, at indklagedes  

 undersøgelser og vurdering af selskabets soliditet udelukkende eller i al  

 væsentlighed har været baseret på mundtlige oplysninger fra selskabets  

 direktør.
Klageren har endelig henvist til, at det efter dommen i  

 straffesagen mod selskabets direktør er dokumenteret, at regnskabet pr. 30.  

 april 1991 er opgjort væsentligt fejlagtigt for så vidt angår selskabets  

 væsentligste aktiv tilgodehavender fra salg.
 2) at indklagede i det omfang han måtte have gennemgået  

 debitorerne og sikret deres tilstedeværelse, ikke har foretaget en korrekt og  

 forsvarlig værdiansættelse af disse.
 3) at den stikprøvevise udsendelse af saldomeddelelser til  

 debitorer, der blev udsendt i forbindelse med årsregnskabet afsluttet pr. 30.  

 april 1991, blev gennemført på højst uforsvarlig og ikke-betryggende måde,  

 idet forespørgslerne blev overgivet til selskabet, der herefter selv foretog  

 udsendelse af saldomeddelelserne.
 4) at indklagede til trods for henvendelser af 5. december 1990 og  

 10. september 1991 fra Unibank A/S, Hillerød afdeling, om særligt at gennemgå  

 debitorerne, har undladt at gennemføre skærpet revision for så vidt angår  

 denne regnskabspost.
 5) at der tilsyneladende ikke er foretaget løbende revision af  

 posten debitorer til trods for, at debitorerne har udgjort langt den  

 væsentligste del af de foreliggende aktiver, og at der af Unibank A/S blev  

 anmodet om skærpet revision, hvilket burde være sket helt frem til konkursen.
 6) at indklagede tilsyneladende ikke har opbevaret det fornødne  

 regnskabsmateriale fra de afsluttende regnskaber.
Indklagede har heroverfor anført, at han efter dommen i  

 straffesagen mod direktøren er enig i, at det pr. 30. april 1991 aflagte  

 regnskab for selskabet er opgjort væsentligt fejlagtigt for så vidt angår  

 selskabets væsentligste aktiv tilgodehavender fra salg, men at årsagen hertil  

 var det af direktøren gennemførte dokumentfalsk og bedrageri, der bl.a. havde  

 til formål at unddrage oplysninger fra og i øvrigt misinformere indklagede..  

 Indklagede har i øvrigt anført ad 1) at de udførte revisionsmæssige handlinger har været både  

 sædvanlige og tilstrækkelige, idet debitorlisterne er gennemgået og på  

 baggrund heraf samt efter drøftelse med selskabets ledelse er der foretaget  

 vurdering af og stillingtagen til, hvilke debitorer der skulle afskrives, og  

 hvilke beløb der skulle hensættes til imødegåelse af tab på debitorer.
Der er  

 endvidere foretaget opfølgning herpå ved at foretage stikprøvevis kontrol af  

 efterfølgende indbetalinger og i regnskabet 1990/91 ved at udsende  

 saldomeddelelser.
Den omstændighed, at indklagede i al væsentlighed har  

 baseret sin vurdering af debitorernes soliditet på mundtlige oplysninger fra  

 selskabets direktør, kan ikke anses for at være i strid med god  

 revisionsskik.
Det er ukorrekt, at debitorgennemgangen alene har været  

 baseret på et møde med direktøren, og det er uden betydning for den udførte  

 revision, at man alene har beskæftiget sig med debitorer over 5.000 kr.
 ad 2) at det bestrides, at det udøvede skøn i relation til  

 værdiansættelsen af debitorerne, herunder hensættelserne til imødegåelse af  

 tab på disse, har været uforsvarligt og ukorrekt, når henses til at  

 tabshensættelsesprocenten typisk har været på 50.
 ad 3) at udsendelsen af saldomeddelelser pr. 30. april 1991 blev  

 aftalt med en medarbejder hos Frederiksborg Tømmerhandel A/S som en praktisk  

 foranstaltning, og at det ikke kunne forventes eller formodes, at bogholderen  

 i selskabet ville undlade udsendelse af saldomeddelelserne til debitorerne  

 eller at selskabets direktør sendte falske bekræftelser til indklagede.
 ad 4) at indklagede ikke ved de fremlagte skrivelser fra Unibank  

 A/S, hvoraf indklagede alene fik kopi, havde eller fik en særlig pligt til at  

 gennemføre en skærpet og særskilt revision af debitorer, idet indklagede ikke  

 på noget tidspunkt af Frederiksborg Tømmerhandel A/S blev anmodet om at  

 foretage disse yderligere revisionshandlinger i forhold til Unibank A/S.
 ad 5) at der ikke har bestået nogen pligt for indklagede til at  

 foretage løbende revision af posten debitorer.
 ad 6) at indklagede ikke har været forpligtet til at opbevare  

 debitorspecifikationen pr. 30. april 1991.
 Disciplinærnævnet skal udtale:
 De fremførte klagepunkter omhandler primært det af indklagede udførte  

 arbejde vedrørende revision af debitorer for regnskabsårene fra 1987/88 til  

 og med 1991/92 og tiden frem til, at Frederiksborg Tømmerhandel A/S blev  

 taget under konkursbehandling i begyndelsen af 1993.
Ifølge § 18 c i lov om statsautoriserede revisorer, jf. § 5 i  

 bekendtgørelsen om nævnets forretningsorden, skal klagen være indgivet senest  

 5 år efter, at den pligtstridige handling eller undladelse, som klagen  

 vedrører, er ophørt.
Klagen er rejst ved skrivelse af 9. december 1993. Da  

 indklagedes arbejde med revision af årsregnskabet for 1987/88 er udført mere  

 end 5 år forud for dette tidspunkt, tages klagen alene under påkendelse for  

 så vidt angår det af indklagede udførte arbejde for 1988/89 og efterfølgende  

 regnskabsår.
ad 1., 2. og 5. klagepunkt Indledningsvis bemærkes, at det påhviler revisor i forbindelse med  

 revisionen af et selskabs årsregnskab blandt andet at sikre sig, at de i  

 balancen opførte aktiver eksisterer, at de er selskabets ejendom på  

 statusdagen, og at de er optaget og vurderet i overensstemmelse med  

 lovgivningen og god regnskabsskik.
 I nærværende sag, hvor tilgodehavender fra salg udgør mere end 60% af  

 balancen og må betragtes som et risikoområde, er det ud fra et  

 væsentlighedskriterium i overensstemmelse med god revisionsskik, at der  

 lægges særlig vægt på revisionen af debitorområdet.
 Stikprøvevis udsendelse af saldomeddelelser er en af de  

 revisionshandlinger, som sædvanligvis anvendes ved revision af aktivposten  

 tilgodehavende fra salg med henblik på at konstatere tilstedeværelsen af og  

 ejendomsretten til debitorerne.
 Ved revisionen af debitorer for årene 1988/89 og 1989/90 har indklagede  

 valgt andre revisionsmetoder end udsendelse af saldomeddelelser og på denne  

 baggrund ikke anset det fornødent at udsende saldomeddelelser.
Da debitorerne i både 1988/89 og 1989/90 er den væsentligste aktivpost, og  

 da udsendelse af saldomeddelelser er en af de mest virkningsfulde og  

 sædvanlige revisionsmetoder inden for debitorområdet, finder nævnet, at  

 indklagede - enten i løbet af hvert af regnskabsårene 1988/89 og 1989/90  

 eller i tilslutning til regnskabsafslutningen pr. 30. april 1989 og 1990 som  

 et supplement til de i øvrigt foretagne revisionshandlinger - burde have  

 udsendt saldomeddelelser til debitorerne.
Ved den skete undladelse finder  

 nævnet, at indklagedes revision af debitorerne ikke har været udført i  

 overensstemmelse med god revisionsskik, og at indklagede derved ikke har  

 udført sit hverv i overensstemmelse med god revisorskik.
 Med hensyn til vurderingen af tilgodehavender fra salg, herunder  

 stillingtagen til afskrivninger og hensættelser til tab på debitorer, finder  

 nævnet ikke tilstrækkelig anledning til at rette kritik mod indklagede for så  

 vidt angår dennes vurdering i forbindelse med regnskabsafslutningerne for  

 1988/89 og 1989/90.
For 1990/91 har indklagede som en af revisionshandlingerne i forbindelse  

 med regnskabsafslutningen valgt at udsende saldomeddelelser til debitorerne  

 med anmodning om anerkendelse af saldiene.
Der henvises herom til nævnets  

 bemærkninger vedrørende klagepunkt 3.
Indklagedes vurdering af tilgodehavende fra salg i forbindelse med  

 regnskabsafslutningen pr. 30. april 1991 har som ved regnskabsafslutningerne  

 de foregående år især været baseret på en gennemgang af de umiddelbart  

 risikobehæftede debitorer, dvs. »lukkede konti« og overforfaldne  

 tilgodehavender i øvrigt samt på en drøftelse heraf med selskabets direktør.  

 På grundlag af denne gennemgang og drøftelse konkluderede indklagede, at en  

 samlet hensættelse på 1.500.000 kr. til imødegåelse af tab på debitorer var  

 tilstrækkelig.
I forhold til de nærmest foregående regnskabsår var  

 hensættelsen beløbsmæssigt uændret.
Af indklagedes håndskrevne arbejdsnotat fra debitorgennemgangen pr. 30.  

 april 1991 fremgår bl.a.: » Hensættelsesbehov min. 50% eller kr.  

 1.582.875 incl. andre forfaldne fordringer.(direktøren) mener det er for  

 meget, men accepterer uændret reserve på kr. 1.500.000. Max. yderligere  

 tabsrisiko baseret på gennemgangen op til 500.000 kr. eller ca. 400.000 kr.  

 ex. moms.
Konklusion: Reserven på kr. 1.500.000 kan opretholdes ».
Indklagede har overfor nævnet uddybet notatet med følgende udtalelse:  

 »  Vurderingen byggede på en gennemgang af risikobehæftede debitorer  

 med (direktøren) og det var hans vurdering, at hensættelsen på t.kr. 1.500  

 var for stor.
Det var min egen vurdering, at der kunne være en yderligere  

 tabsrisiko på op til t.kr. 400 (excl. moms), men at den ikke var sandsynlig  

 og ud fra en samlet vurdering af regnskabet som helhed, var det herefter min  

 konklusion, at hensættelsen på t.kr. 1.500 kunne opretholdes.
Der skulle på  

 denne baggrund ikke i revisionspåtegningen gøres bemærkning om et yderligere  

 hensættelsesbehov ».
I indklagedes konklusion, at hensættelsen på 1.500.000 kr. kunne  

 opretholdes, indgår ikke en konklusion for så vidt angår de tilgodehavender,  

 der fremtræder som uforfaldne.
I sidstnævnte tilgodehavender indgår bl.a. 5  

 debitorer for i alt ca. 2.549.000 kr., heraf det højeste beløb 658.924 kr. og  

 det laveste beløb 370.500 kr.
Disse tilgodehavender, der er blandt de  

 beløbsmæssigt 10 største debitorer på forfaldslisten af 8. januar 1993, var  

 også blandt de største pr. 30. april 1991. Ud fra et væsentlighedskriterium  

 er det i overensstemmelse med god revisionsskik, at der ved revision af  

 debitorer lægges vægt på de beløbsmæssigt større poster, også når disse som i  

 dette tilfælde fremtræder som uforfaldne poster.
En stikprøvevis kontrol af  

 de større uforfaldne poster ville have vist et behov for væsentligt  

 yderligere afskrivninger eller hensættelser - ud over de foretagne 1.500.000  

 kr. - som dommen i straffesagen mod selskabets direktør belyser.
 Nævnet finder herefter, at indklagedes revision af vurderingen af  

 debitorerne pr. 30. april 1991 ikke har været udført i overensstemmelse med  

 god revisionsskik, og at indklagede derved ikke har udført sit hverv i  

 overensstemmelse med god revisorskik.
Med hensyn til indklagedes revision for regnskabsåret 1991/92 og tiden  

 frem til selskabets konkurs i begyndelsen af 1993 finder nævnet ikke grundlag  

 for at rette kritik mod indklagede, da det som følge af selskabets forhold  

 ikke har været muligt for indklagede at færdiggøre revisionen.
I de af  

 indklagede afgivne revisionspåtegninger af 21. december 1992 og 8. februar  

 1993 er taget klart forbehold for uafsluttede arbejdsopgaver, herunder  

 hensættelser til tab på debitorer, ligesom det er anført, at det må lægges  

 til grund, at regnskabsudkastet pr. 30. april 1992 indeholder meget  

 væsentlige fejl og mangler.
ad 3. klagepunkt Når revisor i forbindelse med revision af debitorer har besluttet sig for,  

 at der skal udsendes saldomeddelelser til debitorerne, er det sædvanligt, at  

 saldomeddelelserne afsendes af revisor.
Hvis en virksomhed varetager  

 afsendelsen, skal revisor sikre sig, dvs. overvåge, at alle breve udsendes.  

 Sker udsendelse af saldomeddelelser på en af de nævnte måder, der begge er i  

 overensstemmelse med god revisionsskik, sikrer revisor sig så godt som muligt  

 imod, at nogen uberettiget får adgang til saldomeddelelserne.
I nærværende sag har indklagedes medarbejdere som en praktisk  

 foranstaltning overladt udsendelsen af saldomeddelelserne til en medarbejder  

 hos selskabet og dermed skabt mulighed for, at nogen uberettiget fik adgang  

 til saldomeddelelserne.
Sidstnævnte resulterede ifølge dommen i straffesagen  

 mod selskabets direktør i, at denne fik adgang til meddelelserne og sendte  

 falske bekræftelser til indklagede.
De falske bekræftelser omfattede bl.a. de  

 foran omtalte 5 debitorer på i alt ca. 2.549.000 kr.
 Nævnet finder, at den af indklagede og dennes medarbejdere anvendte  

 fremgangsmåde ved udsendelse af saldomeddelelser i forbindelse med  

 regnskabsafslutningen for 1990/91 ikke har været i overensstemmelse med god  

 revisionsskik, og at indklagede som ansvarlig for revisionen dermed ikke har  

 varetaget denne del af revisionsopgaven i overensstemmelse med god  

 revisorskik.
ad 4. klagepunkt Der foreligger ikke for nævnet nogen aftale mellem på den ene side  

 Frederiksborg Tømmerhandel A/S eller Unibank A/S og på den anden side  

 indklagede, der pålagde indklagede at foretage yderligere revisionshandlinger  

 i forhold til det af Unibank A/S ønskede.
Derfor finder nævnet ingen  

 anledning til at rette kritik mod indklagede for så vidt angår dette  

 klagepunkt.
 ad 5. Klagepunkt - se ovenfor.
ad 6. klagepunkt Af de af indklagede til nævnet indsendte oplysninger fremgår, at revisor  

 har været i besiddelse af et betydeligt antal regnskabsmæssige oplysninger,  

 herunder oplysninger om debitorerne.
Indklagede er dog ikke i besiddelse af  

 debitorspecifikationen pr. 30. april 1991. Efter nævnets opfattelse har  

 indklagede ikke været forpligtet til at opbevare en sådan specifikation.  

 Nævnet finder ikke anledning til at rette kritik mod indklagede for så vidt  

 angår dette klagepunkt.
 Sammenfattende finder nævnet herefter - for så vidt angår de punkter, hvor  

 nævnet ovenfor har fundet, at indklagede har handlet i strid med god  

 revisorskik og derved tilsidesat de pligter, som stillingen som  

 statsautoriseret revisor medfører - at indklagede har forskyldt en bøde i  

 medfør af § 18 a, stk. 1, i lov om statsautoriserede revisorer.
 Bøden fastsættes efter omstændighederne og efter princippet i  

 straffelovens § 3, stk. 1, til 10.000 kr.  Thi bestemmes:
 Statsautoriseret revisor Elo Green pålægges en bøde på 10.000 kr.
