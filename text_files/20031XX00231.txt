Skriftlig fremsættelse (28. januar 2004) Integrationsministeren  

  

 (Bertel Haarder):
 Herved tillader jeg mig for Folketinget at fremsætte:
Forslag til lov om  

 ændring af indfødsretsloven (ændring af reglerne om erhvervelse af dansk  

 indfødsret ved erklæring samt indførelse af ny bestemmelse om frakendelse af  

 dansk indfødsret) (Lovforslag nr.
L 138).
Regeringen indgik den 18. september 2003 en aftale med Dansk  

 Folkeparti om indfødsret.
Det fremgår af aftalen, at parterne er enige om, at  

 muligheden for at opnå dansk indfødsret ved at afgive erklæring herom i  

 medfør  

 af indfødsretslovens § 3 begrænses til statsborgere i de andre nordiske  

 lande,  

 samt at personer, der er dømt for alvorlige samfundsfarlige forbrydelser,  

 skal  

 kunne fratages deres danske indfødsret, medmindre de herved bliver statsløse.
 Lovforslaget har til formål at opfylde denne aftale.
Indfødsretsloven indeholder flere bestemmelser om, at  

 udlændinge under visse nærmere angivne betingelser kan opnå dansk indfødsret  

 ved at afgive erklæring herom over for et statsamt m.v.
Betingelserne for at  

 opnå dansk indfødsret ved erklæring vedrører navnlig den pågældendes  

 udlændings  

 alder, ophold her i landet og vandel.
Erklæringsbestemmelsen i lovens § 3  

 omfatter alle udlændinge, mens de øvrige erklæringsbestemmelser er begrænset  

 til statsborgere i de andre nordiske lande og tidligere danske  

 statsborgere.
Efter lovforslaget begrænses muligheden for at erhverve  

 dansk indfødsret i medfør af indfødsretslovens § 3 til statsborgere i de  

 andre  

 nordiske lande, dvs.
Finland, Island, Norge og Sverige.
Indfødsretslovens  

 erklæringsordning vil herefter alene omfatte nordiske statsborgere og  

 tidligere  

 danske statsborgere.
 Baggrunden for forslaget er udviklingen i Danmarks  

 befolkningssammensætning, som har medført, at der ikke længere er den  

 fornødne  

 sikkerhed for, at personer, som i dag er omfattet af indfødsretslovens § 3,  

 altid er integreret på det niveau, som må være en forudsætning for at opnå  

 dansk indfødsret.
 Forslaget vil henvise flere udlændinge til at søge om dansk  

 indfødsret ved naturalisation, og forslaget vil dermed sikre, at tildeling af  

 dansk indfødsret i højere grad beror på Folketingets individuelle vurdering  

 af  

 den enkelte ansøger om dansk indfødsret.
 Folketinget vil i den forbindelse have mulighed for at påse,  

 at de pågældende personer opfylder de krav i relation til danskkundskaber og  

 kendskab til danske samfundsforhold, dansk kultur og historie, som er en  

 betingelse for at blive optaget på et lovforslag om indfødsrets meddelelse.
 Med forslaget om at begrænse indfødsretslovens § 3 til  

 nordiske statsborgere opfyldes samtidig initiativ 18 i Regeringens vision og  

 strategier for bedre integration af 16. juni 2003. Det følger heraf, at  

 regeringen vil tage initiativ til at skærpe betingelserne for at opnå dansk  

 indfødsret  

 ved erklæring således, at erklæringsmuligheden ikke kan benyttes i en  

 situation, hvor den pågældende som barn i de for integrationsindsatsen  

 væsentligste leveår har haft fast ophold i udlandet.
Indfødsretsloven indeholder i dag flere bestemmelser om  

 frakendelse og fortabelse af dansk indfødsret.
Det er muligt at frakende en  

 person dansk indfødsret opnået ved svig, og indfødsretslovens regler om  

 fortabelse af dansk indfødsret indebærer bl.a., at dansk indfødsret kan  

 fortabes som følge af manglende tilknytning til Danmark.
 Med lovforslaget foreslås endvidere indsat en ny bestemmelse  

 i indfødsretsloven, der gør det muligt ved dom at frakende en person dansk  

 indfødsret, hvis den pågældende dømmes for forbrydelser kriminaliseret i  

 straffelovens kapitel 12 om forbrydelser om statens selvstændighed og  

 sikkerhed  

 og kapitel 13 om forbrydelser mod statsforfatningen eller de øverste  

 statsmyndigheder m.v.
Efter forslaget kan dansk indfødsret ikke frakendes, hvis  

 den pågældende derved bliver statsløs.
Forslaget omfatter således alene  

 personer, som udover at have dansk indfødsret, tillige er statsborgere i et  

 eller flere andre lande.
 Baggrunden for forslaget er, at dansk indfødsret og de  

 særlige rettigheder, der er knyttet hertil, efter regeringens og Dansk  

 Folkepartis opfattelse må forudsætte loyalitet over for Danmark og vitale  

 interesser for det danske samfund.
 Bliver en person dømt for forbrydelser mod statens  

 selvstændighed eller sikkerhed, statsforfatningen eller de øverste  

 statsmyndigheder m.v., har den pågældende efter regeringens og Dansk  

 Folkepartis opfattelse vist sig illoyal over for Danmark og vitale danske  

 interesser på en sådan måde, at der bør være mulighed for at frakende den  

 pågældende dansk indfødsret.
