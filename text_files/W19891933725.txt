 Fastslået, at der skal ydes supplerende kontanthjælp til maximale  

 sygedagpenge, såfremt en beregning efter bistandslovens § 37 overstiger  

 dagpengene og den hidtidige indtægt giver grundlag for udbetaling.
 REDEGØRELSE FOR SAGEN:
 A blev sygemeldt fra sit arbejde i marts 1988 og ansøgte social- og  

 sundhedsforvaltningen om supplerende hjælp til sine sygedagpenge, som pr.  

 april måned 1988 udgjorde 5.684 kr. netto (max. dagpenge).
 90 % af A's hidtidige indtægt i den seneste kalendermåned (februar 1988),  

 før hun blev syg, udgjorde 6.451 kr.
 A's beregnede behov i henhold til bistandsloven udgjorde:
 Grundydelse 2.649 kr.
 Boligtillæg 2.915 kr.
 Børnetillæg 598 kr.
 Ialt 6.162 kr.
 Det sociale udvalg fandt, at der efter beregningen ville kunne ydes  

 supplement, da 90 % af hidtidigt niveau lå over samlet behov, men gav afslag  

 på ansøgningen om supplerende hjælp under henvisning til, at der gennem  

 sygedagpenge var sikret kompensation for den sociale begivenhed, samt til at  

 bistandsloven var en subsidiær lovgivning.
 AFGØRELSEN, DER KLAGES OVER:
 Amtsankenævnet ændrede kommunens afgørelse og pålagde udvalget at yde A  

 supplerende kontanthjælp, da den beregnede hjælp (6.162 kr.) oversteg  

 dagpengenes højeste beløb, og den hidtidige indtægt gav grundlag for at yde  

 supplerende hjælp.
 KLAGEN TIL ANKESTYRELSEN:
 Afgørelsen blev anket af det sociale udvalg.
 Antaget til principiel behandling:
 Ankestyrelsen antog sagen til behandling, da spørgsmålet om supplerende  

 kontanthjælp til sygedagpenge og arbejdsløshedsdagpenge efter ændringerne i  

 bistandsloven pr. 1. juli 1987 havde givet anledning til fortolkningstvivl i  

 nogle kommuner.
 LOVGRUNDLAG:
 Bistandslovens § 37.
 Socialministeriets vejledning af 5. marts 1987 om kontanthjælp efter  

 bistandsloven, pkt. 7.
 ANKESTYRELSENS AFGØRELSE:
 Ankestyrelsen anså A for berettiget til supplerende hjælp efter § 37 i  

 bistandsloven til sine sygedagpenge.
 Ankestyrelsen lagde ved afgørelsen vægt på, at den beregnede kontanthjælp  

 oversteg dagpengenes højeste beløb, og at A's hidtidige indtægt gav grundlag  

 for at yde supplerende hjælp.
 Ankestyrelsen tiltrådte således amtsankenævnets afgørelse.
