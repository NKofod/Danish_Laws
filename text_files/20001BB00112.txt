Fremsat den 8. februar 2001 af  

 Jann Sjursen (KRF), Flemming Kofod-Svendsen (KRF),  

 Ole M.
Nielsen (KRF) og Tove Videbæk&nbsp  

 ;(KRF) Forslag til folketingsbeslutning om opholdstilladelse og rehabilitering til personer, som er  

 ofre for handel med personer med henblik på seksuel udnyttelse Folketinget opfordrer regeringen til snarest at  

 fremsætte de nødvendige lovforslag og foretage fornødne  

 ændringer af bekendtgørelser, cirkulærer og andre  

 administrative forskrifter med henblik på at hjælpe personer, som  

 er ofre for handel med personer med henblik på seksuel udnyttelse.  

 Ændringerne skal ske efter følgende retningslinjer:
 En udlænding, som henvender sig til eller pågribes af  

 politiet, og som antages at kunne være et offer for handel med personer  

 med henblik på seksuel udnyttelse, skal forud for udvisning have en  

 rimelig frist til at foretage en anmeldelse mod sine bagmænd.
 Hvis udlændingen herefter anmelder sine bagmænd til  

 politiet, skal personen kunne forblive i landet, indtil dennes medvirken  

 under efterforskning og retssag ikke længere er nødvendig.
 Efter denne periode skal udlændingen efter en konkret vurdering  

 kunne meddeles opholdstilladelse med henblik på rehabilitering, som dog  

 som hovedregel ikke skal kunne overstige 3 måneder.
 Efter tidspunktet for anmeldelsen skal udlændingen under sit  

 ophold i Danmark på et beskyttet opholdssted modtage lægelig,  

 psykologisk og retslig hjælp m.m. med henblik på  

 rehabilitering.
Bemærkninger til forslaget Baggrund for forslaget I de senere år har også Danmark haft stigende  

 problemer med handel med kvinder, som tvinges ud i prostitution.
Der har  

 været eksempler på organiseret udnyttelse af kvinder fra  

 Sydamerika, Asien og Østeuropa.
Det er ofte sager, hvor kvinderne  

 udsættes for voldtægt, vold og trusler om vold mod dem selv og  

 deres familie, og hvor bagmændene indkasserer stort set alle de penge,  

 kvinderne tjener som prostituerede.
Ved handel med kvinder med henblik på seksuel  

 udnyttelse forstår forslagsstillerne indførsel i landet eller  

 udførsel af landet af personer med henblik på seksuel udnyttelse  

 af disse.
Der foreligger seksuel udnyttelse, hvis man udnytter en andens  

 prostitution, eller hvis man tvinger en person til at gøre eller  

 tåle noget af seksuel karakter.
Der har også i andre lande været eksempler  

 på drenge/mænd, som er blevet handlet med henblik på  

 kommerciel seksuel udnyttelse ved prostitution, men endnu er denne del af  

 problemet ikke konstateret i Danmark.
Handel med kvinder er i dag en lige  

 så god forretning for mafialignende organisationer, som illegal narko-  

 og våbenhandel.
Hvis handelen med kvinder skal stoppes, kan det kun ske  

 ved at skaffe oplysninger om bagmændene fra de prostituerede.
Derfor er  

 det en dårlig løsning umiddelbart at udvise kvinderne.
Der er  

 derimod behov for tiltag, der beskytter og støtter kvinderne, så  

 de ikke udsættes for yderligere krænkelser, og som gør dem  

 bedre rustet til at vende tilbage til deres eget land.
Problemets omfang Det præcise omfang af handel med kvinder til  

 prostitution er vanskeligt at fastslå.
Dette skyldes formentlig, at  

 ofrene på grund af vold eller trusler om vold sjældent er villige  

 til at stå frem og fortælle, hvad de har været ude for.  

 Alligevel anslår FN og IOM (International Organization for Migration),  

 at 500.000 mennesker årligt er ofre for » trafficking« til et  

 vesteuropæisk land   og at tallet er stigende.
Også FN, EU, Europarådet m.fl. er enige om, at  

 handel med kvinder er et stigende problem.
Dette mener man først og  

 fremmest skyldes, at denne handel har vist sig at være en lukrativ  

 forretning for kriminelle grupper.
Handel med kvinder med henblik på  

 prostitution er oftest en mindre risikabel og mere profitabel forretning end  

 den traditionelle organiserede kriminalitet såsom narkotika- og  

 våbensmugling og hvidvaskning af penge.
Foreningen af Politimestre i Danmark og  

 Politidirektøren i København har på anmodning fra  

 Justitsministeriet skønnet, at der er mellem 370 og 420 udenlandske  

 kvinder, der arbejder som prostituerede i Danmark.
Københavns Politi  

 har på det seneste registreret en stigning i antallet af udenlandske  

 prostituerede på gadeplan (ca. 30 i 1999) modsat på  

 massageklinikker.
Dette er en ny udvikling, som efter forslagsstillernes  

 opfattelse er en konsekvens af den afkriminalisering af prostitution, som  

 Folketinget vedtog den 4. marts 1999 (lov nr. 141 af 17. marts 1999, jf.  

 lovforslag nr.
L 43, folketingsåret 1998-99).
Ifølge Pro-Centret (landsdækkende  

 rådgivnings-, formidlings- og videncenter for prostitution) er der  

 derimod tale om et langt højere tal   nemlig over 2000 udenlandske  

 prostituerede.
Ifølge centret udgør de udenlandske  

 prostituerede ca. en tredjedel af samtlige prostituerede i Danmark.
Det vides  

 ikke, hvor stor en andel af kvinderne der er ofre for menneskehandel.
Ved at  

 undersøge annoncer i Ekstra Bladet har Pro-Centret kunnet  

 påvise, at der er sket en tidobling i antallet af udenlandske  

 prostituerede i perioden fra 1989 til 1999. Stigningen er særligt sket  

 inden for gruppen af sydøstasiatiske kvinder og dernæst syd- og  

 mellemamerikanske kvinder.
Ifølge Pro-Centret fremgår antallet  

 af prostituerede fra Øst- og Centraleuropa ikke af annoncerne, da  

 disse af udseende ligner danske kvinder og derfor ikke reklamerer med  

 afstamning.
Gældende regler om opholdstilladelse og visum til ofrene I dag kan der efter en konkret vurdering meddeles visum  

 til indrejse og ophold i forbindelse med vidneforklaring.
Endvidere kan et  

 visum forlænges med op til tre måneder, hvis det må antages  

 at være af væsentlig betydning for efterforskningen eller  

 behandlingen af en straffesag.
Undtagelsesvis kan der i  

 efterforskningsøjemed meddeles midlertidig opholdstilladelse i  

 perioden, indtil personens medvirken under en straffesags behandling ikke  

 længere er nødvendig.
Visum eller midlertidig opholdstilladelse  

 udstedes alene af efterforskningshensyn og kun efter anmodning fra politiet,  

 anklagemyndigheden eller de retlige instanser.
 Endelig er der mulighed for at søge om asyl efter  

 de almindelige regler i udlændingeloven.
Behov for særlig bestemmelse om ret til ophold og hjælp til  

 ofrene Udenlandske prostituerede bliver som hovedregel udvist af  

 landet med det samme.
Trusler, vold m.v. i hjemlandet mod ofrene selv eller  

 deres familie kan bevirke, at de ikke ønsker at medvirke i en dansk  

 efterforskning eller retssag om rufferi m.v.
I disse sager er der derfor  

 behov for en anden procedure, som ikke i sig selv er med til at afholde  

 ofrene fra at anmelde bagmændene og vidne imod dem.
Samtidig er det uansvarligt at sende kvinder, der  

 måske har været udsat for en forbrydelse, tilbage til deres  

 hjemland, når forbrydelsen er sket på dansk territorium.  

 Udvisning vil som oftest betyde, at ofrene ikke får den  

 nødvendige hjælp til rehabilitering.
Det er forslagsstillernes  

 opfattelse, at det danske samfund må påtage sig sin del af  

 ansvaret for, at disse forbrydelser kan finde sted.
Afkriminalisering af  

 prostitution, mangelfuld kriminalisering af kunder, accept af  

 prostitutionsannoncer, mangelfuld prioritering af opsøgende virksomhed  

 og efterforskning på området er nogle af de forhold, der er med  

 til at gøre Danmark til et attraktivt land for bagmændene til  

 denne særlig grove form for menneskehandel og udnyttelse.
Ved at tilbyde et beskyttet rehabiliteringsophold med  

 henblik på medvirken under efterforskning og retssag får  

 kvinderne den sikkerhed mod bagmændene og den hjælp, som kan  

 motivere dem til at vidne mod deres bagmænd.
Da opholdstilladelse ikke  

 skal opfattes som en belønning for anmeldelse og vidneførsel,  

 skal den som udgangspunkt være begrænset til den periode, hvor  

 personens medvirken til sagens opklaring er nødvendig.
Kun i de  

 tilfælde, hvor der efter denne periode fortsat er et konkret behov for  

 psykologhjælp eller lignende, skal der være mulighed for at  

 meddele opholdstilladelse med henblik på rehabilitering   dog  

 højst i tre måneder ekstra.
Endvidere gælder straffelovens  

 almindelige regler om falsk vidnesbyrd også for disse personer.
Hjælpemuligheder i andre lande til ofrene Belgien har oprettet tre særlige centre, hvor  

 ofre for menneskehandel kan modtage psykologisk, social og juridisk bistand.  

 Såfremt en udenlandsk prostitueret, der opholder sig illegalt i  

 Belgien, pågribes af politiet og antages at være offer for  

 menneskehandel, får den pågældende en frist på 45  

 dage til at forlade landet.
Den pågældende bliver samtidig oplyst  

 om, at der kan meddeles midlertidig opholdstilladelse i 90 dage,  

 såfremt den pågældende inden for de 45 dage ønsker  

 at indgive klage over sine bagmænd og vidne mod dem.
Opholdstilladelsen  

 kan efterfølgende forlænges med 6 måneder ad gangen.
Det  

 er en betingelse for forlængelsen, at den pågældende  

 følger et resocialiseringsprogram, herunder tager ophold på et  

 af de ovenfor nævnte centre.
Efter retssagens slutning vil den  

 udenlandske prostituerede efter et konkret skøn kunne opnå  

 permanent opholdstilladelse, navnlig når den pågældende har  

 vist vilje til at integrere sig i Belgien.
I Holland meddeler justitsministeriet visum eller  

 midlertidig opholdstilladelse med henblik på sagens opklaring, hvis en  

 udenlandsk prostitueret anmelder sin bagmand til politiet.
Meddelelse af  

 visum eller opholdstilladelse sker uden forudgående konsultation med  

 politiet eller anklagemyndigheden.
Er der efter en eventuel retssags  

 afslutning risiko for, at den udenlandske prostituerede vil lide overlast ved  

 en tilbagevenden til hjemlandet, meddeler det hollandske justitsministerium  

 efter et konkret skøn permanent opholdstilladelse til den  

 pågældende af humanitære grunde.
I 1999 opholdt der sig ca.  

 2000 udenlandske prostituerede i Holland.
Omkring 160 udenlandske  

 prostituerede henvender sig årligt til hollandsk politi med anmodning  

 om hjælp mod deres bagmænd.
 Internationale konventioner, rekommandationer m.v.
 Forslaget er i god overensstemmelse med EU's Fælles  

 aktion fra 1997, der forpligter medlemsstaterne til at træffe de  

 nødvendige foranstaltninger for at sikre passende beskyttelse af  

 vidner, der leverer oplysninger, og passende bistand til ofrene og deres  

 familier.
Europarådets Ministerkomité opfordrer i  

 rekommandation af 19. maj 2000 til at give førsteprioritet til  

 hjælp til ofre gennem rehabiliteringsprogrammer og beskyttelse mod  

 bagmændene.
Særligt nævnes betydningen af modtagelsescentre  

 eller lignende for ofrene, som kan give dem psykologisk og lægelig  

 hjælp m.m.
Endelig opfordres medlemsstaterne til at overveje  

 midlertidig opholdstilladelse af hensyn til efterforskningen af en sag eller  

 af humanitære grunde.
 Gennem ratifikation af FN s konvention om afskaffelse af  

 alle former for diskrimination mod kvinder har Danmark forpligtet sig til at  

 tage alle passende forholdsregler, herunder gennemføre lovgivning med  

 henblik på at hindre enhver form for handel med kvinder og udnyttelse  

 af kvinder ved prostitution (artikel 6). I den endnu ikke ikrafttrådte  

 FN-protokol om »trafficking « forpligter de undertegnende stater sig  

 til at give ofre lægelig og psykologisk hjælp m.m. og overveje  

 midlertidig eller permanent opholdstilladelse til disse, herunder af  

 humanitære grunde.
Skriftlig fremsættelse Jann Sjursen (KRF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om opholdstilladelse  

 og rehabilitering til personer, som er ofre for handel med personer med  

 henblik på seksuel udnyttelse.
(Beslutningsforslag nr.
B 112).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
