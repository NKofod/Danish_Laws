Efterløn er som en særlig arbejdsmarkedsydelse ikke omfattet af  

 anvendelsesområdet for forordning (EØF) nr. 1408/71 om anvendelse af de  

 sociale sikringsordninger på arbejdstagere, selvstændige erhvervsdrivende og  

 deres familiemedlemmer, der flytter inden for Fællesskabet, eller af Nordisk  

 Konvention af 15. juni 1992 om Social Sikring.
Det betyder, at forsikrings-  

 og beskæftigelsesperioder i andre EØS-lande ikke uden særlig hjemmel kan  

 medregnes i de perioder, som i medfør af arbejdsløshedsforsikringslovens § 75  

 b, stk. 1, nr. 2, jf. stk. 2, og § 75 b, stk. 1, nr. 3, er betingelser for  

 ret til efterløn.
Arbejdsløshedsforsikringslovens § 95 bemyndiger direktøren for  

 arbejdsløshedsforsikringen til efter forhandling med Landsarbejdsrådet at  

 fastsætte særlige regler om ret til efterløn for personer, der har haft  

 forsikrings- og beskæftigelsesperioder i udlandet, på Færøerne eller i  

 Grønland.
Regler er fastsat i Direktoratet for Arbejdsløshedsforsikringens  

 bekendtgørelse nr. 557 af 30. juni 1997 om ret til efterløn for medlemmer,  

 der har haft forsikrings- og beskæftigelsesperioder i udlandet.
Til §§ 1 og 2 Bekendtgørelsen omfatter såvel lønmodtagere som selvstændige  

 erhvervsdrivende, der ønsker at medregne forsikrings- og/eller  

 beskæftigelsesperioder fra udlandet.
 Bekendtgørelsen omfatter dermed ikke medlemmer, der har haft  

 beskæftigelse og været forsikret i Danmark, men samtidig har haft bopæl i  

 udlandet.
 Medlemmer, der i en periode har haft beskæftigelse i udlandet, men som kan  

 opfylde såvel kravet om forsikringsperiode i Danmark som kravet om  

 beskæftigelse på baggrund af arbejde i Danmark, er heller ikke omfattet af  

 bekendtgørelsen.
Til § 4 Bestemmelsen indeholder de særlige krav der stilles for medregning af  

 forsikringsperioder fra andre EØS-lande for medlemmer, der vender tilbage til  

 Danmark.
 EØS-landene er pr. 1. august 1997 alle EU-landene samt Island,  

 Liechtenstein og Norge.
 Medregning af forsikringsperioder forudsætter, at medlemmet fremlægger  

 skriftlig dokumentation for forsikringsperioden fra den myndighed, der  

 administrerer arbejdsløshedsforsikringen i det pågældende land.  

 Dokumentationen kan være attest E 301 eller lignende dokumentation.
 Med hensyn til kravet i § 4, stk. 1, nr. 1, skal nævnes, at hvis medlemmet  

 vender tilbage til Danmark og rejser ud igen, kan medlemmet medregne senere  

 forsikringsperioder fra andre EØS-lande, selv om medlemmets  

 forsikringsperioder i Danmark forud for de senere udrejser ikke har haft en  

 varighed på 1 år.
 Eksempel :
 Et medlem, der har været forsikret i Danmark i mere end 1 år, tager  

 arbejde og forsikres i et andet EØS-land.
Medlemmet vender efter 2 år tilbage til Danmark og optages i en dansk  

 arbejdsløshedskasse, hvorefter medlemmet 3 måneder senere igen tager arbejde  

 og bliver forsikret i et andet EØS-land.
Efter 1 år vender medlemmet på ny  

 tilbage til Danmark.
Betingelsen for medregning af begge forsikringsperioder fra andre  

 EØS-lande vil være til stede, fordi kravet om 1 års medlemskab af en dansk  

 arbejdsløshedskasse var opfyldt forud for den første forsikringsperiode i  

 udlandet.
Medlemmet skal herudover opfylde kravet om dagpengeret på baggrund  

 af arbejde i Danmark.
Den særlige overgangsregel i lovens § 75 b, stk. 2, om uafbrudt medlemskab  

 fra den 31. marts 1992 forudsætter ikke medlemskab af en dansk  

 arbejdsløshedskasse på skæringsdatoen.
Kravet anses derfor for opfyldt ved  

 medlemskab af arbejdsløshedsforsikringen i et andet EØS-land, hvis medlemmet  

 tidligere har været arbejdsløshedsforsikret i Danmark.
Der stilles ikke krav  

 til varigheden af det tidligere medlemskab, eller til, at perioden ligger  

 umiddelbart forud for forsikringsperioden i udlandet.
 Reglerne i Direktoratet for Arbejdsløshedsforsikringens bekendtgørelse om  

 arbejdsløshedsforsikring ved arbejde inden for EØS og i det øvrige udland,  

 der tager højde for afbrydelser i forsikringsperioder i et andet EØS-land og  

 for afbrydelser i forbindelse med overgangen fra arbejdsløshedsforsikringen i  

 et EØS-land til arbejdsløshedsforsikringen i et andet EØS-land, finder  

 tilsvarende anvendelse i relation til kravet om uafbrudt medlemskab i lovens  

 overgangsregel (§ 75b, stk. 2).
 Opmærksomheden henledes i øvrigt på, at den nødvendige forsikringsperiode  

 efter lovens § 75 b, stk. 2, afhænger af medlemmets alder ved optagelsen i  

 arbejdsløshedskassen og tidspunktet for medlemmets overgang til efterløn.
 Eksempel I :
 Et medlem er omfattet af lovens § 75 b, stk. 1, nr. 2 - kravet om 20 års  

 sammenlagt medlemskab inden for de sidste 25 år.
 Medlemmet har været forsikret i en dansk arbejdsløshedskasse og har  

 arbejdet i Danmark de sidste 9 år.
Umiddelbart forud for optagelsen i den danske arbejdsløshedskasse havde  

 medlemmet arbejde og var forsikret i et andet EØS-land i 10 år.
Forud for  

 denne udrejse forelå 1 års medlemskab af en dansk arbejdsløshedskasse.
Medlemmet opfylder kravet om forsikringsperiode for overgang til efterløn,  

 idet halvdelen af den nødvendige forsikringsperiode - her 10 år - fra et  

 andet EØS-land kan medregnes.
Endvidere opfylder medlemmet betingelsen om  

 dagpengeret på grund af arbejde i Danmark.
 Eksempel II :
 Et medlem er omfattet af lovens § 75 b, stk. 2 - kravet om uafbrudt  

 medlemskab fra den 31. marts 1992, dog mindst 10 års medlemskab inden for de  

 sidste 15 år.
 Medlemmet ønsker at gå på efterløn den 1. januar 1998.
Medlemmet er optaget i en dansk arbejdsløshedskasse den 1. januar 1992  

 efter overflytning fra forsikringen i et andet EØS-land, og der har ikke  

 siden været afbrydelser i medlemsperioden.
Medlemmet har haft arbejde i  

 Danmark siden 1992.
 Medlemskabet i det andet EØS-land blev etableret den 1. januar 1985 efter  

 forudgående medlemskab af en dansk arbejdsløshedskasse i 2 år.
 Medlemmet kan medregne maximalt 5 års forsikringsperiode fra det andet  

 EØS-land, svarende til halvdelen af den nødvendige forsikringsperiode.
 Medlemmet opfylder kravet om forsikringsperiode for overgang til efterløn.  

 Endvidere opfylder medlemmet betingelsen om dagpengeret på grund af arbejde i  

 Danmark.
 Eksempel III :
 Et medlem er omfattet af lovens § 75 b, stk. 2 - kravet om uafbrudt  

 medlemskab fra den 31. marts 1992, dog mindst 10 år inden for de sidste 15  

 år.
 Medlemmet ønsker at gå på efterløn den 1. januar 1998.
Medlemmet blev optaget i en dansk arbejdsløshedskasse 1. januar 1988. Fra  

 1. januar 1990 til 31. december 1995 (6 år) var medlemmet forsikret i et  

 andet EØS-land.
Siden 1. januar 1996 har medlemmet været forsikret og  

 beskæftiget i Danmark.
Medlemmet kan ikke opfylde kravet om forsikringsperiode 1. januar  

 1998 og kan derfor ikke gå på efterløn fra denne dato.
Det skyldes, at  

 medlemmet kun kan medregne maksimalt 5 års forsikringsperiode fra det andet  

 EØS-land - halvdelen af den nødvendige forsikringsperiode.
Medlemmet kan pr.  

 1. januar 1998 medregne i alt 4 års forsikringsperiode fra Danmark og 5 års  

 forsikringsperiode fra et andet EØS-land, i alt 9 år.
 Ved fortsat medlemskab af den danske arbejdsløshedsforsikring i endnu 1 år  

 til 1.januar 1999, vil kravet om forsikringsperiode kunne opfyldes.
Med hensyn til § 4, stk. 1, nr. 2 skal nævnes, at hvis medlemmets ret til  

 dagpenge på indplaceringstidspunktet skyldes arbejde i udlandet, er  

 betingelsen ikke opfyldt.
Men hvis medlemmet på indplaceringstidspunktet også  

 kunne have opfyldt beskæftigelseskravet på baggrund af arbejde i Danmark  

 (52/26 ugers arbejde inden for 3 år), anses betingelsen alligevel for  

 opfyldt.
Til § 5 Kravet om medlemskab af en dansk arbejdsløshedskasse forud for  

 forsikringsperioden på Færøerne sikrer, at kun medlemmer, der tidligere har  

 haft tilknytning til det danske arbejdsmarked, kan medregne  

 forsikringsperioden i den færøske arbejdsløshedsforsikring til opfyldelse af  

 forsikringsperiodekravet for efterløn.
 Bestemmelsen forudsætter ikke medlemskab af en bestemt varighed i en dansk  

 arbejdsløshedskasse forud for udrejsen til Færøerne.
Til § 6 Reglen i stk. 1, er et selvstændigt krav for ret til efterløn.
Kravet  

 svarer til det krav, der er stillet som betingelse for medregning af  

 forsikringsperiode i § 4, stk. 1, nr. 2. Der henvises til bemærkningerne til  

 den bestemmelse.
 Lempelsen i stk. 2, finder kun anvendelse i tilfælde, hvor medlemmet har  

 tilstrækkelig forsikringsperiode i Danmark, men hvor den aktuelle ret til  

 dagpenge er optjent helt eller delvist ved arbejde i udlandet.
De 26 ugers arbejde i Danmark skal være optjent inden for de sidste 3 år  

 før overgangen til efterløn.
Det har ingen indflydelse, om medlemmet i øvrigt  

 er indplaceret efter reglerne i bekendtgørelsen om beskæftigelseskrav,  

 dagpengeperiode og aktivperiode.
Kravet om 26 ugers arbejde i fuldt sædvanligt omfang inden for de sidste 3  

 år svarer til 962 timer for fuldtidsforsikrede og 629 timer for  

 deltidsforsikrede.
Opgørelsen af beskæftigelsen sker efter samme regler, som  

 anvendes ved opgørelsen af arbejdskravet i lovens § 53, stk. 2 og 3, jf. stk.  

 5. Forlængelse af 3 års perioden, jf. lovens § 53, stk. 6, finder også  

 anvendelse her.
 Eksempel:
 Et 57-årigt medlem, der altid har arbejdet og været forsikret i Danmark,  

 bliver ledig og tager umiddelbart herefter arbejde i udlandet i 2 1/2 år.
 Efter afslutningen af arbejdsforholdet i udlandet vender medlemmet tilbage  

 til Danmark og får 26 ugers fuldtidsarbejde og anmoder derefter om efterløn.
 Medlemmet opfylder arbejdskravet i lovens § 53, stk. 2, delvist på  

 grundlag af arbejde i udlandet, men vil alligevel kunne overgå til efterløn,  

 da § 6, stk. 2 - kravet om sammenlagt 26 ugers arbejde i Danmark inden for de  

 sidste 3 år - er opfyldt.
Til § 7 I såvel § 4, stk. 1, nr. 2, som § 6, stilles krav om, at medlemmet har ret  

 til dagpenge på grund af arbejde i Danmark.
 Under visse omstændigheder sidestilles arbejde i udlandet med arbejde i  

 Danmark, hvilket fremgår af §§ 8-11. Opremsningen er udtømmende.
Til § 9 Beskæftigelsesperioder på Færøerne kan kun sidestilles med beskæftigelse i  

 Danmark, hvis der foreligger medlemskab af en dansk arbejdsløshedskasse forud  

 for opholdet på Færøerne.
Der stilles ikke krav om en bestemt varighed af det  

 forudgående medlemskab.
Til § 10 Forordning (EØF) nr. 1408/71 og Nordisk Konvention af 15. juni 1992 om  

 Social Sikring åbner mulighed for, at medlemmer, der arbejder ved EU's  

 institutioner, diplomatiske missioner og konsulater i andre EØS-lande, eller  

 som er udsendt i andre EØS-lande, efter reglerne kan bevare deres medlemskab  

 af en dansk arbejdsløshedskasse.
I forhold til efterløn vil arbejdet i de  

 situationer være sidestillet med arbejde i Danmark.
 Der henvises til Direktoratet for Arbejdsløshedsforsikringens  

 bekendtgørelse om arbejdsløshedsforsikring ved arbejde inden for EØS og i det  

 øvrige udland.
Til § 11 Fortolkningen følger det, der fremgår om optagelse af disse grupper i  

 Direktoratet for Arbejdsløshedsforsikringens bekendtgørelse og vejledning til  

 bekendtgørelse om optagelse i en arbejdsløshedskasse for lønmodtagere.
