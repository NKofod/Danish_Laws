Skriftlig fremsættelse (17. december 2014) Miljøministeren (Kirsten Brosbøl):
 Herved tillader jeg mig for Folketinget at fremsætte:
Forslag til Lov om Miljøteknologisk Udviklings- og Demonstrationsprogram (Lovforslag nr.
L 104) Formålet med lovforslaget er som opfølgning på finanslovaftalen for 2015 at sikre et lovgrundlag som ramme for fremtidige aktiviteter under Miljøteknologisk Udviklings- og Demonstrationsprogram (MUDP) og i den forbindelse sikre hjemmel til, at der kan nedsættes en uafhængig bestyrelse med kompetence til at træffe afgørelser om tilskud til virksomheder m.v.
 Med finanslovaftalen for 2015 er der afsat midler til MUDP for de kommende fire år, og dermed er der et bevillingsmæssigt grundlag for at vedtage en lov som samlet ramme for programmet.
Med lovforslaget foreslås, at kompetence til at træffe afgørelser om tilskud til virksomheder, igangsætte partnerskaber m.v. inden for de formål, der er angivet i finansloven, overføres til en uafhængig bestyrelse.
Der foreslås en bestyrelse med otte medlemmer med erhvervsmæssige og miljøteknologiske kompetencer.
Formanden, som skal have en erhvervsmæssig baggrund, og tre medlemmer udpeges af miljøministeren, mens de resterende fire medlemmer udpeges af miljøministeren efter indstilling fra henholdsvis klima-, energi- og bygningsministeren, fødevareministeren, erhvervs- og vækstministeren og uddannelses- og forskningsministeren.
Det foreslås, at bestyrelsen udarbejder en overordnet 4 årig strategi for gennemførelsen af programmet og - med udgangspunkt i miljøministerens prioriteringer af de miljømæssige udfordringer - en årlig handlingsplan for programmets konkrete indsatsområder.
Strategi og handlingsplan godkendes af miljøministeren.
Med nedsættelse af en uafhængig bestyrelse styrkes de erhvervsmæssige kompetencer i ledelsen af programmet.
Sigtet er at forbedre mulighederne for, at de projekter, som støttes under MUDP, udover at have positive miljøkonsekvenser også skaber øget vækst og eksport.
Efter forslaget fastsætter miljøministeren forretningsorden for bestyrelsen og stiller sekretariatsbistand til rådighed for bestyrelsen.
Der lægges endvidere op til, at klage over retlige spørgsmål kan indbringes for Natur- og Miljøklagenævnet.
 Idet jeg i øvrigt henviser til lovforslaget med tilhørende bemærkninger, skal jeg hermed anbefale lovforslaget til Folketingets velvillige behandling.
