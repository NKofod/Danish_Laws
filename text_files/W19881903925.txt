 Ankestyrelsen har i principielt møde behandlet to sager om delpension  

 til lønmodtagere, der drev selvstændig virksomhed som bierhverv, og som  

 ønskede at fortsætte hermed efter nedsættelse af arbejdstiden som  

 lønmodtagere.
 Ankestyrelsen fandt, at Socialministeriets bekendtgørelse af 22. juli  

 1986 om delpension til personer med anden erhvervsindtægt end lønindtægt  

 omfattede alle med selvstændig erhvervsvirksomhed, uanset indtægtens  

 størrelse ved den selvstændige virksomhed, og uanset om den selvstændige  

 virksomhed var hoved- eller bierhverv.
 Da delpension til selvstændige efter bekendtgørelsens § 4, stk. 3, er  

 betinget af, at modtageren ikke samtidig havde beskæftigelse som lønmodtager,  

 fandtes de pågældende ikke berettiget til delpension.
 RESUME AF DE ENKELTE SAGER: 1. En fuldtidsansat ingeniør, der drev  

 selvstændig virksomhed som bibeskæftigelse og ønskede at fortsætte hermed  

 efter den fornødne nedsættelse af arbejdstiden som lønmodtager, fandtes ikke  

 berettiget til delpension.
 2: En fuldtidsansat maskiningeniør, der drev et lille ingeniørfirma og  

 et mindre landbrug, som han ønskede fortsat at drive efter den fornødne  

 nedsættelse af arbejdstiden som lønmodtager, fandtes ikke berettiget til  

 delpension.
 REDEGØRELSE FOR DE ENKELTE SAGER:
 1. j.nr. 20107-87.
 REDEGØRELSE FOR SAGEN:
 En mand A, der var ansat på fuld tid som ingeniør, ønskede fra 1. januar  

 1987 at gå ned i arbejdstid til 3 dage ugentligt og søgte i forbindelse  

 hermed om delpension.
Det var oplyst, at A sammen med ægtefællen ejede og beboede en  

 landejendom, hvoraf 2/3 af arealet var bortforpagtet.
De resterende 50 tønder  

 land benyttede A til produktion af juletræer og pyntegrønt, hovedsagelig til  

 eksport.
 Det sociale udvalg gav afslag på delpension og begrundede afslaget med, at  

 der ikke var hjemmel til at udbetale delpension til en lønmodtager, som  

 samtidig opretholdt sin bibeskæftigelse som selvstændig erhvervsdrivende.
 A indbragte socialudvalgets afgørelse for amtsankenævnet og anførte, at  

 han og ægtefællen med en indsats på mindst 50 % af deres fritid havde kunnet  

 passe disse plantninger bortset fra spidsbelastninger.
 A anførte videre, at der netop med loven om delpension var åbnet mulighed  

 for en nedtrapning af arbejdet som lønmodtager med en vis økonomisk  

 kompensation.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse om, at der ikke kunne  

 udbetales A delpension fra den 1. januar 1987.
Amtsankenævnet anførte i afgørelsen, at det fremgår af Socialministeriets bekendtgørelse nr. 491 af 22. juli 1986, § 4, stk. 3,  

 at retten til delpension til personer, der har anden erhvervsindtægt end  

 lønindtægt, er betinget af, at modtageren ikke samtidig er lønmodtager.
 Da A ønskede at opretholde sin beskæftigelse som lønmodtager og samtidig  

 fuldt ud opretholde sin selvstændige virksomhed, fandt nævnet, at han ikke  

 opfyldte den i bekendtgørelsen fastsatte betingelse for ret til delpension.
 KLAGEN TIL ANKESTYRELSEN:
 Afgørelsen var indanket af A, som anførte, at nævnets begrundelse for  

 afslaget ikke kunne gælde hans situation, hvor han som lønmodtager havde et  

 fritidserhverv med en vis indtægt.
 A fandt, at det afgørende måtte være, at hans arbejdstid som lønmodtager  

 blev reduceret i overensstemmelse med lovens betingelser herom.
 LOVGRUNDLAG:
 Lov om delpension § 1.
 § 4, stk. 3, i Socialministeriets bekendtgørelse nr. 491 af 22. juli 1986  

 om delpension til personer med anden erhvervsindtægt end lønindtægt.
 ANKESTYRELSENS AFGØRELSE:
I henhold til delpensionslovens § 1, stk. 1, kan delpension udbetales til  

 lønmodtagere og personer med anden erhvervsindtægt end lønindtægt i alderen  

 fra 60 til 67, der nedsætter deres arbejdstid.
Efter lovens § 1, stk. 2,  

 fastsætter Socialministeren for personer med anden erhvervsindtægt end  

 lønindtægt regler om arbejde før og efter overgange til delpension m.m.  

 Regler efter denne bestemmelse er givet i Socialministeriets bekendtgørelse  

 af 22. juli 1986 om delpension til personer med anden erhvervsindtægt end  

 lønindtægt (personer, der driver selvstændig erhvervsvirksomhed m.fl.). Af  

 bekendtgørelsens § 4, stk. 3, fremgår blandt andet, at delpension til  

 selvstændige er betinget af, at modtageren efter overgangen til delpension  

 ikke samtidig har beskæftigelse som lønmodtager.
 Ankestyrelsen har fundet, at bestemmelserne i bekendtgørelsen af 22. juli  

 1986 omfatter alle med selvstændig virksomhed uanset indtægtens størrelse ved  

 den selvstændige virksomhed og uanset om den selvstændige virksomhed er  

 hoved- eller bierhverv i det enkelte tilfælde.
 Ankestyrelsen finder herefter, at A ikke er berettiget til at oppebære  

 delpension pr. 1. januar 1987.
 Ankestyrelsen tiltræder derfor nævnets afgørelse.
 2. j.nr. 20851-87.
 REDEGØRELSE FOR SAGEN:
 En mand B, der havde fuldtidsansættelse som maskiningeniør, ønskede at  

 nedsætte arbejdstiden til 30 timer ugentlig og søgte i forbindelse hermed om  

 delpension fra 1. januar 1987.
 Det var oplyst, at B udover arbejdet som lønmodtager drev et lille  

 ingeniørfirma og et mindre landbrug, og at han efter overgang til delpension  

 havde til hensigt at fortsætte hermed.
 Det sociale udvalg gav afslag på delpension og begrundede afgørelsen med,  

 at en person, som er overgået til delpension efter reglerne for lønmodtagere  

 ikke samtidig må have indtægt fra selvstændig virksomhed.
 B indankede det sociale udvalgs afgørelse for amtsankenævnet.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afslag på delpension.
 Amtsankenævnet begrundede afgørelsen med, at det efter delpensionslovens §  

 1, stk. 2, og Socialministeriets bekendtgørelse nr. 491 af 22. juli 1986 § 4,  

 stk. 3, er udelukket at udbetale delpension til en person, der efter  

 overgangen til delpension har indtægter fra både et lønmodtagerjob og en  

 selvstændig erhvervsvirksomhed.
 KLAGEN TIL ANKESTYRELSEN:
Afgørelsen var indanket af B, som anførte, at han måtte være berettiget til delpension når hans ugentlige arbejdstid blev nedsat sådan, som loven foreskrev.
 LOVGRUNDLAG:
 Lov om delpension § 1.
 § 4, stk. 3, i Socialministeriets bekendtgørelse nr.491 af 22. juli 1986  

 om delpension til personer med anden erhvervsindtægt end lønindtægt.
 ANKESTYRELSENS AFGØRELSE:
I henhold til delpensionslovens § 1, stk. 1, kan delpension udbetales til  

 lønmodtagere og personer med anden erhvervsindtægt end lønindtægt i alderen  

 60 til 67 år, der nedsætter deres arbejdstid.
Efter lovens § 1, stk. 2,  

 fastsætter socialministeren for personer med anden erhvervsindtægt end  

 lønindtægt regler om arbejde før og efter overgang til delpension m.m.
Regler  

 efter denne bestemmelse er givet i Socialministeriets bekendtgørelse af 22.  

 juli 1986 om delpension til personer med anden erhvervsindtægt end lønindtægt  

 (personer, der driver selvstændig erhvervsvirksomhed m.fl.). Af  

 bekendtgørelsens § 4, stk. 3, fremgår blandt andet, at delpension til  

 selvstændige er betinget af, at modtageren efter overgangen til delpension  

 ikke samtidig har beskæftigelse som lønmodtagere.
 Ankestyrelsen har fundet, at bestemmelserne i bekendtgørelsen af 22. juli  

 1986 omfatter alle med selvstændig erhvervsvirksomhed, uanset indtægtens  

 størrelse ved den selvstændige virksomhed, og uanset om den selvstændige  

 virksomhed er hoved- eller bierhverv i det enkelte tilfælde.
 Ankestyrelsen finder herefter, at B ikke er berettiget til at oppebære  

 delpension pr. 1. januar 1987.
 Ankestyrelsen tiltræder derfor amtsankenævnets afgørelse.
