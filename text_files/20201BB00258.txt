Fremsat den 9. marts 2021 af Louise Schack Elholm (V), Kristian Pihl Lorentzen (V), Torsten Schack Pedersen (V), Kim Valentin (V) og Anne Honoré Østergaard (V) Forslag til folketingsbeslutning om tilbagerulning af tredoblingen af skatten på generationsskifte i familieejede virksomheder Folketinget pålægger regeringen inden den 1. maj 2021 at fremsætte et lovforslag, der skal tilbagerulle tredoblingen af skatten på generationsskifte i familieejede virksomheder.
Bemærkninger til forslaget Baggrund for forslaget Venstre har som en del af sine finanslovsprioriteter for 2021 bl.a. foreslået at tilbagerulle tredoblingen af skatten på generationsskifte i familieejede virksomheder.
Det vil forbedre danske virksomheders muligheder for at skabe vækst og arbejdspladser.
Regeringen har foreløbig øget skatterne mere end 30 gange.
De har bl.a. tredoblet skatten på generationsskifte i familieejede virksomheder.
Det rammer især små og mellemstore virksomheder i vores landdistrikter.
 Regeringens skadelige tredobling af skatten rammer ikke kun de familieejede virksomheder, men risikerer også at skade både underleverandører og samarbejdspartnere i lokalområdet.
Regeringens politik rammet hårdest i de områder i Danmark, som i forvejen oplever mindre økonomisk vækst og udvikling.
Tre ud af fire private arbejdspladser uden for de store byer er således placeret i virksomheder, som enten er familieejede eller ejerledede.
Til sammenligning er det to ud af fem af arbejdspladserne i de store byer, som ligger i familieejede eller ejerledede virksomheder (»Højere generationsskifteskat kan berøre op til 3/4 af private arbejdspladser uden for de store byer«, Dansk Industri, september 2019).
 Siden Socialdemokratiet overtog regeringsansvaret i 2019, har de hævet skatterne med milliarder og ført en skadelig politik, der begrænser virkelysten i Danmark, og gør det dyrere at drive virksomhed og dyrere og mere besværligt at skabe nye danske arbejdspladser.
Den politik vil Venstre gøre op med.
Venstre vil en anden vej, hvor man forbedrer vilkårene for generationsskifte i de familieejede danske virksomheder.
Danmark har stor gavn af vores familieejede virksomheder.
De bidrager til vækst og skaber kontinuitet i en foranderlig verden.
Derfor skal vi føre en politik, der understøtter de familieejede virksomheder, som beskæftiger seks ud af ti privatansatte i Danmark, og som står for mere end 70 pct. af den danske eksport.
Tilbagerulning af tredobling af skatten på generationsskifte i familieejede virksomheder Venstre vil forbedre vilkårene for generationsskifte i de familieejede virksomheder ved at tilbagerulle regeringens skadelige tredobling af skatten på generationsskifte i familieejede virksomheder.
En tilbagerulning vil forbedre danske virksomheders muligheder for vækst og jobskabelse særlig i landdistrikterne.
Venstre har en klar ambition om at gøre Danmark til verdens bedste land at starte og drive en virksomhed i.
Om man er landmand, selvstændig håndværker eller iværksætter, skal man have de bedste muligheder for at lykkes.
Økonomi I Venstre har vi i vores finanslovsprioriteter for 2021, »Vækst i en grøn omstilling  med mennesket i centrum«, peget på en række finansieringsforslag, der samlet finansierer vores prioriteter  herunder tilbagerulning af tredoblingen af skatten på generationsskifte.
Skriftlig fremsættelse Louise Schack Elholm (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om tilbagerulning af tredoblingen af skatten på generationsskifte i familieejede virksomheder.
(Beslutningsforslag nr.
B 258) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
