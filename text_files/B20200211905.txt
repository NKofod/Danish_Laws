Bekendtgørelse om udgiftsrammer til byfornyelse og kommunernes brug af indberetningssystemer I medfør af § 7, stk. 3, § 100 og § 109, stk. 1, 4. pkt., i lov om byfornyelse og udvikling af byer, jf. lovbekendtgørelse nr. 144 af 21. februar 2020, fastsættes:
Kapitel 1 Anvendelsesområde § 1. Denne bekendtgørelse fastsætter bestemmelser om opgørelsen og uddelingen af den samlede statslige udgiftsramme til byfornyelse.
Derudover fastsættes bestemmelser for indberetning af kommunalbestyrelsernes beslutninger om bygningsfornyelse m.v. og områdefornyelse.
Kapitel 2 Udgiftsrammer til byfornyelsesformål Opgørelse af den samlede statslige udgiftsramme til byfornyelse § 2. Ved begyndelsen af året opgør Trafik-, Bygge- og Boligstyrelsen størrelsen af den samlede statslige udgiftsramme til byfornyelsesformål til fordeling mellem kommunerne.
 Stk. 2. Den samlede statslige udgiftsramme omfatter den på finansloven fastsatte statslige udgiftsramme til byfornyelsesaktiviteter med tillæg af overført udgiftsramme fra de forudgående finansår fratrukket midler til afgrænsede byfornyelsesopgaver, herunder forsøg.
Kommunal ansøgning om udgiftsramme § 3. Kommunalbestyrelsen kan ansøge Trafik-, Bygge- og Boligstyrelsen om at få del i den samlede statslige udgiftsramme, jf. § 2, stk. 2. Såfremt kommunalbestyrelsen ønsker en mindre del end kommunens andel af den samlede statslige udgiftsramme, angives det i ansøgningen, jf. § 4, stk. 1.
Stk. 2. Ansøgninger om at få del i den samlede udgiftsramme til byfornyelse skal hvert finansår indsendes til Trafik-, Bygge- og Boligstyrelsen senest den 1. februar i det enkelte finansår.
Er den 1. februar en lørdag eller søndag, udskydes fristen til den førstkommende hverdag.
Fastsættelse af udgiftsramme til kommunerne § 4. Den enkelte kommune får andel i den samlede statslige udgiftsramme efter en fordelingsnøgle, udarbejdet af Trafik-, Bygge- og Boligstyrelsen på grundlag af objektive kriterier, der afspejler kommunens byfornyelsesbehov.
Fordelingen af midlerne sker på grundlag af den enkelte kommunes bestand af private udlejningsboliger, bestand af ejer- og andelsboliger, antal af forsamlingshuse, antal af tomme boliger, behov for energiinvesteringer, indkomstgrundlag samt befolkningsudviklingen i kommunen og i de byer, der ligger i kommunen.
Bilag 1 indeholder en oversigt over kommunernes fordelingstal.
 Stk. 2. Kommunens andel af den ordinære udgiftsramme opgøres i hele kroner.
 § 5. Trafik-, Bygge- og Boligstyrelsen fastsætter hvert år i forbindelse med udmelding af kommunernes andele af udgiftsrammen en frist, inden for hvilken kommunerne kan hjemtage udgiftsramme via de administrative edb-systemer BFO og BYF2012. Rammeåret løber fra udmeldingen af udgiftsrammen og til udløbet af den i 1. pkt. nævnte frist.
 Stk. 2. Efter udløbet af den i stk. 1 nævnte frist bortfalder den del af kommunens udgiftsramme, som ikke er hjemtaget.
 Stk. 3. Kommunens andel af udgiftsrammen tilbageføres til kommunens udgiftsramme, hvis kommunen via de administrative edb-systemer BFO og BYF2012 lader udgiftsrammen bortfalde i samme rammeår, som den er hjemtaget og inden udløbet af den i stk. 1 nævnte frist.
Opsparing af udgiftsramme § 6. Kommunalbestyrelserne har maksimalt 36 måneder til at udmønte den tildelte udgiftsramme, jf. § 5, stk. 1.
 Stk. 2. Hvert år inden for den fastsatte frist i § 3, stk. 2, skal kommunen, over for Trafik-, Bygge- og Boligstyrelsen, bekræfte, at kommunen fortsat ønsker at disponere over ubrugt tildelt ramme fra foregående rammeår.
Kapitel 3 Rammebelastende støtteudgifter § 7. Kommunens udgiftsrammer, jf. § 4, belastes med den statslige del af støtteudgiften i medfør af lov om byfornyelse og udvikling af byer § 19, stk. 2, § 34, stk. 2, § 37, stk. 2 og 3, § 38, stk. 2, § 38 b, stk. 2, § 38 c, stk. 2, § 38 e, stk. 2, § 48, stk. 2, § 73, § 82, stk. 2, og § 96, stk. 3-5, jf. dog stk. 2 og 3.
 Stk. 2. Mertilsagn om støtte til beslutninger omfattet af lov om byfornyelse, jf. § 109, stk. 1, i lov om byfornyelse og udvikling af byer, belaster kommunens udgiftsrammer efter en omregningsfaktor, som fremgår af bilag 2.
 Stk. 3. Bilag 2 vedrørende træk på kommunernes udgiftsramme til mertilsagn om støtte til beslutninger omfattet af lov om byfornyelse reguleres årligt i henhold til beregningsforudsætningerne på finansloven for det aktuelle tilsagnsår.
 Stk. 4. Træk på kommunens udgiftsrammer, jf. stk. 1, skal ske via de administrative edb-systemer BFO, BYF2012 eller BOSSINF-Område i umiddelbar tilknytning til kommunalbestyrelsens beslutning om at yde støtte.
 Stk. 5. Kommunalbestyrelsen skal gennemføre og afslutte beslutningen om bygningsfornyelse m.v. eller områdefornyelse i BYF2012 eller BOSSINF-Område inden for en frist på højst 5 år fra datoen for tilsagn efter 1. marts 2018. Gennemføres beslutningen ikke inden for fristen, vil udbetalt statslig refusion kræves tilbagebetalt.
 Stk. 6. Trafik-, Bygge- og Boligstyrelsen kan i særlige tilfælde dispensere fra fristen i stk. 5.
Kapitel 4 Kommunernes brug af administrative edb-systemer § 8. Beslutninger efter lov om byfornyelse og udvikling af byer skal registreres i de administrative edb-systemer BYF2012 og BOSSINF-Område, jf. § 94, stk. 3, i lov om byfornyelse og udvikling af byer.
 § 9. Kommunalbestyrelsen er forpligtet til at indberette alle de oplysninger, som kræves af BYF2012 og BOSSINF-Område.
 Stk. 2. Det er kommunalbestyrelsens ansvar, at de oplysninger, som indberettes til BYF2012 og BOSSINF-Område, er tilstrækkelige og korrekte.
 § 10. Udgiften til driften af BYF2012 og BOSSINF-Område samt det tidligere administrative edb-system BFO fordeles på de kommuner, som opretter beslutninger i systemet.
 § 11. Foranlediger Trafik-, Bygge- og Boligstyrelsen, efter anmodning fra kommunalbestyrelsen, en indberetningsfejl til BYF2012, BOSSINF-Område eller BFO-systemet rettet, afholder kommunalbestyrelsen Trafik-, Bygge- og Boligstyrelsens udgifter.
Kapitel 5 Ikrafttrædelse § 12. Bekendtgørelsen træder i kraft den 1. januar 2021.
 Stk. 2. Bekendtgørelse nr. 1702 af 19. december 2017 om udgiftsrammer til byfornyelse og kommunernes brug af indberetningssystemer ophæves, jf. dog stk. 3-6.
 Stk. 3. Bygningsfornyelser, der har modtaget tilsagn om støtte efter lov om byfornyelse og udvikling af byer inden den 1. januar 2021, jf. lovbekendtgørelse nr. 144 af 21. februar 2020, følger de hidtil gældende regler.
 Stk. 4. Ansøgninger om områdefornyelse, efter kapitel 2 i lovbekendtgørelse nr. 1228 af 3. oktober 2016 om byfornyelse og udvikling af byer, hvortil der er meddelt reservation inden den 1. januar 2018, følger de hidtil gældende regler i bekendtgørelse nr. 1102 af 10. august 2016 om udgiftsrammer til byfornyelsesformål og kommunernes brug af administrative edb-systemer på byfornyelsesområdet.
 Stk. 5. Beslutninger efter kapitel 3-6 og kapitel 9 i lovbekendtgørelse nr. 1228 af 3. oktober 2016 om byfornyelse og udvikling af byer, med tilsagn inden udløb af fristen for anvendelse af rammen for 2017, den 23. februar 2018, følger de hidtil gældende regler i bekendtgørelse nr. 1102 af 10. august 2016 om udgiftsrammer til byfornyelsesformål og kommunernes brug af administrative edb-systemer på byfornyelsesområdet.
 Stk. 6. Statslig udgiftsramme til bygningsfornyelse m.v. i områder, der har fået tilsagn til områdefornyelse inden 1. januar 2018, følger de hidtil gældende regler i bekendtgørelse nr. 1102 af 10. august 2016 om udgiftsrammer til byfornyelsesformål og kommunernes brug af administrative edb-systemer på byfornyelsesområdet.
Transport- og Boligministeriet, den 11. december 2020 Kaare Dybvad Bek / Mette Langhoff Bilag 1 Oversigt over kommunernes procentuelle fordelingstal Bilag 2 Træk på kommunens udgiftsramme til mertilsagn om støtte til beslutninger omfattet af lov om byfornyelse Trækket på udgiftsrammen udgør en procentvis andel af den tilsagnsdækkede investering.
I forbindelse med kommunal hjemtagelse af udgiftsramme i 2018 vil der automatisk via edb-systemet blive beregnet og foretaget udgiftsrammetræk på kommunens udgiftsramme.
