Betænkning afgivet af Færøudvalget den 29. april 2014 Betænkning over Forslag til folketingsbeslutning om iværksættelse af en systematisk indsats mod grænsehindringer inden for rigsfællesskabets grænser [af Edmund Joensen (SP), Doris Jakobsen (SIU), Sara Olsvig (IA) og Sjúrður Skaale (JF)]:
1. Udvalgsarbejdet Beslutningsforslaget blev fremsat den 20. december 2013 og var til 1. behandling den 28. marts 2014. Beslutningsforslaget blev efter 1. behandling henvist til behandling i Færøudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 2 spørgsmål til skriftlig besvarelse.
Et spørgsmål er stillet til statsministeren,  som denne har besvaret, og et spørgsmål til økonomi- og indenrigsministeren, som denne har besvaret.
2. Indstillinger og politiske bemærkninger Udvalget indstiller beslutningsforslaget til vedtagelse uændret.
 Udvalget glæder sig over den generelt positive modtagelse, som beslutningsforslaget har fået i Folketinget og i regeringen.  Beslutningsforslaget er fremsat af de fire nordatlantiske folketingsmedlemmer i fællesskab.
 Det signalerer, at det er vigtigt for Grønland og Færøerne, at grænsehindringer inden for rigsfællesskabet identificeres og fjernes, og at mulige fremtidige grænsehindringer forebygges systematisk og ved rettidig omhu.
 Den enstemmige opbakning til beslutningsforlaget i Folketingssalen under 1. behandling den 28. marts 2014 signalerer også, at der fra dansk side er stor interesse for en indsats mod grænsehindringer.
Beslutningsforslagets formål er i større grad at sikre fri bevægelighed, vækst og beskæftigelse inden for rigsfællesskabets grænser.
Det drejer sig også om at få tingene til at fungere i praksis.
Det skal være nemt og smertefrit at drive forretning, flytte, pendle, arbejde og studere på tværs af grænserne i rigsfællesskabet.
Enkeltpersoners, virksomheders og organisationers dagligdag skal ikke besværliggøres af hindringer, som de offentlige myndigheder har mulighed for at fjerne.
I forbindelse med udarbejdelsen af beslutningsforslaget har de fire nordatlantiske folketingsmedlemmer indhentet foreløbige bud på grænsehindringer, der bl.a. gør sig gældende i relation til grønlændere og færinger, der flytter til og opholder sig i Danmark.
De foreløbige bud på konkrete grænsehindringer er udarbejdet i samarbejde med bl.a. socialarbejdere i de grønlandske huse i Danmark og Det Færøske Hus i København og er omdelt som bilag 4. Der er beskrivelser af en række hindringer, som grønlændere og færinger i Danmark til daglig kæmper med ude i det virkelige liv.
 Udvalget henstiller til regeringen, at notatet, der er udarbejdet af de to færøske medlemmer, og som ikke er udtømmende, bliver en del af regeringens større arbejde med grænsehindringer inden for rigsfællesskabet.
Udvalget ser gerne, at Grønland og Færøerne tilsvarende er opmærksomme på at fjerne eventuelle grænsehindringer, som gør sig gældende, når danske statsborgere ønsker at flytte til Færøerne og Grønland, ligesom danske ministerier løbende bør følge op på,  hvilke konsekvenser lovforslag fremsat i Folketinget har for rigsfællesskabet.
Der henvises i øvrigt til statsministerens svar på spørgsmål 1.
 For at sikre, at den generelt positive modtagelse udmønter sig i konkrete resultater, vil udvalget anbefale en prioritering af de nødvendige politiske tiltag.
 Administrative og juridiske hindringer for udstedelse af personnumre til færinger bosiddende på Færøerne forårsager en række af de grænsehindringer inden for rigsfællesskabet, der rammer mange færinger i deres dagligdag.
 Udvalget har spurgt økonomi- og indenrigsministeren om, hvilke tekniske og juridiske forhindringer der er, for at danske statsborgere, der bor på Færøerne, og som uden at flytte til Danmark kan få udstedt dansk pas, også kan få udstedt et dansk personnummer.
 I svaret fra økonomi- og indenrigsministeren den 22. april 2014 oplyses, at hindringerne kan overkommes.
 Udvalget ønsker, at regeringen prioriterer muligheden for tildeling af administrative personnumre til færinger højt, da dette ville løse en betydelig række grænsehindringer inden for rigsfællesskabet.
 Udvalget ønsker også, at regeringen løbende og skriftligt orienterer udvalget om, hvordan arbejdet med at finde, fjerne og forebygge grænsehindringer inden for rigsfællesskabet skrider frem.
 Inuit Ataqatigiit og Siumut var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Flemming Møller Mortensen (S) Jesper Petersen (S) Karin Gaardsted (S) Astrid Krag (S) Peder Christensen (S) Torben Hansen (S) Rasmus Prehn (S) Christian Friis Bach (RV) Camilla Hersom (RV) Nadeem Farooq (RV) Trine Mach (SF) Jonas Dahl (SF) Özlem Sara Cekic (SF) Finn Sørensen (EL) Christian Juhl (EL) Sjúrður Skaale (JF) fmd.
Kim Andersen (V) Claus Hjort Frederiksen (V) Thomas Danielsen (V) Birthe Rønn Hornbech (V) Flemming Damgaard Larsen (V) Sophie Løhde (V) Finn Thranum (V) Søren Espersen (DF) Martin Henriksen (DF) Kristian Thulesen Dahl (DF) Marie Krarup (DF) Villum Christensen (LA) Per Stig Møller (KF) Edmund Joensen (SP) nfmd.
 Inuit Ataqatigiit og Siumut havde ikke medlemmer i udvalget.
Bilag 1 Oversigt over bilag vedrørende B 34 Bilagsnr.
