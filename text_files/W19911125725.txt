 Antaget, at der kunne meddeles tilladelse til, at nogle pensionskasser  

 kunne foretage en nærmere beskrevet samkøring mellem pensionskassernes  

 edbregister og et livsforsikringsaktieselskabs edbregister på nærmere angivne  

 vilkår.
 Et administrationsselskab for nogle pensionskasser rettede på vegne af et  

 livsforsikringsaktieselskab og de pågældende pensionskasser henvendelse til  

 Registertilsynet med ansøgning om tilladelse til at samkøre et register, der  

 blev ført af livsforsikringsselskabet, og pensionskassernes edb-register.
Pensionskasserne havde etableret et administrationsfællesskab som i det  

 hele stod for pensionskassernes administration.
Medlemskredsen bestod af  

 personer, som var berettiget og forpligtet til medlemskab i medfør af  

 kollektiv overenskomst.
Pensionskasserne havde på et tidspunkt ønsket at udvide medlemmernes  

 pensionsordninger til også at omfatte egentlig livsforsikring.
Som følge af  

 forsikringslovgivningen stiftede man et livsforsikringsselskab.
Forsikringen  

 i selskabet tegnedes i medfør af overenskomst eller ansættelseskontrakt, som  

 foreskriver ret og pligt for den ansatte til at være forsikret og ejer af  

 forsikringen.
Det fremgik, at samtlige medlemmer af pensionskasserne, for hvem der  

 indtil den 31. december 1990 var indbetalt pensionsbidrag i henhold til  

 kollektiv overenskomst eller for egen regning, med virkning fra den 1. januar  

 1991 var blevet omfattet af pensionsordninger i livsforsikringsselskabet.
I  

 forlængelse heraf var medlemmerne fra 1. januar 1991 overgået til hvilende  

 medlemskab af pensionskasserne.
 Pensionskasserne ønskede ved en samkøring at få mulighed for maskinelt at  

 sammenstille edb-registrerede oplysninger fra pensionskasserne og fra  

 forsikringsselskabet, således at oplysninger om pensionsrettigheder kunne  

 meddeles på en samlet opgørelse til de forsikrede i forsikringsselskabet, som  

 tillige havde en pensionsordning i en af pensionskasserne.
Administrationsfællesskabet havde efter det oplyste orienteret samtlige de  

 forsikrede i forsikringsselskabet om fremgangsmåden for en sådan samlet  

 opgørelse af pensionsoplysninger, herunder at det var nødvendigt at samkøre  

 edb-oplysninger om de to pensionsordninger.
De registrerede havde mulighed  

 for at modsætte sig samkøringen for deres eget vedkommende.
Ansøgningen om tilladelse til samkøringen omfattede samtlige medlemmer i  

 en af pensionskasserne, som havde eller senere måtte få en ordning i  

 forsikringsselskabet.
Samkøringen skulle omfatte oplysninger om personnummer,  

 navn og adresse, oplysninger om indbetalte bidrag/præmier og  

 pensionsopgørelser samt eventuelle oplysninger om omregning af egenpension  

 til afledte pensioner.
Samkøringen skulle gennemføres for alle i forbindelse  

 med udsendelse af årsopgørelser samt løbende i forbindelse med udsendelse af  

 pensionsudbetalingsbreve ved forsikredes overgang til pension.
Det var  

 endvidere oplyst, at man gerne ville have mulighed for at kunne samkøre  

 løbende i andre ikke nærmere specificerede situationer.
Ingen af de to registre skulle tilføres nye oplysninger, idet de samkørte  

 oplysninger blev indskrevet direkte i de omtalte breve.
De samkørte  

 oplysninger skulle endvidere opbevares alene i form af edb-lagrede  

 brevkopier.
 Det fremgik endelig, at de ansatte i administrationsfællesskabet skulle  

 stå for samkøringen, men at brevkopierne dog skulle være tilgængelige for de  

 ansatte både i administrationsfællesskabet og forsikringsselskabet.
 Sagen blev behandlet på et møde i Registerrådet.
Registertilsynet bemærkede herefter indledningsvis, at hver enkelt  

 pensionskasse som registeransvarlig havde rådigheden over oplysninger om egne  

 medlemmer, og at administrationsfællesskabet med hensyn til det register, der  

 blev ført over medlemmer i pensionskasserne, alene havde fået oplysningerne i  

 registeret overladt til brug for de administrative opgaver, som udførtes for  

 hver enkelt pensionskasse.
Det var i øvrigt Registertilsynets opfattelse, at  

 registrering af de i sagen omhandlede oplysninger i  

 administrationsfællesskabet på vegne af pensionskasserne ikke kunne antages  

 at stride imod lov om private registre § 3, stk. 1, eller imod lovens § 4 a.  

 Det samme gjaldt de tilsvarende oplysninger, som var registreret i  

 forsikringsselskabet.
Registertilsynet udtalte herefter, at samkøringen som beskrevet måtte  

 antages at være begrundet i den snævre sammenhæng, der var mellem en  

 pensionsordning i en af pensionskasserne og pensionsordningen i  

 forsikringsselskabet, hvorfor tilsynet fandt at kunne meddele tilladelse til  

 den omhandlede samkøring.
Tilsynet havde herved lagt vægt på, at samkøringen  

 var i den enkelte registreredes interesse, idet en samlet oversigt i enten  

 årsopgørelse eller pensionsudbetalingsbrev gav den registrerede en bedre  

 mulighed for at overskue sine pensionsforhold.
Registertilsynet havde i den  

 forbindelse lagt til grund, at udvekslingen af oplysninger mellem  

 pensionskasserne og livsforsikringsaktieselskabet ikke kunne antages at  

 stride mod lov om private registre § 4, stk. 2, og § 4 a, stk. 2, idet man  

 samtidig forudsatte, at videregivelsen heller ikke stred mod lov om  

 forsikringsvirksomhed § 258, stk. 1, hvorefter medlemmer af et  

 forsikringsselskabs ledelse, øvrige ansatte m.v. kan straffes dersom de  

 ubeføjet røber, hvad de under udøvelsen af deres hverv har fået kendskab om.
Samkøringstilladelsen kunne efter omstændighederne omfatte alle medlemmer  

 af en af pensionskasserne, som havde eller senere måtte få en ordning i  

 forsikringsselskabet, idet den af samkøringen berørte personkreds var præcist  

 afgrænset derved, at der fra og med 1. januar 1991 ikke blev optaget nye  

 medlemmer af pensionskasserne, og at antallet af medlemmer således kun  

 ændredes, når et medlem afgik ved døden.
Derimod kunne en uvis og ikke  

 nærmere beskrevet anvendelse af oplysninger, som fremkom ved samkøringen,  

 ikke tillades.
 Da samkøringsregisteret kun vedrørte forsikrede i forsikringsselskabet i  

 det omfang, de tillige havde en pensionsordning i en af pensionskasserne,  

 fandt Registertilsynet, at pensionskasserne burde være registeransvarlige for  

 hver deres del af samkøringsregisteret, dvs. for de brevkopier, der vedrører  

 kassens egne medlemmer.
 Registertilsynet havde i øvrigt ingen indvendinger imod, at ansatte såvel  

 i forsikringsselskabet som i administrationsfællesskabet havde adgang til de  

 edb-lagrede brevkopier inden for deres arbejdsområde, idet en sådan  

 videregivelse mellem de to enheder ikke kunne antages at stride mod lov om  

 private registre § 4, stk. 2 og § 4 a, stk. 2.
 Registertilsynet meddelte herefter de pågældende pensionskasser tilknyttet  

 administrationsfællesskabet tilladelse i henhold til lov om private registre  

 § 4, stk. 5, at foretage den i sagen beskrevne samkøring.
 I forbindelse med tilladelsen fastsatte Registertilsynet en række vilkår  

 om bl.a. anvendelse og videregivelse af de oplysninger, der fremkommer ved  

 samkøringen, om registerindsigt, sletning eller berigtigelse af urigtige  

 eller vildledende oplysninger samt om sikkerhedsforanstaltninger mod, at  

 oplysningerne misbruges eller kommer til uvedkommendes kendskab.
 Registertilsynet tilføjede afslutningsvis, at anvendelse af de  

 oplysninger, der fremkommer ved samkøringen, til andet end udarbejdelse af  

 årsopgørelser og pensionsudbetalingsbreve krævede en fornyet henvendelse til  

 Registertilsynet med henblik på at afklare, hvorvidt der kunne meddeles en  

 tillægstilladelse.
 (* 1) Registertilsynets Årsberetning 1991 side 114.
