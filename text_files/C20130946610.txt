Cirkulæreskrivelse om Kvalitets- og Tilsynsstyrelsen § 1. Kvalitets- og Tilsynsstyrelsen varetager på Undervisningsministeriets område opgaver vedrørende kvalitetsudvikling, prøver og eksamen, specialpædagogisk støtte, tilskudsforvaltning og tilsyn.
 Stk. 2. Kvalitets- og Tilsynsstyrelsen varetager sekretariatsbetjening af Ankenævnet vedrørende Praktikvirksomheder, Markedsføringsnævnet for åben uddannelse og Tvistighedsnævnet.
 § 2. Kvalitets- og Tilsynsstyrelsen kan varetage opgaver, der fra andre ministerområder er henlagt til styrelsen.
 § 3. Direktøren for Kvalitets- og Tilsynsstyrelsen står i sit embede umiddelbart under undervisningsministeren, jf. dog stk. 2 og 3.
 Stk. 2. Direktøren refererer til Undervisningsministeriets departementschef i sager om udfærdigelse af generelle forskrifter og andre afgørelser, der har større principiel betydning, eller som må antages at medføre ikke uvæsentlige økonomiske konsekvenser, eller som i øvrigt stiller krav om en samlet vurdering, hvor der i væsentligt omfang skal inddrages synspunkter og hensyn, der normalt varetages af andre myndigheder end af Kvalitets- og Tilsynsstyrelsen.
 Stk. 3. For så vidt angår opgaver omfattet af § 2 refererer Direktøren for Kvalitets- og Tilsynsstyrelsen til det pågældende ministeriums departementschef eller minister, medmindre andet følger af lovgivningen eller fastsættes af det pågældende ministerium efter aftale med Undervisningsministeriet.
 § 4. Cirkulæreskrivelsen træder i kraft den 1. september 2013. Samtidig ophæves cirkulæreskrivelse nr. 2 af 5. januar 2012 om Kvalitets- og Tilsynsstyrelsen.
