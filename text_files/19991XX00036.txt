Skriftlig fremsættelse (13. oktober 1999) Sundhedsministeren (Carsten Koch):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 sygehusvæsenet.
(Lovforslag nr.
L 32).
Med lovforslaget foreslår regeringen med henblik  

 på udmøntning af aftalen om amternes økonomi i 2000 at  

 forenkle reglerne om betaling for sygehusbehandling ved at ophæve den  

 såkaldte akutregel i sygehusloven for så vidt angår  

 patienter med bopæl i Danmark.
Hermed bliver det bopælsamtet, der  

 skal betale for akut behandling af sine borgere på fremmede  

 amtskommuners sygehuse.
 Bopælsamtet betaler allerede for fritvalgspatienters  

 behandling ved en fremmed amtskommunes sygehuse og fødeklinikker og  

 ved kaution til behandling på lands- og landsdelsafdelinger.
Efter de gældende regler i sygehusloven skal enhver  

 amtskommune yde vederlagsfri behandling ved sit sygehusvæsen til  

 personer, der har bopæl i amtskommunen.
Det samme gælder til  

 personer, der har bopæl andet steds her i landet, men som midlertidigt  

 opholder sig i amtskommunen, hvis hensigten med opholdet ikke har været  

 at opnå sygehusbehandling, og vedkommende ikke tåler at flyttes  

 til sygehus i bopælsamtskommunen eller i øvrigt trænger  

 til øjeblikkelig hjælp.
Der tænkes her på patienter,  

 der under et ophold i en fremmed amtskommune, får behov for akut  

 behandling på sygehus.
 Efter forslaget skal hver amtskommune yde vederlagsfri  

 akut behandling ved en anden amtskommunes sygehuse og fødeklinikker  

 til personer, der har bopæl i amtskommunen.
 Herefter vil amtskommunerne skulle afholde udgifterne til  

 behandling af sine borgere, hvadenten behandlingen foregår ved eget  

 sygehusvæsen eller ved en anden amtskommunes sygehuse og  

 fødeklinikker, og uanset om det drejer sig om kautionspatienter til  

 lands- og landsdelsafdelinger, fritvalgspatienter eller akutpatienter.
 Amtskommunernes forpligtelser til at yde sygehusbehandling  

 samt befordring og befordringsgodtgørelse berøres ikke af  

 lovforslaget.
 Forslaget sigter på at træde i kraft den 1.  

 januar 2000.
 Idet jeg henviser til bemærkningerne til  

 lovforslaget, skal jeg anbefale det til Folketingets velvillige  

 behandling.
