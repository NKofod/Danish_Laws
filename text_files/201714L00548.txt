Betænkning afgivet af Skatteudvalget den 1. februar 2018 Betænkning over Forslag til lov om ændring af lov om afgift af elektricitet, spiritusafgiftsloven, lov om afgift af mineralolieprodukter m.v., lov om afgift af kvælstofoxider og øl- og vinafgiftsloven (Lempelser i elafgiften og vandafgiften for campingpladser og lystbådehavne, afgiftslempelse for små producenter af spiritus (moderation), justering af moderationsordningen for små producenter af øl og afgiftsfritagelse for gas indeholdt i lightere ved indførsel) [af skatteministeren (Karsten Lauritzen)]:
1. Ændringsforslag Skatteministeren har stillet 5 ændringsforslag til lovforslaget.
2. Udvalgsarbejdet Lovforslaget blev fremsat den 20. december 2017 og var til 1. behandling den 23. januar 2018. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og skatteministeren sendte den 7. december 2017 dette udkast til udvalget, jf.
SAU alm. del  bilag 78. Den 18. januar 2018 sendte skatteministeren de indkomne høringssvar og et notat herom til udvalget.
Den 30. januar 2018 sendte skatteministeren endnu et høringssvar og en kommentar hertil til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Danmarks Frie AutoCampere, DFAC.
 Skatteministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 1 spørgsmål til skatteministeren til skriftlig besvarelse, som denne har besvaret.
3. Indstillinger Et flertal i udvalget (S, DF, V, LA, RV og KF) indstiller lovforslaget til vedtagelse med de stillede ændringsforslag.
Et mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme hverken for eller imod de stillede ændringsforslag.
Et andet mindretal i udvalget (ALT) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Et tredje mindretal (SF) vil stemme hverken for eller imod lovforslaget ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af skatteministeren, tiltrådt af et flertal (udvalget med undtagelse af EL):
 1) Titlen affattes således:
»Forslag til Lov om ændring af lov om afgift af elektricitet, lov om afgift af ledningsført vand, spiritusafgiftsloven, lov om energiafgift af mineralolieprodukter m.v., lov om afgift af kvælstofoxider og øl- og vinafgiftsloven
1) (Lempelser i elafgiften og vandafgiften for campingpladser og lystbådehavne, afgiftslempelse for små producenter af spiritus (moderation), justering af moderationsordningen for små producenter af øl og afgiftsfritagelse for gas indeholdt i lightere ved indførsel)«.
[Ændring af lovens titel] Til § 3 2) I indledningen indsættes efter »13. december 2016«: »og § 5 i lov nr. 1686 af 26. december 2017«.
[Konsekvensændring som følge af lov nr. 1686 af 26. december 2017] 3) Nr. 1 affattes således:
»1. I § 2, stk. 1, indsættes efter »ætanolstyrke«: », jf. dog stk. 2«.« [Lovteknisk ændring som følge af ophævelse af det tidligere § 2, stk. 2, pr. 1. januar 2018 ved lov nr. 1686 af 26. december 2017] 4) Nr. 2 affattes således:
 »2. I § 2 indsættes som stk. 2-6:
 »Stk. 2. For hvert kalenderår ydes der en afgiftslettelse pr. hektoliter spiritus (100 pct. ætanolstyrke) som defineret i § 1, stk. 1, der er fremstillet af det enkelte destilleri.
Stk. 3. Afgiftslettelsen afhænger af destilleriets fremstilling af spiritus i det foregående kalenderår, jf. dog stk. 4. For destillerier, der højst har fremstillet 10 hl spiritus i det foregående kalenderår, udgør afgiftslettelsen 7.500 kr. pr. hektoliter i det aktuelle kalenderår.
Der kan ikke opnås moderation for mere end 10 hl i det aktuelle kalenderår.
For destillerier, der har fremstillet over 10 hl spiritus i det foregående kalenderår, udgør afgiftslettelsen 0 kr. pr. hektoliter i det aktuelle kalenderår.
 Stk. 4. Stk. 2 og 3 finder tilsvarende anvendelse på destillerier, der er nystartede i det aktuelle kalenderår og derfor ikke har fremstillet spiritus i det foregående kalenderår.
 Stk. 5. Det er en forudsætning for afgiftslempelsen efter stk. 2-4, at destilleriet er juridisk og økonomisk uafhængigt af andre destillerier og ikke drives på licens.
Stk. 6. De lettelser i afgiften, der er fastsat i stk. 2-4, finder også anvendelse for spiritus, der leveres fra små, uafhængige destillerier i andre medlemsstater.«« [Lovteknisk ændring som følge af ophævelse af det tidligere § 2, stk. 2, pr. 1. januar 2018 ved lov nr. 1686 af 26. december 2017] Ny paragraf 5) Efter § 6 indsættes:
»§ 01 I lov nr. 1686 af 26. december 2017 om ændring af chokoladeafgiftsloven, lov om forskellige forbrugsafgifter, kildeskatteloven, lov om afgift af konsum-is, spiritusafgiftsloven og øl- og vinafgiftsloven (Annullering af indeksering af en række punktafgifter, nedsættelse og efterfølgende afskaffelse af råstofafgiften, afskaffelse af afgiften på te og tillægsafgiften på alkoholsodavand og ændringer af forskerskatteordningen) foretages følgende ændringer:
 1. I § 8, stk. 1, ændres »§ 22, stk. 4, nr. 1-3« til: »§ 22, stk. 4, nr. 1-3 og 6«.
 2. I § 8, stk. 2, ændres »§ 22, stk. 4, nr. 1-3« til: »§ 22, stk. 4, nr. 1-3 og 6«.
3. I § 8, stk. 6, 3. pkt., indsættes efter »efter stk. 1«: », senest den 5. marts 2018 for godtgørelse efter chokoladeafgiftslovens § 22, stk. 4, nr. 6, jf. stk. 1,«.« [Godtgørelsesadgang for visse dækningsafgiftspligtige varer som følge af nedsættelserne af afgiftssatsen pr. 1. januar 2018] Bemærkninger Til nr. 1 Lovens titel foreslås ændret, så det fremgår, at loven ændrer i lov om afgift af ledningsført vand.
Desuden foreslås lovens titel ændret, da det fejlagtigt fremgår, at der ændres i »lov om afgift af mineralolieprodukter«, hvor det korrekte navn er »lov om energiafgift af mineralolieprodukter«.
Til nr. 2 Det fremsatte lovforslags § 3 vedrører ændringer i spiritusafgiftsloven.
 Efter fremsættelsen af dette lovforslag er en ændring til spiritusafgiftsloven trådt i kraft pr. 1. januar 2018, jf. lov nr. 1686 af 26. december 2017 om ændring af chokoladeafgiftsloven, lov om forskellige forbrugsafgifter, kildeskatteloven, lov om afgift af konsum-is, spiritusafgiftsloven og øl- og vinafgiftsloven.
 Dette betyder, at indledningen til § 3 i det fremsatte lovforslag skal udvides til også at omfatte den ovennævnte ændringslov.
 Indledningen til § 3 foreslås derfor ændret som følge af den nye ændringslov, jf. lov nr. 1686 af 26. december 2017 om ændring af chokoladeafgiftsloven, lov om forskellige forbrugsafgifter, kildeskatteloven, lov om afgift af konsum-is, spiritusafgiftsloven og øl- og vinafgiftsloven.
Til nr. 3 Det fremsatte lovforslags § 3, nr. 1, vedrører ændringer i spiritusafgiftslovens § 2, stk. 1.
 Efter fremsættelsen af dette lovforslag er en ændring i spiritusafgiftslovens § 2, stk. 1, trådt i kraft pr. 1. januar 2018, jf. lov nr. 1686 af 26. december 2017 om ændring af chokoladeafgiftsloven, lov om forskellige forbrugsafgifter, kildeskatteloven, lov om afgift af konsum-is, spiritusafgiftsloven og øl- og vinafgiftsloven.
 Ved lov nr. 1686 af 26. december 2017 blev den dagældende § 2, stk. 2, i spiritusafgiftsloven ophævet med virkning fra den 1. januar 2018.
 Henvisningen til spiritusafgiftslovens § 2, stk. 2, blev samtidig ophævet i spiritusafgiftslovens § 2, stk. 1.
 Det foreslås, at henvisningerne i spiritusafgiftslovens § 2, stk. 1, til de øvrige stykker i bestemmelsen tilrettes i overensstemmelse hermed.
 Der er alene tale om en lovteknisk ændring, hvorved en henvisning bliver præciseret. Ændringsforslaget medfører ingen materielle ændringer.
Til nr. 4 Det fremsatte lovforslags § 3, nr. 2, vedrører ændringer i spiritusafgiftslovens § 2, stk. 2.
 Efter fremsættelsen af dette lovforslag er en ændring i spiritusafgiftslovens § 2, stk. 2, trådt i kraft, jf. lov nr. 1686 af 26. december 2017 om ændring af chokoladeafgiftsloven, lov om forskellige forbrugsafgifter, kildeskatteloven, lov om afgift af konsum-is, spiritusafgiftsloven og øl- og vinafgiftsloven.
 I det fremsatte lovforslags § 3, nr. 2, foreslås en moderationsordning for mindre destillerier indført.
 Ved lov nr. 1686 af 26. december 2017 blev den gældende § 2, stk. 2, i spiritusafgiftsloven ophævet med virkning fra den 1. januar 2018.
 Dette medfører konsekvensændringer til det fremsatte lovforslags § 3, nr. 2, idet denne også vedrører spiritusafgiftslovens § 2.
 I det fremsatte lovforslag indsættes der nye stykker i spiritusafgiftslovens § 2. Det drejer sig om stk. 3-7.
 Som følge af ophævelsen af spiritusafgiftslovens § 2, stk. 2, pr. 1. januar 2018 rykker disse stykker og bliver dermed til stk. 2-6. Dette er baggrunden for den foreslåede ændring.
 Der er alene tale om lovtekniske ændringer. Ændringsforslaget medfører ingen materielle ændringer.
Til nr. 5 Det fremsatte lovforslag og lov nr. 1686 af 26. december 2017 har begge til formål at udmønte en del af aftalen mellem regeringen (Venstre, Liberal Alliance og Det Konservative Folkeparti), Dansk Folkeparti og Radikale Venstre om erhvervs- og iværksætterinitiativer.
Lov nr. 1686 af 26. december 2017 og den foreslåede moderationsordning for små destillerier, jf. lovforslagets § 3, nr. 2, vedrører den del af aftalen, som omhandler en grænsehandelspakke og afgiftssanering.
 Ved lov nr. 1686 af 26. december 2017 om ændring af chokoladeafgiftsloven, lov om forskellige forbrugsafgifter, kildeskatteloven, lov om afgift af konsum-is, spiritusafgiftsloven og øl- og vinafgiftsloven (Annullering af indeksering af en række punktafgifter, nedsættelse og efterfølgende afskaffelse af råstofafgiften, afskaffelse af afgiften på te og tillægsafgiften på alkoholsodavand og ændringer af forsker-skatteordningen) blev råstofafgiften i chokoladeafgiftsloven halveret pr. 1. januar 2018 og efterfølgende afskaffet pr. 1. januar 2020. Loven medførte samtidig tilsvarende nedsættelser i dækningsafgiften i chokoladeafgiftsloven for sammenlignelige varer.
 Da afgiftsnedsættelserne i råstofafgiften og dækningsafgiften trådte i kraft allerede den 1. januar 2018, havde virksomhederne meget kort tid til at indrette sig på lovændringerne ved f.eks. at nedbringe lageret af varer belagt med de hidtil gældende afgifter for nedsatte råstofafgiftspligtige varer samt dækningsafgiftspligtige varer.
 Lov nr. 1686 af 26. december 2017 indeholder derfor en mulighed for de pågældende virksomheder for at søge godtgørelse for allerede afgiftsbelagte varer.
Grundet en manglende konsekvensrettelse ved lov nr. 1686 af 26. december 2017 blev varer omfattet af chokoladeafgiftslovens § 22, stk. 4, nr. 6, ikke omfattet af denne godtgørelsesadgang.
Denne varegruppe nævnt i nr. 6 omhandlede masser med indhold af nødder og skulle have været omfattet af godtgørelsesadgangen, da der er tale om en varegruppe, som er omfattet af de vedtagne afgiftsnedsættelser i dækningsafgiften.
 Det foreslås på den baggrund, at muligheden for at få en godtgørelse af allerede afgiftsbelagte varer også omfatter varer omfattet af chokoladeafgiftslovens § 22, stk. 4, nr. 6 (dækningsafgiften). Virksomheder, som pr. 1. januar 2018, hvor den nedsatte afgiftssats trådte i kraft, havde et lager af afgiftsbelagte varer omfattet heraf, vil således som forudsat ved lov nr. 1686 af 26. december 2017 kunne søge om godtgørelse for den erlagte afgift.
Formålet med denne ændring er at sikre, at de afgiftsbelagte varer omfattet af chokoladeafgiftslovens § 22, stk. 4, nr. 6, i godtgørelsessituationen bliver behandlet på samme måde som de øvrige varegrupper omfattet af godtgørelsesbestemmelsen.
Disse varer indgår således i opgørelsen af minimumskravet på 500 kr., hvorved der også kan ydes godtgørelse for øvrige varegrupper, uanset at fristen for disse varegrupper er overskredet, hvis det samlede godtgørelsesberettigede beløb overstiger 500 kr.
Den eneste forskel er, at ansøgningsfristen forlænges for varer omfattet af chokoladeafgiftslovens § 22, stk. 4, nr. 6. Det foreslås således, at en anmodning om godtgørelse skal være indsendt til SKAT senest den 5. marts 2018. Der henvises i øvrigt til bemærkningerne til § 8 i lovforslag nr.
L 109.
Dennis Flydtkjær (DF) Hans Kristian Skibby (DF) Kim Christiansen (DF) Jan Rytkjær Callesen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Mads Fuglede (V) Joachim B.
Olsen (LA) nfmd.
May-Britt Kattrup (LA) Anders Johansson (KF) Per Husted (S) Jens Joel (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) fmd.
Claus Larsen-Jensen (S) Finn Sørensen (EL) Pelle Dragsted (EL) Josephine Fock (ALT) Anders Stjernholm (ALT) Andreas Steenberg (RV) Lisbeth Bech Poulsen (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
