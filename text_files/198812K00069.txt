Nr LSF 69 Forslag til Lov om ændring af lov om afgift af renter af forbrugslån  

 (Ingen kartoffelskat for 1987) Fremsat af Glistrup (FP) Behnke (FP) Dohrmann (FP) Kirsten Jacobsen (FP)  

 Pia Kjærsgaard (FP) den 25. oktober 1988 § 1 Lov nr. 698 af 17. oktober 1986, som ændret ved lov nr. 37 af 29. januar  

 1988 og lov nr. 492 af 19. august 1988 om afgift af renter af forbrugslån,  

 ophæves for så vidt angår renteudgifter m.v., der henføres til afgiftsåret  

 1987.
§ 2 Stk. 1. Loven træder i kraft dagen efter bekendtgørelsen i Lovtidende.
Stk. 2. Afgifter, der allerede måtte være betalt, og som ikke er  

 tilbagebetalt, tilbagebetales straks.
Dette gælder også beløb indbetalt til  

 pensionsordninger.
Tilbagebetalingen sker uden fradrag for realrenteafgift.
Bemærkninger til lovforslaget Almindelige bemærkninger I de seneste årtier har den vigtigste lovbeskyttelse for de bærende  

 befolkningslag været det ubegrænsede rentefradrag.
Det gav således for 1986  

 lindring i størrelsesordenen 80 mia. kr., som kom i sikkerhed for  

 indkomstskattemyndighederne.
For 1987 var rentefradragene (inkl. et mindre, ikke udspecificeret beløb  

 for dødsboer) ca. 89 mia. kr.
For 1988 og 1989 forventes det at blive ca. 93  

 og ca. 96 mia. kr.
 Folketingets syv skattebegærlige partier har rettet hadske angreb mod, at  

 den arbejdsomme dansker på den måde kunne krybe i ly og gennem  

 skattereduktion begrænse mulighederne for endnu mere umådeholden vækst i de  

 offentlige udgifter end den, som frådsefinanslovene har medført.
Særligt i perioden op mod valg forsikrede og garanterede de gamle partiers  

 folk imidlertid gang på gang borgerne om, at de, der havde indrettet sig i  

 tillid til gældende rentefradragsret, ikke ville blive snigløbet ved  

 eventuelle lovændringer.
De ville alene komme til at angå fremtidigt stiftet,  

 ny gæld.
 Således lullet i søvn svigtede vælgerne i januar 1984 deres eneste  

 Christiansborgbeskytter, liste Z.
 Blandt de mange ulykkelige konsekvenser heraf kom de gamle partiers  

 skændige skattereformaftale af 19. juni 1985, der blandt sine mange skadelige  

 virkninger også havde en brutal og hurtigvirkende beskæring af  

 rentefradragsreglen (se nærmere Fremskridtsbogen »Ud af  

 skattereformfælderne« side 50-60).
 Men dette var ikke nok for de skattehungrende magthaverpartier.
I oktober 1986 iværksatte de endnu en massakre mod rentefradraget - ved at  

 gennemføre den kartoffelkvaksalverafgift, som nærværende lovforslag går ud på  

 at afskaffe for det første afgiftsår.
Det blev fastlagt til 1987 (med  

 opkrævning i 1988, når det grundlovsforeskrevne 1987-folketingsvalg var  

 overstået, og endda således, at den enkelte skatteyder for 1987 (men ikke  

 følgende år) kan indbetale til egen pensionsordning).
Kartoffelindgrebsgrundlaget var nogle særdeles livsfjerne cand.  

 polit-teoretiseringstankespind ved Finansministeriets skriveborde.
Det  

 nærmere indhold bestod i, at enhver fuldt skattepligtig person i Danmark  

 efter udløbet af hvert afgiftsår nøjagtigt skal opgøre følgende beløb:
1) Samlede afgiftsberettigede renteudgifter 2) Fradragsberettigede provisioner (men ikke kurstabsbeløb) 3) Virksomhedsskatteordningens fiktive rentekorrektioner 4) Renter på statslige studielån 5) Renter på statsgaranterede studielån i pengeinstitutter 6) Realkreditrenter 7) Renter til Dansk Landbrugs Realkreditfond 8) Renter på visse realkreditlignende lån 9) Renter på andelsboliglån, der opfylder en lang række svært forståelige  

 paragrafbetingelser 10) Renter på visse byggelån 11) Renter på skyldnerpantebreve i fast ejendom på lån aftalt før 7.  

 oktober 1986 12) Renter på visse ældre ejerpantebrevslån 13) Renter på visse ældre skadesløsbrevslån 14) Renter på visse ældre lån med sikkerhed i sælgerpantebreve 15) Skattepligtige renteindtægter m.v. (dog ikke, hvis disse  

 virksomhedsbeskattes) 16) Aktieudbytter m.v.
17) Aktieudbyttetskattegodtgørelser 18) Beregnet kapitalafkast af egenkapital under virksomhedsskatteloven 19) Beregnet kapitalafkast af fysiske erhvervsaktiver ejet af selvstændigt  

 skattepligtige, som ikke benytter virksomhedsskatteordningen 20) Nogle trusserederrenter.
Når hver eneste, der bor i Danmark, har opgjort hvert af disse 20 tal  

 korrekt efter de 20 herom gældende ganske komplicerede regelsæt, er resten af  

 regnestykket let: Man lægger de første tre sammen, og herfra trækker man  

 summen af de sidste sytten.
Bliver resultatet positivt, skal man betale 20  

 pct. i afgift af den således fremkomne »nettorenteudgift«.
Det er  

 dette beløb, som kartoffelpartierne har benyttet deres dominerende mediemagt  

 til at kalde »renter af forbrugslån«, hvilket udtryk også anvendes  

 i lovtitlen.
 At dette til 100 pct. er usand propaganda, har fra første færd været helt  

 klart for alle, der har haft tid, kræfter og evner til at sætte sig ind i  

 lovens detaljer.
Den daværende konservative skatteminister måtte da også i oktober 1986 -  

 med selvmorderisk sigte mod hele ordningen - erkende i sit svar på  

 udvalgsspørgsmål 12: »Når man ikke har lagt vægt på den konkrete  

 anvendelse af låneprovenuet, skyldes det, at det er særdeles vanskeligt - for  

 ikke at sige umuligt - at finde ud af, hvad et givet låneprovenu er anvendt  

 til.« Industrirådets Jørgen Hansen udtrykker det således til dagbladet Børsen  

 26. september 1988:
»Tag nu den ulykkelige ide med at stemple visse lån som forbrugslån i  

 relation til renteafgiften.
Enhver med kendskab til regnskaber kan sige sig  

 selv, at der er tale om en umulig sondring.
Det er et uløseligt problem, man  

 forsøger at løse.
Og uanset hvor megen administrativ kraft der sættes ind på at klare  

 opgaven, så bygger hele konstruktionen på sand.
Det er inden for sådanne  

 områder, det virkelig vil batte noget, hvis den politiske beslutningsproces  

 lægger afgørende vægt på at undgå administrative komplikationer af nye  

 regelsæt.« Lovens afgiftsområde har intet med forbrugsrenter at gøre.
Det rammer rent  

 faktisk folk med lavt forbrug.
Kartoflerierne straffer den, der ikke engang  

 har råd til kartofler, men som er så fattig, at han må gældsætte sig, måske  

 for at opretholde sit erhverv, måske for at opretholde livet.
Det er derfor  

 aldeles lodret usandt, når kartoffelafgiftsbetalerne er blevet kaldt  

 »velbjærgede« (for eksempel af den radikale ordfører.  

 Folketingstidende 1987-88, 2. samling, forhandlingerne spalte 1172).
Forholdet er tværtimod, at når man skal betale mange penge i rente, har  

 man meget lidt til forbrug.
Derfor er det uomtvisteligt, at den  

 kartoffel-AIDS-virus, som lovgiverne har sprøjtet ind i et sekscifret (eller  

 syvcifret) antal danske, virker hårdest på dem, der er i størst  

 rentedødsfare, mens de, der blev undtaget i januar 1988 ved  

 bundgrænseforhøjelse, nok havde klaret de få hundrede kroner, det drejer sig  

 om for deres vedkommende (selv om det selvfølgelig også for dem gælder, at de  

 kæmpemæssige kartoffelvilkårligheder er dybt uretfærdige og uhensigtsmæssige  

 ud fra alle synsmåder). Alligevel vil seks folketingspartier (i henhold til  

 forlig af 6. september 1988) gå videre ad den vej og yderligere forhøje  

 bundfradraget for 1987, se nærmere § 1, nr. 10 i lovforslag nr.
L 47 af 1.  

 oktober 1988.
De med store nettorenteudgifter er de virkelig fattige, mens rige folk  

 normalt er kartoffelfri, fordi deres renteregnskab typisk viser - eller  

 bringes til at vise - overskud.
Højst har de nogle får tusinde kroners  

 nettorenteudgifter.
I det første afgiftsår er forskelsbehandlingen særlig  

 stor, idet de hårdest ramte fattigfolk ikke inden for de stramme frister vil  

 kunne klare at indbetale til pensionsordninger og derfor definitivt kommer  

 til at slippe deres penge som skat.
Og de, der rammes hårdest, bliver det år efter år, fordi de ikke har  

 økonomisk styrke til gennem afdrag eller på anden vis at få deres  

 renteudgifter overført til den gruppe - på ca. 90 pct. af alle  

 personrenteudgifter - som er kartoffelskattefri.
Her er muligheden for dem,  

 der er mest velbjærgede.
 Har man eksempelvis været så uheldig at blive belastet med gæld fra en  

 konkursramt virksomhed, eller er man en medarbejder, som har optaget lån for  

 at redde en nødstedt virksomhed, der måske blev drevet i selskabsform, vil  

 renterne blive pålagt afgift oven i, at man måske aldrig har fået fradrag for  

 sit tab.
I det hele er de hårdest kartoffelafgiftsramte ofte folk, der er gået ned  

 med en virksomhed (f.eks. landbrug i 1981) og nu sidder tilbage med gælden.  

 Mange har også på grund af skilsmisse, husbukke eller arbejdsløshed måttet  

 opgive parcelhuset og afdrager nu til sparekassen eller andre.
Når  

 selskabsdrevne virksomheder grundlægges eller skifter ejer (måske ved  

 overdragelse til den hidtidige kronpris), skal den nye anpartshaver oftest ud  

 at låne for at klare problemet.
Han får en ordentlig een på sinkadusen i form  

 af den renteafgift, som femkantspolitikerne kalder straffeforanstaltning mod  

 overforbrug, men som nok så meget rammer iværksættere.
Tilsvarende brutal  

 hårdhændethed går ud over den, der har måttet indfri en kaution (også for  

 erhvervsgæld og boliglån), eller ham, der blev gældbundet på grund af  

 sygdomsperioder i familien eller uden (særlig) egen skyld fik pålagt en  

 erstatning engang i fortiden.
 Hvis man er repræsentant og må låne til en rejsevogn eller man er invalid  

 og må låne til en invalidebil, er man omfattet af afgiften på renterne.
Hvis man har sin kapitalafkastindtægt fra andre kilder end de foran under  

 nr. 15-17 anførte, belastes man hårdere.
Det kan være livrenter,  

 udlejningsindtægter, renter på pensions- og forsikringsordninger og  

 hundredvis af andre forhold, som der ikke er skygge af retfærdighedsgrunde  

 til at behandle anderledes end egne direkte renteindtægter og aktieudbytter.
Yderligere skal nævnes dem, som uddanner sig uden for det i denne  

 forbindelse ret tilfældigt afgrænsede SU-studielånsområde.
Deres studielån  

 rammes af renteafgiften.
Ofte vil det være særlig katastrofalt for unge, der med stor bekostning  

 har dygtiggjort sig i udlandet.
Men der er også danske uddannelser, der som  

 følge af lovtekniske tilfældigheder rammes af kartoffelvanviddet.
De oftest  

 nævnte er jorbrugsteknikerstudiet og andre landmandsuddannelser, der støttes  

 over højskoleloven.
Trafikflyverelever hører også til dem, der har haft held  

 til at trænge ind i den offentlige debat.
Nogle af lovens regler sondrer efter, om der foreligger lån fra før loven  

 eller nye lån.
Oversat til juristsprog betyder det, at ændring af lånevilkår,  

 for eksempel hurtigere afdrag eller bankskifte efter 6. oktober 1986, meget  

 let fører ud i, at renteudgiften flyttes fra det afgiftsfrie til det  

 afgiftspligtige område.
Altså også når opsparingselementet forøges ved større  

 afdragsbetalinger.
Skatteministerens urimelighedsnotat af august 1988  

 fremhæver - under det første af femten urimelighedspunkter - »at  

 dette« er i overensstemmelse med renteafgiftslovens forarbejder.
Forretningsmæssige renter skulle derimod være fri for skat i henhold til  

 loven »om renter af forbrugslån.« Men her har lovforfatterne ikke kunnet holde styr på begreberne, som det  

 fremgår af følgende volapyk-forklaring i VKR-regeringens urimelighedsnotat:
»I henhold til virksomhedsskatteloven skal der til brug ved  

 opgørelsen af indkomstskatten for det første beregnes et kapitalafkast på  

 grundlag af virksomhedens aktiver med fradrag af gæld.
Dette kaptialafkast  

 indgår som en renteindtægt ved opgørelsen af grundlaget for beregning af  

 renteafgift.
For det andet skal der beregnes et rentekorrektionsbeløb, såfremt saldoen  

 på virksomhedens indskudskonto, der opgøres som værdien af virksomhedens  

 aktiver med fradrag af gæld og indestående på investeringsfondskonto, er  

 negativ.
Dette rentekorrektionsbeløb indgår som en renteudgift ved opgørelsen  

 af afgiftsgrundlaget.
 Det vil sige, at et afgiftsfrit lån, f.eks. et kreditforeningslån, der  

 indskydes i virksomhedsordningen, enten vil nedsætte kapitalafkastet eller  

 forøge rentekorrektionsbeløbet.
 I begge tilfælde vil afgiftsgrundlaget blive forøget.
 Det vil sige, at fordelen ved afgiftsfritagelsen mistes, såfremt et  

 afgiftsfrit lån indskydes i virksomhedsordningen.
 Dette tvinger den afgiftspligtige til at holde de afgiftsfri renteudgifter  

 uden for virksomhedsordningen, hvilket forudsætter, at renteudgifterne kan  

 opdeles i en privatandel og en virksomhedsandel.
Denne opdeling vil give anledning til vanskeligheder, f.eks. hvor der er  

 tale om kreditforeningslån i en ejendom med blandet privat og erhvervsmæssig  

 benyttelse.
Når opdelingen er foretaget, skal der således foretages  

 renteperiodisering for så vidt angår den del af renteudgifterne, der indgår i  

 virksomhedsordningen, men ikke for den del, der ikke indgår.« For erhvervsdrivende uden for virksomhedsskatteordningen er forholdene  

 endnu mere groteske.
Og for tidligere erhvervsdrivende eller dem, der driver  

 firmaet i selskabsform, lades alt håb ude.
Det er vigtigt for samfundet ikke at censurere, hvilke (fritids)interesser  

 den enkelte ønsker at befatte sig med.
Folketinget har forsyndet sig nok så  

 kraftigt herimod ved at give tilskud på en lang række mere eller mindre  

 vilkårligt udvalgte områder inden for kultur, idræt, socialarbejde og meget  

 andet.
De, der foretrækker andre felter, har derfor i forvejen et gevaldigt  

 bagspring i form af at skulle være selvfinansierende.
Det fører ofte ud i  

 låneoptagelser.
Dobbeltknibtangen i form af rentefradragsbeskæring og  

 kartoffelkatastrofe har med eet slag fra 1986 til 1987 opdoblet denne  

 hobby-finansieringsforms rentebyrde for mange medborgere.
Det er skingrende  

 uretfærdigt.
 Udlandslån behandles ofte hårdere end danske lån, jf. f.eks.  

 Folketingstidende 1987-88, 1. samling, forhandlingerne sp. 9826. Tinglysning  

 godkendes nemlig kun, når ejendommen ligger i Danmark.
 Den, der har optaget sine lån i højrenteperioder, handicappes endnu en  

 gang i forhold til den, der kom fra start med lavere rente.
Titusindvis af familier med lån i bank eller sparekasse optaget til rene  

 boligformål omfattes af afgiften på renterne, uanset at gælden forbrugsbedømt  

 ikke adskiller sig det mindste reelle hak fra de fritagne.
Afgørende er alene  

 den måde, hvorpå man formelt i sin tid har udskrevet papirerne.
Også lån optaget til indskud i almennyttige boliger, kloaklån og lån til  

 miljøforbedringer og energibesparelser vedrørende boligen er omfattet af  

 loven.
Det samme gælder lån til eksempelvis køb af obligationer eller  

 pantebreve eller til gennemførelse af adoptioner af østasiatiske børn.
 Er der overhovedet nogen linje i loven, er det ungdomsfjendskhed: Det  

 hører nu engang med til et regelret livsforløb, at man gældsætter sig i de  

 år, hvor man stifter familie, påbegynder virksomhed etc., men bliver  

 nettokreditor i mere moden alder, hvor man måske har arvet sine forældre.  

 Dette belyses for eksempel af, at de først udsendte opkrævninger (fra  

 sommeren 1988) fordelte sig som følger:
 Loven vil skævvride dispositionsmønsteret, den er opsparingsfjendsk, den  

 er samfundsfjendsk, den er betalingsbalancefjendsk, den er fjendsk på alle  

 mulige områder, og derfor bør den ophæves.
 Helt tilbage til behandlingen i oktober 1986 af det oprindelige lovforslag  

 gjorde Fremskridtspartiet og andre uden for de nævnte daværende fem  

 flertalspartier (KF, V, RV, CD og KRF) opmærksom på de mange uheldige følger,  

 som afgiften ville få, men det daværende flertal var meget skråsikkert på  

 manuduktionen, det fik fra det Finansministerium, der skråsikkert optrådte,  

 som havde det forpagtet alverdens klogskab og indsigt.
Den kendsgerning, at skattemyndighederne ikke kan aflæse arten af  

 skatteydernes renteudgifter, når disse f.eks. oplyses fra pengeinstitutterne,  

 gør, at det er op til skatteyderen selv at finde ud af, hvilke renter der er  

 afgiftspligtige, og hvilke der ikke er det.
Det sker ved udfyldelsen af det  

 herostratisk berygtede prøv lykken-felt i selvangivelsens punkt 34.
Det makværk i administrativ henseende, loven er, vil give de lokale  

 skattemedarbejdere grå hår i hovedet, når uforstående skatteydere med rette  

 klager over at være boomerang-nakkeskudt af helt uventede og uforståelige  

 kartoffelafgifttsskattebilletter.
Derpå indledes ofte en årelang strid med  

 fremskaffelse og vurdering af oplysninger om de subtiliteter, som hver af de  

 20 foranopregnede regelsæt hviler på.
Den eneste måde, hvorpå det kan kontrolleres, om skatteyderen har  

 selvangivet forkert ved afgørelse af, om renteudgiften er afgiftspligtig  

 eller ej, er ofte at gennemgå lånedokumenter og andre retsgrundlag for  

 vedkommendes gældsforpligtelser og de ændringer, der gennem tiden er sket  

 heri.
Så vil man - måske engang i 1993 (hvis afgiften skulle leve så længe) -  

 opdage, at man har skatteangivet på en løgn ved bedømmelsen af renteudgiften  

 i 1987 og efterfølgende år.
Bl. a. når man betænker, at omkring 90 pct. af renteudgifterne er  

 afgiftsfri, vil det sige sig selv, at man kun i begrænset omfang vil foretage  

 en sådan gennemgang.
Og som sædvanlig vil det gå ud over de sagtmodige i  

 ånden og fattige i økonomien.
Den skatteyder, som økonomisk magter at rekvirere revisorbistand, er ikke  

 meget bedre stillet.
Såvel registrerede som statsautoriserede revisorer har  

 brugt megen spalteplads i aviser og tidsskrifter til at påpege det umulige i  

 at opfylde loven.
Blot det at forstå skatteministerens 40-punkts-cirkulære  

 nr. 110 af 10. juli 1987 og få dettes myriader af sværttilgængelige  

 detailreguleringer sat i relation til det faktiske, jordnære forløb, klienten  

 har været ude for, vil overstige de flestes kræfter og koste det hvide ud af  

 øjnene i salær til advokater og revisorer.
 Det bliver således skatteydernes eller deres revisorers dygtighed  

 kombineret med de lokale skattemyndigheders tid og evner, som afgør  

 hasardspillet om, hvem der bliver renteafgiftens gidsler.
Skatteydere med ens forhold vil meget vel kunne opleve store forskelle i  

 deres slutligning - en kendsgerning, som nedbryder den sidste tro på  

 retssamfundet, der måtte være tilbage hos nogle borgere.
Til B.T. (3. august  

 1988) siger skatteinspektør Palle Mathiasen rammende, at renteafgiften for  

 alvor har forvandlet skattevæsensfolkene til »bureaukratiets  

 papirflyttere«.
Den, som i tide er opmærksom på loven, vil meget let gennem  

 skattetænkningsdispositioner (for eksempel arveforskud, formueomlægninger,  

 overflytning af gæld til selskaber, rentenedsættelse mod lønreduktion osv.)  

 kunne slippe uden om afgiften.
Men som sædvanlig står skattetænkervejen kun  

 åben for den, som dels har økonomisk styrke og dels bruger sin tid på at  

 spekulere i skattebaner.
 Rimeligheden og retssikkerheden er de sikre tabere.
B.T. konkluderer med rette, at 20 pct.-skatten på såkaldte  

 forbrugsrenteudgifter »friholder de kloge, de smarte og de rige og  

 rammer de forsigtige, de mindre smarte og de mindre rige.
Den er umulig at  

 administrere«.
Kun een person har sagt, at han kan overskue renteafgiftsproblemerne.
Det  

 er den konservative skattepolitiske ordfører (Folketingstidende 1987-88, 2.  

 samling, forhandlingerne spalte 1153), men det er næppe nogen tilfældighed,  

 at han har undladt at oplyse omverdenen om, hvad han overskuer.
Politisk naivitet er ikke et nyt fænomen.
Men at bygge en ny lov op på en  

 tiltro til, at de danske skatteydere formår at overskue skattereglerne i  

 nødvendigt omfang, er ikke blot naivitet, det er dumhed.
Det er simpelt hen lodret løgn at påstå, at loven begrænser  

 lånefinansieret forbrug eller har et opsparingsfremmende sigte.
I helt  

 overvældende grad rammer loven netop dem, der på grund af deres gældsbyrder  

 er totalt uden opsparingsevne, og som ikke kan præstere fornøden sikkerhed  

 til at lånefinansiere noget som helst forbrug ud over eksistensminimum.
 For måske 20.000 eller 30.000 familier, der sidder meget svagt i det, vil  

 renteafgiftsbetaling for 1987 være det sidste og afgørende dødsstød, der  

 bevirker, at efter at de er gået ned og har været ulykkelige og uheldige  

 flere gange, får de nu - af denne lov - det endelige spark ud af samfundet.
 Og netop disse de allersvagest stillede vil, så længe loven gælder, år  

 efter år blive udmarvet af betaling af kæmpemæssige kartoffelskattebilletter.
Det drejer sig om gode, veltjente folk på samfundets skyggeside, som har  

 været uheldige og ulykkelige her i tilværelsen og derfor overhovedet ingen  

 opsparingsevne har.
Firkantregeringens og De Radikales tyrkertro på, at deres  

 kartoffelkur ville mindske det privatforbrug, som de (modsat  

 Fremskridtspartiet) ikke kan lide, har vist sig aldeles uholdbar.
Det fremgår  

 af alle seriøse analyser.
 En af de nyeste står i artiklen »Den mislykkede kartoffelkur« i  

 Finanstidende den 20. maj 1988 (side 598-600). Fra artiklens kaskader af  

 dokumentation om jammerligheden i oktoberlovsjuskeriet citeres:
 »20 pct.-afgiften på renter af forbrugslån er en af de besynderligste  

 økonomisk-politiske vedtagelser i mange år.
 Renteafgiften har således tilbagevirkende kraft, idet den også gælder for  

 gamle lån, og den rammer fuldstændig tilfældigt.
Det er i praksis umuligt for pengeinstitutter og skattemyndigheder at  

 følge, hvad udlån anvendes til.
En del af de erhvervsudlån, der ydes uden  

 renteafgift, vil finde anvendelse i låntagerens privatforbrug.
Andre  

 skatteydere skal betale renteafgift, selv om lånene er anvendt til  

 finansiering af bolig.
Det vil eksempelvis være tilfældet, hvis en del af  

 finansieringsgrundlaget er en kassekredit, der ikke er tinglyst med sikkerhed  

 i ejendommen.
 Samtidig er der tale om et næsten uvirksomt instrument.
Har man således haft et forbrugslån gennem hele 1987 på 100.000 kr., skal  

 der betales mellem 2.000 og 3.000 kr. i afgift i indeværende år.
Betalingen  

 behøver imidlertid ikke at ske til staten, men kan i stedet ske til egen  

 pensionsopsparing.
De fleste vil derfor blot omplacere opsparede midler fra  

 een konto til en anden.
Et særkende ved kartoffelkurens renteafgift er, at man ikke vil være i  

 stand til at finde ud af, om den trods alt har nogen virkning.
Der findes  

 ikke nogen entydig statistisk oplysning om forbrugslån, og forskellige  

 undersøgelser viser, at det ikke vi kunne lade sig gøre at lave en sådan  

 statistik.
Det nærmeste, man kan komme en afklaring, er opgørelsen af  

 ikkeerhvervsmæssige udlån.
Væksten i denne form for udlån er faldet fra  

 næsten 30 pct. til omkring 5 pct. efter kartoffelkurens gennemførelse, og det  

 kan umiddelbart tilskynde til en konklusion om, at lån til rene  

 forbrugsformål holder sig på et stabilt niveau.
 Desværre vil man ikke kunne være sikker på denne konklusion, idet  

 ikkeerhvervsmæssige udlån omfatter meget andet end rene forbrugslån, blandt  

 andet lån til uddannelsessøgende.
Hertil kommer de mange substitutionsmuligheder.
Når der lægges afgift på  

 forbrugslån, finder de berørte andre veje til finansiering af deres  

 aktiviteter, og det er derfor ikke overraskende, at gruppen  

 ikkeerhvervsmæssige udlån viser ringe vækst.« Hvad forbrugermønsteret angår, påvises, at boligbyggeriet upåvirket  

 fortsatte den stagnation, som begyndte i foråret 1986. Det samme gælder  

 bilsalg og andre forbrugsområder bortset fra rejsevalutaforbruget, der -  

 ligeledes ganske upåvirket af kartoflerierne - har fortsat himmelflugten.
Den  

 eneste investeringsændring, som ifølge Finanstidendes veldokumenterede  

 analyser har tidsmæssig sammenhæng med kartoffellovene, angår erhvervenes  

 maskininvesteringer.
De er faldet med godt 10 pct.
20 pct.-afgiften og skattereformen har således i det højeste flyttet et  

 vist forbrug over på kortsigtede konsumområder og skræmt køberne væk fra  

 langvarige forbrugsgoder, som naturligt lånefinansieres.
Fra bolig og bil til  

 hyppig vindrikning og mange Mallorcarejser.
 Det er svært at få øje på den samfundsøkonomiske visdom i at hidføre en  

 sådan forskydning.
Femkantens andre argumenter viste sig også som tomme bravader.
De påstod,  

 at de ville fjerne presset på efterspørgslen, så renten ville falde til 9  

 pct. over et år.
Men rent faktisk var renten i halvandetåret efter oktober  

 1986 stort set uændret såvel i Danmark som i udlandet.
Og når renten gik ned  

 fra maj 1988, skyldtes det, at en tysk skattelovsændring gav øget udenlandsk  

 efterspørgsel på danske obligationer.
 En anden virkning af den efterspørgselsnedsættelse, som  

 forbrugsrenteafgiften skulle hidføre, var lavinflation (se for eksempel Thor  

 Pedersen i Folketingstidende 1986-87, forhandlingerne sp. 783). Men Danmark  

 kom i stedet til at opleve kraftigere prisstigninger end vore naboer og  

 konkurrenter.
 Til trods for, at kendsgerningerne således entydigt dokumenterer, at  

 1986-lovens system er det rene galimatias, og at alle udtalelser fra  

 skattekyndigt hold bekræfter dette, gik Konservative, Radikale, CD og  

 Kristeligt Folkeparti ind for en forhøjelse af 20 pct.-satsen så sent som ved  

 debatten på og i forbindelse med Nyborg Strand-stævnet i januar 1988.
 Men kartoffelpartierne har siden september 1987 haft imod sig et  

 folketingsflertal af de tre partier, som i oktober 1986 stemte nej til loven.
SF har imidlertid foreløbig stort set alene markeret sig på samme fløj som  

 det regeringsforslag, der blev til loven af 29. januar 1988. SF'erne var  

 endda ikke nær så vidtgående i udformningen af deres lovforslag, jf.
L 69 af  

 10. november 1987, se Folketingstidende 1987-88, 1. samling, tillæg A sp.  

 1435 og forhandlingerne sp. 3139-3162.
 Socialdemokratiet er gået noget videre ved L 190 af 1. december 1987 og B  

 147 af 13. april 1988.
 Men man kan ikke opnå blot nogenlunde tilfredsstillende resultater ved at  

 nøjes med at lappe på en lov, der i bund og grund er så forfejlet og så  

 umulig som den her omhandlede.
 Derfor fastholdt Fremskridtspartiet sit nej fra 1986 og foreslog totalt at  

 udrydde modbydelighederne i den forfærdelige og ødelæggende kartoffelpest ved  

 L 193 af 27. januar 1988, se Folketingstidende 1987-88, 1. samling,  

 forhandlingerne sp. 8074-8081 og tillæg A sp. 3699, samt L 2 af 7. juni 1988,  

 Folketingstidende 1987-88, 2. samling, forhandlingerne spalte 34 f., 600-615,  

 718-726 og 880-884, tillæg A spalte 1 og tillæg B spalte 105.
Selv om kartoffelpartierne havde haft ret i, at deres plyndringsofre var  

 folk med stort privatforbrug, må Fremskridtspartiet fremhæve, at politikerne  

 har til opgave at holde styr på det offentliges forbrug, ikke at genere, at  

 folks private forbrug for deres egne penge sker i den takt, de enkelte finder  

 mest fornuftigt at disponere deres eget livsforløb.
Det er op til dem selv -  

 sammen med de långivere, de måtte kunne finde - at tage risiko og chance ved  

 at lånefinansiere forbrug eller andre aktiviteter.
Det skal Folketinget ikke  

 blande sig i.
Bruger debitor lidt flere penge lidt før, må udlåner afstå fra  

 forbrug med samme beløb i samme periode.
Så samfundsøkonomien kan være  

 ligeglad.
Gammelpartiernes farisæiske puritanermoralpegefingre mod  

 gældsættere er særdeles malplacerede.
I øvrigt er det de selvsamme, som i  

 stemmekøbsøjemed har misbrugt deres magt til helt vildt at øge det offentlige  

 forbrug - endda for hundredvis af milliarder kr. - ved at optage lån.
I august 1988 meddeler OECD, at Danmark ligger næstnederst i verden i  

 privatforbrug (66 pct. af nationalindkomsten) kun undergået af Sverige, mens  

 alle andre OECD-lande ligger milevidt bedre.
I de sidste tyve år er  

 privatforbruget kun steget med 45 pct., mens det offentlige forbrug er mere  

 end firdoblet.
Ifølge OECD er det helt nøjagtigt steget 2,58 gange så meget  

 som privatforbruget.
Hermed har Danmark jumbopladsen i skatteudvikling mellem  

 verdens lande.
 Den lede kartoffellov dækker al form for gæld - altså langt mere end lån.
 Fremskridtspartiet helmer ikke, før vi får loven totalafskaffet, ganske  

 som vi gennemførte vort tilsvarende forehavende over for Hartlingregeringens  

 afskyelige tvangsopsparingslov i sin tid.
Bemærkninger til lovforslagets enkelte bestemmelser Til § 1 Det beror ikke på nogen holdningsændring hos Fremskridtspartiet, at  

 kartoffelskatten ved nærværende forslag alene foreslås ophævet for 1987.
 Det skyldes, at regeringen den 11. oktober 1988 har fremsat  

 formildelsesændringslovforslag til loven.
 Regeringen opdeler her afgiften i to dele: dels afgiftsåret 1987 og dels  

 senere afgiftsår.
 Regeringen har selvsagt ret i, at 1987 - hvor afgiften forfalder 20.  

 januar 1989 - haster mest.
 Fremskridtspartiet opdeler derfor også sit lovforslagsinitiativ på de  

 samme to dele, som regeringen har, og fremsætter hermed forslaget for 1987.
 Hvad 1987 angår, skønnedes det i oktober 1986, at der ville blive udsendt  

 afgiftsopkrævninger til ca. 830.000 husstande på i alt ca. 1.450.000.000 kr.
 En formindskelse af disse tal skete ved lov nr. 37 af 29. januar 1988, jf.  

 Folketingstidende 1987-88, 1. samling, forhandlingerne sp. 5837-5856, 6001 f.  

 og 6004 samt udvalgsbetænkningen i tillæg B. sp. 425. Januarloven forhøjede  

 nemlig minimumsbeløbet for afgiftsbetaling (men alene for 1987), så det  

 herefter forventedes, at der ville blive 550.000 husstande, som skulle betale  

 1.150.000.000 kroner.
 Men i august 1988 skønnedes tallet til 650.000 husstande, som skulle af  

 med ca. 1,6 mia. kr.
Vedtagelse af regeringens lovforslag nr.
L 47 af 11. oktober 1988  

 forventes at resultere i, at 1987-afgiften vil ramme 365.000 husstande med et  

 samlet provenu på 880 mio. kr., der skulle fordele sig med 870 mio. kr. i  

 pensionsopsparing og 10 mio. kr. i skat.
At man i efteråret 1988 ophæver loven fra 1987, kan i al fald intet  

 ødelægge.
Det er efter vedtagelsen af en sådan ophævelseslov aldeles umuligt  

 for de pågældende at lave om på deres opsparing og/eller  

 forbrugsfinansieringer for så vidt angår perioden før nytår 1988. Naturligvis  

 kunne der have været den situation, at de fem kartoffelpartier for at  

 demonstrere et fast styre af landet havde sagt: Hvad vi skrev, det skrev vi,  

 og her skal ingen slinger være i valsen.
Men det har de fem (KF, V, CD, RV og  

 KRF) valgt ikke at gøre ved de ændringer, de selv tog initiativ til i januar  

 og august 1988 og nu senest ved 11. oktober-lovforslaget om, at halvere  

 1987-afgiften.
Når man kan skære så meget som halvdelen væk (og endda den  

 mindst rigtige halvdel), kunne man da akkurat lige så godt give efter for  

 alle de mange saglige argumenter om helt at fjerne den 1987-afgift, der vil  

 indebære et tab for statskassen, fordi de 10 mio. kr., den nu forventes at  

 indbringe brutto, hverken helt eller halvt vil slå til i forhold til  

 administrationsomkostninger og lign.
I selve det forhold, at regeringen vil indføre ændrede regler fra og med  

 1988, ligger også, at den erkender, at det i 1986 fastlagte afgiftsgrundlag  

 ikke er godt.
Men hvorfor skal man dog så beholde det for 1987 uden nogen som  

 helst verdens nytte? Og da især, da man vil bortskære ca. 90 pct. af  

 afgiftsgrundlaget for 1988.
 Endog økonomiministeren indrømmer, »at privatforbruget nu er i  

 underkanten af det, vi havde forventet, da vi indførte kartoffelkuren«  

 (Berlingske Tidende for 9. august 1988).
Penge, der er lånt og forbrugt, kan loven jo under ingen omstændigheder  

 gøre noget ved.
Adfærden kan ikke ændres med tilbagevirkende kraft.
 Forslag om ophævelse af kartoffelkuren vedrørende 1988 og følgende år bør  

 nok afvente, hvordan regeringsforslagets skæbne vedrørende disse år bliver i  

 Folketinget, således at ophævelsesforslaget kan knytte sig direkte til  

 lovændringen og ikke føres som en forvirrende kamp med, hvad der allerede er  

 ophævet.
Til § 2 Mens kartoffelskatten for 1988 og følgende afgiftsår alternativløst er en  

 ny skat oven i alle de andre alt for mange og alt for store skatter, som  

 svage folketingsflertal har gennemført, er der for 1987 to valgmuligheder:
1) Indbetaling til den frådsende statskasse eller 2) Indbetaling til en pensionsordning for den skattepligtige selv (jf.  

 nærmere bekendtgørelse nr. 84 af 17. februar 1988).
ad 1) Skatteministeren har over for Folketinget erklæret, at statskassen  

 tilbagebetaler, hvad den har fået (vil få?). Antagelig med virkning frem til,  

 at nye opkrævninger udsendes i december 1988.
ad 2) Her blev ved lov nr. 492 af 19. august 1988 indsat følgende nye regel i  

 kartoffelskattelovens § 13:
 »Stk. 5. Afgiftsbeløb, der er indbetalt til et forsikringsselskab, et  

 pengeinstitut eller en pensionskasse efter § 10, stk. 1, er ikke omfattet af  

 § 10, stk. 2-4, og realrenteafgiftsloven, hvis hele beløbet med påløbne  

 renter tilbagebetales senest den 30. september 1988.« Denne formulering  

 lider af to svagheder:
 a) Forsikringsselskaber m.v. forpligtes ikke til at tilbagebetale (alt),  

 hvad de har modtaget.
 b) Realrenteafgift opkræves, hvis tilbagebetaling ikke nøje sker  

 overensstemmende med sidste sætning i stk. 5.
 Ved forslagets § 2, stk. 2, 2. og 3. pkt., rådes bod på de nævnte  

 utilstrækkeligheder.
