 Til orientering fremsendes hermed kopi af Finansministeriets  

 notitsskrivelse af 15. juni 1987 indeholdende besvarelse af et af Danmarks  

 Jurist- og Økonomforbund rejst spørgsmål om aflønning af og  

 anciennitetsberegning for nyuddannede kandidater.
 P. m. v.
 e.b.
Ruth Jensen fm.
 Bilag.
 Finansministeriet har dags dato tilskrevet Danmarks Jurist- og  

 Økonomforbund således:
 »Danmarks Jurist- og Økonomforbund har i skrivelse af 10. marts 1987  

 (j.nr. 2141-1) forelagt spørgsmål om aflønning af og anciennitetsberegning  

 for nyuddannede kandidater.
 I den anledning skal Finansministeriet udtale følgende:
 Løn i henhold til overenskomsten for juridiske kandidater og  

 universitetsøkonomer kan ikke udbetales til en ansat, før det er  

 dokumenteret, at den pågældende har bestået kandidateksamen.
 Når det er dokumenteret, at den pågældende har bestået kandidateksamen,  

 ydes der løn i henhold til overenskomsten med virkning fra den dag, den  

 ansatte bestod eksamen, og ancienniteten beregnes med virkning fra udgangen  

 af den måned, i hvilken den pågældende bestod eksamen.
 Som dokumentation for, at eksamen er bestået, kan anvendes eksamensbevis  

 eller anden erklæring fra uddannelsesinstitutionen om, at eksamen er bestået.  

 Tidspunktet for bestået eksamen dokumenteres tilsvarende ved oplysning herom  

 i eksamensbeviset eller anden erklæring fra uddannelsesinstitutionen.
I overenskomstmæssig henseende kan eksamen dog tidligst anses for bestået,  

 når der er givet karakter for alle prøver.
Eksamen kan derfor ikke anses for  

 bestået allerede på det tidspunkt, hvor den pågældende har opnået sådanne  

 karakterer, at han uanset karakterer for andre prøver vil være sikker på at  

 bestå eksamen, og ej heller på det tidspunkt, hvor en skriftlig opgave  

 indleveres til bedømmelse.
