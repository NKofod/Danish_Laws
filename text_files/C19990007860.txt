Vejledning til bekendtgørelse om  

 standardvedtægt for anerkendte arbejdsløshedskasser Regler om standardvedtægten for anerkendte  

 arbejdsløshedskasser er fastsat i Direktoratet for  

 Arbejdsløshedsforsikringens bekendtgørelse nr. 434 af 8. juni  

 1999.
 Bekendtgørelsen er udformet således, at selve  

 standardvedtægten er bilag til bekendtgørelsens § 1, medens  

 bekendtgørelsens § 2 angiver de mindstekrav, der stilles til  

 indholdet af det administrative afsnit (afsnit 7) i den enkelte a-kasses  

 vedtægt, idet standardvedtægten ikke indeholder forskrifter om  

 den administrative struktur.
A-kassens vedtægt skal være i overensstemmelse  

 med standardvedtægten.
Bestemmelserne i vedtægtens administrative  

 afsnit må ikke være i strid med standardvedtægtens  

 regler.
I visse tilfælde indeholder standardvedtægten  

 alternative bestemmelser, hvor a-kassen må vælge den bestemmelse,  

 der stemmer med forholdene i a-kassen.
Dette gælder vedtægtens  

 § 4, stk. 2 (a-kassens faglige område) og § 12  

 (kontingentspørgsmål).
 I andre tilfælde fremgår det af  

 standardvedtægten, at a-kassen selv skal beslutte reglernes  

 nærmere indhold, jf. f.eks. § 2, stk. 5 (valg af  

 repræsentanter til årsmødet) og § 11, stk. 1  

 (opkrævningsperiode for kontingent).
 Standardvedtægtens bestemmelser om afdelinger skal  

 kun medtages i vedtægten for a-kasser, der er organiseret i  

 afdelinger.
 Vedtægten omfatter ikke de særlige regler,  

 herunder klageregler, regnskabsbestemmelser m.v., der er gældende for  

 a-kassernes administration af kursusgodtgørelse i henhold til lov om  

 arbejdsmarkedsuddannelser.
 Vedrørende bekendtgørelsens enkelte  

 bestemmelser bemærkes:
Til bilaget (Standardvedtægten) § 1. A-kassens formål Standardvedtægtens § 1 angiver  

 udtømmende rammerne for a-kassens virksomhed.
Det vil sige, at  

 aktiviteter med formål, der ikke er omfattet af bestemmelsen, ikke er  

 tilladt.
Det følger heraf, at en anerkendt a-kasse f.eks. ikke kan  

 drive erhvervsvirksomhed, administrere livsforsikringsordninger eller anvende  

 midler til kursusaktiviteter, bortset fra kortvarige  

 jobsøgningskurser.
 Ud over administration af dagpenge, efterløn og  

 andre ydelser efter reglerne i arbejdsløshedsforsikringsloven har  

 a-kassen bl.a. til opgave at vejlede medlemmerne om deres rettigheder og  

 forpligtelser efter loven og arbejdsmarkedslovgivningen i øvrigt,  

 herunder om rådighedsforpligtelsen, samt at vejlede medlemmerne om  

 muligheden for at få beskæftigelse på det almindelige  

 arbejdsmarked og om muligheden for at få tilbud som led i den  

 arbejdsmarkedspolitiske indsats.
 A-kassen kan formidle arbejde til egne ledige medlemmer  

 efter reglerne om en aktiv arbejdsmarkedsindsats.
 Det er endvidere bl.a. pålagt a-kasserne at  

 administrere udbetalinger m.v. efter lov om en aktiv arbejdsmarkedspolitik og  

 lov om orlov, samt kursusgodtgørelse m.v. efter lov om  

 arbejdsmarkedsuddannelser.
§ 2, stk. 5. Valg af repræsentanter til  

 årsmødet A-kassen skal selv fastsætte i vedtægten,  

 hvordan repræsentanterne til årsmødet vælges.
§ 3, stk. 2. Anvendelse af formuen ved anerkendelsens  

 ophør Hvis a-kassens anerkendelse bortfalder, skal a-kassens  

 mellemværende med staten vedrørende forskud og refusion af  

 udgifter til dagpenge mv. gøres op, og en eventuel saldo skal  

 udlignes.
A-kassen skal træffe afgørelse om anvendelse  

 af den herefter resterende formue.
Afgørelsen er først gyldig,  

 når den er godkendt af direktøren for  

 arbejdsløshedsforsikringen.
§ 4, stk. 1. Optagelsesbetingelserne A-kassen kan ikke gøre optagelsen betinget af, at  

 medlemmet tillige er eller bliver medlem af den tilknyttede faglige  

 organisation.
§ 4, stk. 2. A-kassens faglige område Lønmodtagerkasserne er - bortset fra Kristelig  

 Arbejdsløshedskasse - fagligt afgrænsede.
 Den enkelte a-kasses faglige område skal derfor  

 beskrives så nøjagtigt som muligt i vedtægtens § 4,  

 stk. 2, med tilhørende bilag, så det fremgår af  

 vedtægten, hvilken beskæftigelse/uddannelse, der kræves som  

 betingelse for optagelse som medlem af a-kassen.
 Bilaget er en del af vedtægten, og ændringer  

 heri får derfor først gyldighed, når direktøren for  

 arbejdsløshedsforsikringen har godkendt dem.
 Vedrørende ændringer, der berører  

 andre kassers område, henvises til bekendtgørelsens  

 § 4.
 Beskrivelsen i § 4, stk. 2, kan enten tage  

 udgangspunkt i faggrupper - alternativ (a) - eller, hvis det faglige  

 område ikke kan afgrænses på baggrund af faggrupper, ved  

 anvendelse af formuleringen i alternativ (b).
 Alternativ (a):
 Hvis afgrænsningen af a-kassens faglige område  

 foretages på baggrund af faggrupper, anføres det i bilaget, i  

 hvilke faglige organisationer de pågældende faggrupper er  

 optagelsesberettigede.
Alle faggrupperne skal anføres i bilaget.
Hvis  

 a-kassen optager medlemmer på grundlag af uddannelse, skal bilaget  

 tillige angive de pågældende uddannelsesområder.
 Hvis området yderligere er reguleret ved  

 grænseaftaler i organisations- og/eller a-kasseregi, skal der henvises  

 til disse i bilaget eller eventuelt i et underbilag.
 Alternativ (b):
 Hvis det faglige område ikke kan afgrænses  

 på baggrund af faggrupper, anvendes formuleringen i stk. 2 (b),  

 der tilpasses efter, om der er tale om medlemsberettigelse i  

 enkeltorganisation(er) eller organisationer tilsluttet en hovedorganisation.  

 Hvis der er tale om en hovedorganisation, opregnes de tilsluttede  

 organisationer i bilaget.
I bilaget angives endvidere - for hver organisation - en  

 fortegnelse over de faggrupper, der kan optages i organisationen.
Hvis  

 a-kassen optager medlemmer på grundlag af uddannelse, skal bilaget  

 tillige angive de pågældende uddannelsesområder.
§ 4, stk. 3. Fuldtidsforsikring/deltidsforsikring Lønmodtagere, der modtager delpension, kan optages  

 som deltidsforsikrede, og et medlem af en a-kasse for lønmodtagere,  

 som overgår til delpension, skal overflyttes til deltidsforsikring,  

 uanset om muligheden for deltidsforsikring er fastsat i a-kassens  

 vedtægt, jf. arbejdsløshedsforsikringslovens § 66.
 Et medlem af en a-kasse for selvstændige  

 erhvervsdrivende kan ikke deltidsforsikres.
§ 7, stk. 1. Frist for udmeldelse A-kassen har valgfrihed med hensyn til fastsættelse  

 af fristen.
 § 9, stk. 2. Indlevering af dagpengekort  

 m.v.
Dagpengekort m.v. skal indleveres snarest muligt og senest  

 3 måneder efter udbetalingsperiodens udløb.
Et medlem, der ikke  

 overholder 3-måneders fristen, mister retten til de forfaldne ydelser,  

 medmindre der har været fyldestgørende grund til forsinkelsen,  

 f.eks. sygdom eller bortrejse i en længere periode.
§ 9, stk. 3. Udbetalingsspecifikation A-kassen bør så vidt muligt sende  

 udbetalingsspecifikation til medlemmerne ved hver udbetaling.
A-kassen har  

 pligt til at fremsende specifikation, hvis medlemmet forlanger det.
§ 10. Valgbarhed Det følger af bestemmelsen, at a-kassen ikke i  

 vedtægten (afsnit 7) kan fastsætte regler om begrænsning af  

 medlemmernes valgbarhed, fx. ved at indføre aldersgrænser eller  

 ved at undtage efterlønsmodtagere eller medlemmer, der ikke er medlem  

 af den tilhørende faglige organisation.
§ 11, stk. 1. Medlemsbidrag A-kassen har ikke hjemmel til at opkræve gebyrer,  

 som f.eks. gebyr for optagelse eller gebyr for udbetaling af dagpenge eller  

 lignende, der er naturlige led i a-kassens administration, bortset fra  

 restancegebyr.
 A-kassen har valgfrihed med hensyn til fastsættelse  

 af terminen for kontingentbetaling.
§ 12. Administrationsbidraget Reglerne i § 12 beskytter medlemmer, der modtager  

 ydelser fra a-kassen, og medlemmer, der ikke er medlemmer af den tilknyttede  

 faglige organisation, mod negativ særbehandling ved  

 kontingentfastsættelsen.
A-kassen skal vælge den af de to formuleringer af  

 § 12, der passer på a-kassens forhold.
Der kan kun kræves  

 ekstra administrationsbidrag af medlemmer, der ikke er medlem af en faglig  

 organisation, hvis administrationsudgifterne for fagligt organiserede  

 medlemmer betales fuldt ud af den/de faglige organisation(er). Det  

 årlige administrationsbidrag for de ikke-organiserede medlemmer kan i  

 disse tilfælde højst fastsættes til 1 1/2 gange  

 højeste dagpengesats.
 I a-kasser, der er organiseret i afdelinger, kan bidraget  

 til afdelingsadministration variere fra afdeling til afdeling, afhængig  

 af de enkelte afdelingers administrationsudgifter.
§ 14. Medlemmernes oplysningspligt Tilsidesættelse af oplysningspligten vil være  

 en forseelse over for a-kassen, der kan medføre tab af medlemsret  

 eller ret til dagpenge m.v., jf. vedtægtens § 17 og lovens  

 § 87. Oplysningspligten har endvidere afgørende betydning ved  

 afgørelse af, om medlemmet skal tilbagebetale ydelser, som er modtaget  

 med urette.
Bestemmelsen indeholder ikke en udtømmende  

 opregning af medlemmernes oplysningspligt.
Fx. har en  

 efterlønsmodtager pligt til at underrette a-kassen, hvis der i  

 årets løb sker eller vil ske overskridelse af grænsen for  

 det tilladte arbejde, eller hvis der påbegyndes selvstændig  

 virksomhed mv.
Endvidere kan særligt nævnes, at et medlem har  

 pligt til give a-kassen alle oplysninger, der har betydning for vurderingen  

 af medlemmets rådighed.
§ 16. Særlig medlemsadministration Bestemmelsen skal kun medtages i vedtægten for  

 a-kasser med decentral administration eller decentrale valghandlinger.
 Det fremgår af vedtægtens § 4,  

 stk. 2, med bilag, hvilke faglige organisationer, der er tilknyttet  

 a-kassen.
Et medlem kan modsætte sig hovedbestyrelsens  

 beslutning om overførsel til administration direkte under  

 hovedbestyrelsen.
Omvendt har medlemmet ikke krav på at blive  

 overført, hvis hovedbestyrelsen ikke ønsker at træffe  

 beslutning herom.
Hovedbestyrelsen skal sikre, at også medlemmer, der  

 ikke er fagligt organiserede, kan udøve deres rettigheder i  

 forbindelse med valg af delegerede, ledelse og revision, jf. § 10. Hvis  

 medlemmerne er overført til administration direkte under  

 hovedbestyrelsen, skal der derfor træffes afgørelse om, på  

 hvilken måde de pågældende medlemmer kan deltage i  

 valghandlingerne m.v.
Dette kan enten ske ved, at medlemmerne fortsat  

 deltager i møder og valghandlinger i afdelingerne, eller ved  

 etablering af en særskilt afdeling under hovedkontoret.
§§ 18-27. Administrationsafsnittet (afsnit 7) Standardvedtægten indeholder ingen  

 mønsterbestemmelser for a-kassevedtægternes administrative  

 afsnit, idet formuleringen heraf er helt afhængig af de faktiske  

 forhold i hver enkelt a-kasse.
 Vedtægtsbestemmelserne skal mindst omfatte de  

 forhold, der er angivet i bekendtgørelsens § 2, jf.  

 vejledningen til denne bestemmelse.
§ 28, stk. 3. Underskrift af årsregnskabet Alle hovedbestyrelsesmedlemmer skal gøres bekendt  

 med årsregnskabet, men det er tilstrækkeligt, at regnskabet  

 underskrives af et flertal af hovedbestyrelsens medlemmer og af de revisorer,  

 der er valgt på delegeret-/repræsentantskabsmødet eller  

 generalforsamlingen Det er derimod ikke tilstrækkeligt, at regnskabet  

 underskrives af forretningsudvalget.
§ 31, stk. 6. Ændringer i standardvedtægten Hvis standardvedtægten ændres, har  

 ændringerne umiddelbar virkning for a-kassens vedtægt.  

 Vedtægtsbestemmelser i strid med standardvedtægten har  

 således ikke gyldighed, og nye standardregler kan  

 påberåbes, selvom a-kassens vedtægt (endnu) ikke er  

 ajourført.
Da mange a-kasser kun har  

 delegeretmøder/generalforsamlinger med flere års mellemrum, er  

 der tillagt hovedbestyrelsen ret og pligt til at foretage de ændringer  

 af a-kassens vedtægt, som er nødvendige for at bringe den a jour  

 med standardvedtægten.
Denne bestemmelse er gældende, selv om det  

 eventuelt i vedtægtens afsnit 7 er fastsat, at vedtægten kun kan  

 ændres af delegeretmødet/generalforsamlingen.
Til bekendtgørelsens § 2 § 2, stk. 1, fastsætter mindstekravet til  

 indholdet af administrationsafsnittet i a-kassens vedtægt, jf.  

 vejledningen til standardvedtægtens afsnit 7.
A-kassen skal sikre, at vedtægtsbestemmelserne  

 så nøjagtigt og udførligt som muligt beskriver a-kassens  

 opbygning og administrative struktur, ledelse og de enkelte organers opgaver  

 og kompetence.
Afsnittet skal bygges op således, at der for hvert  

 niveau udtømmende angives, hvilken kompetence, der tilkommer det  

 pågældende organ, således at der ikke er tvivl om  

 opgavernes fordeling.
 Hvis a-kassen ikke udfærdiger en  

 mønstervedtægt for afdelingerne, jf. bekendtgørelsens  

 § 3, skal afdelingernes nærmere struktur, ledelse og opgaver  

 ligeledes fastsættes i selve a-kassevedtægten.
 Det bør angives, hvem der har kompetencen til at  

 indkalde de kompetente organer til møder  

 (delegeretmøder/generalforsamlinger, møder i hovedbestyrelse og  

 forretningsudvalg m.v.), hvilke indkaldelsesvarsler der gælder, hvilke  

 regler der gælder vedrørende beslutningsdygtighed, samt hvor  

 stort flertal, der kræves for at træffe beslutninger.
 Det skal fremgå af vedtægten, i hvilket forum  

 der vælges delegerede/repræsentanter, hvor lang disses  

 valgperiode er, og hvilke regler der gælder for supplering.
 Valgreglerne skal sikre, at alle medlemmer  

 får mulighed for at lade sig vælge til a-kassens ledelse og  

 revision, jf. standardvedtægtens § 10, stk. 1. Reglerne  

 bør i detaljer angive, hvordan opstilling og valghandlinger  

 gennemføres.
 Hvis der skal vælges suppleanter, bør det  

 tillige fremgå, om suppleanterne er personlige, eller om de  

 indtræder efter stemmetal.
 Det skal fremgå, hvem der er tegningsberettigede,  

 dvs. legitimeret til at forpligte a-kassen i forhold til omverdenen, fx. ved  

 køb og salg af fast ejendom.
 Reglerne for afholdelse af ekstraordinære  

 delegeretmøder/generalforsamlinger samt urafstemning skal angive, hvem  

 der har kompetence til indkaldelse, samt under hvilke betingelser indkaldelse  

 kan finde sted.
Til bekendtgørelsens § 3 A-kasser, der er organiseret i afdelinger, afgør  

 selv, om de nærmere regler for afdelingernes struktur, ledelse,  

 valgregler og opgaver skal fastsættes i a-kassens vedtægt eller i  

 en mønstervedtægt for afdelingerne.
 Mønstervedtægt for afdelingerne bør  

 udsendes som bilag (bilag 2) til a-kassens vedtægt.
 Reglerne i bekendtgørelsens § 3, stk. 5,  

 om indberetning ved oprettelse, nedlæggelse og flytning af afdelinger  

 finder anvendelse, selv om der ikke er udfærdiget  

 mønstervedtægt for afdelinger.
Til bekendtgørelsens § 4 Ændring af en a-kasses faglige område kan fx.  

 blive aktuel i forbindelse med ændring af en faggruppes/organisations  

 faglige tilhørsforhold.
Hvis ændringen skønnes at berøre andre  

 a-kasser, orienterer direktoratet de relevante  

 organisationer/hovedorganisationer på lønmodtager- og  

 arbejdsgiversiden.
Direktoratet kan anmode organisationerne om en udtalelse  

 om, hvilke a-kasser der berøres af ændringen.
 Hvis der fremsættes ønske om det, indkalder  

 direktoratet de relevante hovedorganisationer/organisationer til en  

 drøftelse med henblik på at søge eventuelle  

 modsætningsforhold afklaret.
 Direktoratet anmoder herefter de berørte a-kasser  

 om en udtalelse.
 En ændring, der opfylder betingelserne i  

 bekendtgørelsens § 5 vil normalt blive godkendt, hvis der er  

 enighed om ændringen mellem de berørte a-kasser.
Hvis der fremsættes indsigelse mod  

 ansøgningen, anmoder direktoratet kasserne om at forhandle sagen,  

 eventuelt sammen med de relevante hovedorganisationer/organisationer.  

 Direktoratet kan også selv tage initiativ til at indkalde parterne til  

 forhandling.
Der fastsættes en kort frist til forhandlingernes  

 afslutning.
Direktoratet træffer herefter afgørelse  

 på det foreliggende grundlag.
Samtidig underrettes de involverede  

 a-kasser og faglige organisationer/hovedorganisationer om  

 afgørelsen.
 Hvis direktoratets afgørelse indbringes for  

 arbejdsministeren orienteres formanden for Arbejdsløshedskassernes  

 Faggrænseudvalg og Landsarbejdsrådets Arbejdsudvalg om sagen.
Til bekendtgørelsens § 5 Udvidelse af en a-kasses faglige område sker typisk  

 ved, at a-kassen ansøger om godkendelse af, at en faggruppe eller en  

 faglig organisation optages på bilaget til a-kassens vedtægt.
 Ifølge arbejdsløshedsforsikringslovens  

 § 35, 2. punktum, kan ansøgningen kun godkendes, hvis det nye  

 faglige område er sammenhængende eller beslægtet med  

 a-kassens hidtidige faglige område, eller der er tale om  

 karteldannelse.
 Endvidere må det vurderes, om den  

 pågældende faggruppe/faglige organisation har en sådan  

 afgrænsning, struktur, størrelse m.v., at den overhovedet er  

 egnet til at danne grundlag for udvidelse af a-kassens faglige  

 område.
 Som forhold, der skal indgå i den samlede vurdering  

 af, om det er hensigtsmæssigt, at a-kassens faglige område  

 udvides, kan således nævnes:
 -	Faggruppens eller organisationens faktiske størrelse.
 -	Størrelsen i forhold til eventuelle etablerede og  

 forsikringsdækkede faggrupper/organisationer inden for samme faglige  

 område.
 -	Afgrænsning over for etablerede og forsikringsdækkede  

 faggrupper/organisationer.
 -	Om faggruppen i væsentligt omfang overenskomstdækkes af  

 a-kassens korresponderende faglige organisation.
 -	Om den faglige organisation er forhandlingsberettiget eller den  

 overenskomstbærende yder forhandlingsbistand til det enkelte  

 medlem.
 -	Om a-kassens korresponderende faglige organisation/hovedorganisation  

 er repræsenteret i uddannelsesudvalget for en ny eller ændret  

 uddannelse, der danner grundlag for en ny faggruppe.
 -	Faggruppens naturlige tilknytning i øvrigt til den  

 pågældende a-kasse i forhold til naturlig tilknytning til andre  

 a-kasser.
 -	Om der foreligger anmodning om tilknytning til a-kassen fra  

 faggruppens eller den faglige organisations kompetente organer.
 -	Om det pågældende område i forvejen er  

 forsikringsdækket i flere a-kasser.
 -	Om godkendelse vil få væsentlig eller kun mindre  

 betydning for andre a-kassers godkendte faglige område.
 -	Om der er sket en forudgående, forhandlet, afsluttet og  

 velafgrænset ændring på organisationssiden.
 -	Om der foreligger andre særlige omstændigheder, der taler  

 for eller imod at godkende ændringen.
Generelt Direktoratets vejledning til bekendtgørelse om  

 standardvedtægt for anerkendte arbejdsløshedskasser nr. 47 af  

 23. april 1997 ophæves hermed.
