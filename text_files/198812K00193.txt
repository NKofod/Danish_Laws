Nr LSF 193 Forslag til Lov om helårsbeboelsesret Fremsat af Jane Oksen (FP) Aage Brusgaard (FP) Kirsten Jacobsen (FP)  

 Ingrid Kjældgaard (FP) Poulsgaard (FP) den 26. januar 1989 Ingen offentlig myndighed kan hindre en person i at bo i et hus, blot fordi beboelsen foregår på andre dage af året end tilladt i offentligretlige forskrifter.
Bemærkninger til lovforslaget Rundt om i landets sommerhuskommuner udkæmpes som bekendt store fejder  

 mellem kommunalforvaltningerne og familier, der ønsker at overnatte i deres  

 sommerhus i dele af vinterhalvåret eller eventuelt permanent.
I den strid står Fremskridtspartiet hundrede procent på den enkelte  

 borgers side.
Forlagsstillerne finder det afskyeligt, at loven (særlig § 7 a  

 i lov om sommerhuse og campering m.v., jf. lovbekendtgørelse nr. 357 af 15.  

 juli 1985) er indrettet sådan, at myndighederne kan gribe ind, når en ejer af  

 en ejendom selv ønsker at overnatte og bo i sin egen ejendom eller overlader  

 til andre at bo der.
 Ud over en aldeles uholdbar henvisning til, at det er myndighedernes  

 opgave at opretholde orden inden for privatområdet, plejer kommunerne at  

 forsvare sig med, at det offentlige ikke har råd til at betale for  

 kloakering, vejasfalt og -belysning, postudbringning, renovation, offentlige  

 transportmidler, snerydning, forsyninger af elektricitet, varme, vand, gas  

 osv., som måtte følge af, at sommerhuse benyttes til helårsbeboelse.
Heller ikke det argument er imidlertid fem flade øre værd.
Selvfølgelig må  

 ejerne af de pågældende huse affinde sig med de faciliteter, der nu engang er  

 tilgængelige i området, og selvfølgelig må de som alle andre overholde  

 forureningslovgivning m.v.
Vil de ikke det, kan de lade være med at overnatte  

 i huset.
Men hvis de uanset det nævnte forhold ønsker at bo i deres egne  

 ejendomme (og/eller lade andre bo der), bør de ikke tildænges med noget som  

 helst yderligere overformynderi fra den offentlige administration.
Også her  

 må gælde, at den enkelte skal have lov til at gøre på sin ejendom, hvad der  

 passer ham, når det ikke mærkbart generer andre.
 Selvfølgelig kan det i sådanne sommerhuse - som alle andre steder -  

 tænkes, at børn bliver vanrøgtet, og så må selvsagt de almindelige regler i  

 den til enhver tid gældende børneværnslovgivning komme ind i billedet.
Dernæst kommer de mørkemænd og mørkedamer, der er rædselsslagne over at  

 overlade noget for dem uoverskueligt til det enkelte menneskes frihed, med  

 argumenter om, at man sprænger kommunens skolestruktur.
Skolernes  

 elevkapacitet må imidlertid indrette sig efter, hvor børnefamilierne bosætter  

 sig, og ikke omvendt.
I debatten er det videre blevet hævdet, at folk sandelig ikke må bo der,  

 hvor ambulancer og brandbiler kun vanskeligt kan komme frem.
Denne  

 »omsorg« - der tilsyneladende kun gælder vinterhalvåret - hviler på  

 en bedrevidende pylrementalitet, som helt må forkastes over for, at den  

 enkelte skal have lov til at udsætte sig for den fare ikke på sekunder at  

 kunne blive hjulpet af udrykningskøretøjer i påkommende tilfælde, hvis han  

 selv frivilligt efter egen vurdering anser fordelene ved  

 sommerhusvinterophold for større.
Dernæst er det til støtte for, at kommunen skal have hånd i hanke med,  

 hvem der bor i sommerhusområder m.v., hævdet, at kommunerne kan komme ud for  

 urimelig store sociale udgifter.
Fejlen her er imidlertid den måde, som vi i  

 Danmark har valgt at finansiere socialbudgettet på, sådan at fattige kommuner  

 med svagt skattegrundlag pålægges for store byrder.
Problemet må derfor løses  

 ved en byrdefordelingsreform som flere gange foreslået af Fremskridtspartiet.
Når man videre har hævdet, at det offentlige ville opvurdere sommerhuse,  

 hvis de kunne benyttes hele året, og derved gøre dem dyrere i skat, er det  

 imidlertid heller ikke noget, der kan komme i betragtning over for ønsket om  

 udvidet personlig frihed for ejeren.
Skattereglerne fastsættes af folkevalgte  

 organer og skal selvsagt tilpasses, hvad disse finder er den rette samlede  

 skatteudskrivning, og skatten skal fordeles, som Folketing og kommunale råd  

 finder rigtigt.
Derimod skal skattevæsenet ikke bruges som Den Store Bastian  

 til at forskrække folk fra at bruge deres egne ejendomme, som det passer dem.
Ej heller er hensynet til uforstyrret kommunal planlægning nogen hellig  

 ko.
Det er menneskers trivsel og frie udfoldelsesmuligheder, det gælder om at  

 fremme.
Bureaukraternes tro på, at kommuneplaner, regionplaner osv. skulle  

 udgøre værdier i sig selv, er aldeles forfejlet.
Sandheden er under alle  

 omstændigheder, at de kæmpeanstrengelser, der har været udfoldet ved  

 planlægningsdillerne, er ofret aldeles forgæves.
Ingen kan forudse  

 udviklingen, og det er kun urimelige og unødige selvpinsler at lægge livets  

 udvikling i de spændetrøjer, som planerne udgør.
Samfundsmæssigt vil lovforslagets vedtagelse selvsagt have den fordel, at  

 den eksisterende bygningsmasse bliver bedre udnyttet.
Da det offentlige  

 pålagde sommerhusrestriktioner, skyldtes det også en overvurdering af,  

 hvilken rigdom og velstand Danmark ville komme til at flyde i - så meget, at  

 man kunne tillade sig at lade store boligmasser henstå ubeboede halvdelen af  

 året.
Nu har de sørgelige kendsgerninger overbevist os om, at danskerne  

 vågner op som konen i muddergrøften, og så må vi selvsagt drage den  

 konsekvens igen at ophæve disse offentligretlige restriktioner.
Under alle omstændigheder bor folk jo også under den nuværende lovgivning  

 i deres sommerhuse om vinteren.
Problemet er blot, om man skal kriminalisere  

 denne helt almindelige adfærd eller indrette loven efter de faktiske forhold.  

 Ved valget mellem disse to muligheder foretrækker forslagsstillerne den  

 sidstnævnte.
 Nu findes der jo også sommerhusrestriktioner, som er begrundet i private  

 aftaler (servitutter). I det omfang noget sådant eksisterer, påvirkes det  

 ikke af nærværende lovforslag, som jo alene drejer sig om  

 »offentligretlige forskrifter«.
Ved spørgsmål nr.
S 269 til miljøministeren den 30. november 1988, jf.  

 Folketingstidende 1988-89, forhandlingerne sp. 3893, ønskedes oplyst,  

 hvorvidt ministeren ville fremkomme med et lovforslag til helårsbeboelse af  

 sommerhuse, og om ministeren på daværende tidspunkt ville forlænge eventuelle  

 dispensationer.
Af ministerens svar fremgik, at der ikke var planer om at  

 fremsætte forslag om ændring af lov om sommerhuse og campering m.v., men at  

 der påtænktes udsendt en vejledning fra Miljøministeriet om dispensation fra  

 forbudet mod helårsbeboelse i sommerhusområder, og at det i denne vejledning  

 blev henstillet, at kommunerne ud fra menneskelige hensyn skulle give  

 helårstilladelser til folkepensionister, der har ejet et sommerhus i 5 år  

 eller mere.
 Da Fremskridtspartiet mener, at en sådan vejledning ikke er tilstrækkelig,  

 og da henstillinger ikke følges i lige høj grad af alle kommuner, ønsker  

 forslagsstillerne at fremsætte dette lovforslag med henblik på en generel  

 tilladelse til alle personer, der måtte have ønske om helårsbeboelsesret til  

 deres sommerhuse.
 Lovforslaget er en genfremsættelse af L 151 af 28. februar 1980  

 (Folketingstidende 1979-80, (2. samling), forhandlingerne sp. 5940 og 8909 og  

 tillæg A sp. 3757), L 48 af 28. oktober 1982 (Folketingstidende 1982-83,  

 tillæg A sp. 919, forhandlingerne sp. 2247, 10994 og 11281 samt tillæg B sp.  

 1021) og L 32 af 27. oktober 1987, (Folketingstidende 1987-88 (1. samling),  

 forhandlingerne sp. 700 og 2188 samt tillæg A sp. 721).
 Da det i praksis nok især bliver ældre mennesker, som vil få glæde af  

 forslaget, kan det opfattes som en brik i Fremskridtspartiets  

 pensionistpolitik.
