Ved en faglig voldgiftskendelse blev en overenskomstbestemmelse  

 fortolket således, at den ikke stillede et ubetinget krav om, at  

 arbejdsgiveren skulle ansætte medlemmer af forbundet, men at arbejdsgiveren  

 med de begrænsninger, der følger af driftsmæssige grunde, må udfolde  

 relevante bestræbelser herpå.
Nogen tid efter fremkom arbejdsgiverforeningen  

 A's formand med udtalelser til et dagblad, som fagforbundet fandt stridende  

 mod overenskomsten og den afsagte opmandskendelse og rejste sag ved  

 Arbejdsretten mod A med påstand om bod.
A blev frifundet, idet Arbejdsretten fandt, at formandens udtalelser,  

 som de var gengivet i dagbladet, nok kunne give indtryk af, at arbejdsgiverne  

 i forhold til forbundet var helt frit stillet ved antagelse af personale, og  

 at arbejdsgiverne således ikke ville efterleve overenskomsten og den afsagte  

 kendelse.
Imidlertid lagdes formandens forklaring om, at hans udtalelse ikke  

 var blevet gengivet af dagbladet i sin helhed, til grund, og der lagdes vægt  

 på de særlige omstændigheder, hvorunder de var fremsat, og på, at udtalelsen  

 ikke havde kunnet opfattes som en vejledning til A's medlemmer.
 Under denne sag har Landsorganisationen i Danmark for Hotel- og  

 Restaurationspersonalets Samvirke for Hotel og Restaurationspersonalets  

 Forbund i Danmark, Gastronomisk Landsforbund og Tjenerforbundet i Danmark  

 indklaget Dansk Arbejdsgiverforening for Arbejdsgiverforeningen af Hoteller  

 og Restauranter for Arbejdsretten for brud på § 21, stk. 3 i parternes  

 overenskomst.
 Den nævnte bestemmelse lyder således:
»Stk. 3. Arbejdsgiveren forpligter sig til i videst mulig udstrækning  

 at beskæftige organiseret personale og at opfordre uorganiseret personale til  

 at melde sig ind i forbundet, under henvisning til, at der arbejdes på  

 overenskomstmæssige vilkår samt så vidt muligt at træffe fornødne  

 foranstaltninger til gennemførelse af kravet.« Da der mellem parterne opstod uoverensstemmelse om rækkevidden af denne  

 bestemmelse, blev spørgsmålet indbragt for en faglig voldgift.
 Ved en opmandskendelse af 29. juli 1989 blev det fastslået, at  

 bestemmelsen i § 21, stk. 3 ikke er en fortrinsklausul og heller ikke stiller  

 et ubetinget krav om ansættelse af Samvirkepersonale, men at arbejdsgiveren  

 med de begrænsninger, som følger af driftsmæssige grunde, må udfolde  

 relevante bestræbelser herpå.
Under en strid inden for Tjenerforbundet bragtes i Dagbladet BT for den  

 26. februar 1990 en artikel under overskriften: »Uorganiserede stemplet  

 med »jødestjerne«.
I artiklen beskrives en aktion foretaget af  

 Tjenerforbundet Fyns Amts afdeling.
Ifølge artiklen skal afdelingen have  

 tilsendt arbejdsgiveren en skrivelse, hvori man under henvisning til  

 overenskomstens § 21, stk. 3 anmodede dem om ikke at beskæftige 158 navngivne  

 tjenere, der alene var medlemmer af arbejdsløshedskassen, men ikke af  

 forbundet.
I denne forbindelse rettede BT henvendelse til formanden for  

 Tjenerforbundet og formanden for forbundets Fyns Amts afdeling, som begge  

 afviste henvendelsen, og til formanden for Arbejdsgiverforeningen, som ifølge  

 referatet udtalte:
»Jeg tager helt og aldeles afstand fra den slags metoder.
Vores  

 medlemmer har selvfølgelig ret til at ansætte, hvem de vil.
 Det er ligegyldigt, hvor de er organiserede - eller om de overhovedet ikke  

 er organiserede.
Vi vælger de dygtigste.
Men det er klart, at vi bliver en slags gidsler i  

 interne fagforeningsstridigheder.« Da klagerne fandt disse udtalelser i strid med overenskomsten og den  

 afsagte opmandskendelse, begærede man afholdt fællesmøde.
 På fællesmødet gav Arbejdsgiverforeningen udtryk for, at formanden var  

 blevet fejlciteret, og tilkendegav, at man agtede at efterleve kendelsen, men  

 opfordrede Samvirket til en drøftelse af, hvorledes kendelsen skal anvendes i  

 forskellige konkrete situationer.
 Klagerne indgav imidlertid den 3. juli 1990 et klageskrift til  

 Arbejdsretten, der indeholdt følgende under domsforhandlingen fastholdte  

 påstand:
»Arbejdsgiverforeningen af Hoteller og Restauranter tilpligtes for  

 brud på gældende overenskomsts § 21, stk. 3, at betale en bod fastsat efter  

 Arbejdsrettens skøn til Hotel- og Restaurationspersonalets Forbund i Danmark,  

 Gastronomisk Landsforbund og Tjenerforbundet i Danmark.« Indklagede har påstået frifindelse.
 Under domsforhandlingen har indklagede fremlagt fotokopi af en artikel i  

 bladet Danske Restauranter for den 8. august 1990 med overskriften  

 »AHR's formand bliver slæbt i Arbejdsretten.« Artiklen havde  

 følgende ordlyd:
 »I forbindelse med balladen mellem Tjenerforbundet i Danmark og de  

 amter, der er brudt ud af TFD, opstod der i foråret rygter om, at TFD havde  

 sendt breve ud til AHR's medlemmer på Fyn, om at man skulle blackliste  

 medlemmer af udbryderamterne.
Dagbladet B.T. spurgte i den forbindelse AHR's formand Poul Schwartzlose  

 om hans syn på sagen.
Poul Schwartzlose udtalte, at han helt tog afstand fra  

 den slags metoder og fandt, at AHR's medlemmer var blevet en slags gidsler i  

 en intern fagforeningsstrid, som man ikke ønskede at blive blandet ind i.
Han  

 fortsatte:
- Vore medlemmer har selvfølgelig ret til at ansætte hvem de vil.
Det er  

 ligegyldigt, hvor de er organiserede.
Vi vælger de dygtigste.
Belastning Denne udtalelse finder Samvirket så ødelæggende, at man nu har indbragt  

 sagen for Arbejdsretten med krav om bod for organisationsansvar for AHR.
 AHR har tidligere meddelt, at forhandlingsmodparten fortsat alene er  

 Tjenerforbundet og ikke udbryderamterne, men har også opfordret parterne til  

 at finde en løsning på deres strid, så der atter kunne blive ro på området.
- Når Samvirket nu reagerer så voldsomt på mine udtalelser, må jeg  

 konstatere, at man åbenbart ikke selv magter at løse konflikten, men det er  

 ikke og bliver ikke vores bord.
Til gengæld vil arbejdsretssagen belaste  

 vores samarbejde med Samvirket, og det er ikke i nogens interesse, siger  

 AHR's formand Poul Schwartzlose, til Danmarks Restauranter.« Indklagedes formand, restauratør Poul Schwartzlose har forklaret, at han  

 blev ringet op af journalisten, der gjorde ham bekendt med den henvendelse,  

 som Fyns Amts afdeling havde foretaget til en række restauratører, og  

 spurgte, hvad han sagde hertil.
Referatet af hans udtalelse er ikke  

 fuldstændigt.
Han sagde også »vi tager de bedste og ser i den  

 forbindelse på, om de er uddannede«.
Han anser uddannelse for en  

 kvalifikation i sig selv.
Han sagde endvidere, at hvis vi har to lige gode,  

 tager vi selvfølgelig den organiserede, for det skal vi.
Referatet i Danmarks  

 restauranter er en korrekt afskrift af, hvad der har stået i BT.
Klagerne har til støtte for sin påstand anført, at udtalelsen, hvis den er  

 rigtigt citeret, er i strid med overenskomsten og med kendelsen.
Kendelsen  

 åbner kun mulighed for at ansætte uorganiserede, hvis vedkommende har ganske  

 særlige kvalifikationer, eller der foreligger et akut personalebehov.  

 Schwartzlose har udtalt sig på organisationens vegne, og ansvaret påhviler  

 derfor organisationen.
Udtalelsen på fællesmødet er ikke tilstrækkelig til at  

 fritage organisationen for ansvar.
Der kunne have været vejledet i  

 medlemsbladet, og der må være en pligt til at give en redegørelse, selv om  

 der foreligger en fejlcitering.
I øvrigt viser artiklen i Danmarks  

 Restauranter, at der ikke er tale om en fejlcitering, da udtalelsen her  

 fastholdes.
Uanset Schwartzloses forklaring har udtalelsen haft en så generel  

 karakter, at man må tro, at restauratørerne står frit.
Forudsætningen for  

 overenskomstens § 21, stk. 3 er ikke bristet på grund af konflikten på Fyn,  

 og Arbejdsretten skal ikke tage stilling til tjenernes fremgangsmåde.
Indklagede har anført, at udtalelsen i BT må ses på baggrund af  

 fagforeningsstriden på Fyn, hvor afdelingen i strid med både overenskomst og  

 kendelse og den almindelige lovgivning havde blacklistet en række tjenere.  

 Schwartzloses udtalelse til BT tager afstand fra denne fremgangsmåde, og den  

 følgende sætning er vendt mod blacklistning og eksklusivbestemmelse.
Hvis  

 hans udtalelse var blevet citeret fuldstændigt, ville det være fremgået, at  

 der ses på kvalifikationerne, og det kan ikke være organisationsfjendtligt.  

 Kendelsen er ikke særlig tydelig, men indebærer, at der i et vist omfang er  

 pligt til at beskæftige organiserede.
Dette har indklagede ikke bestridt,  

 hvilket klart fremgår af udtalelsen på fællesmødet.
Der har ikke været  

 anledning til at fremkomme med noget dementi.
Modparten har ikke villet  

 udtale sig til BT, og dette kan opfattes som en accept af forbundets  

 fremgangsmåde.
Artiklen i Danmarks Restauranter er uden betydning.
Den  

 indeholder blot en redegørelse for arbejdsretssagen.
 Arbejdsretten skal udtale:
 Selv om der må gives klagerne medhold i, at Arbejdsretten ikke skal tage  

 stilling til den fremgangsmåde, som tjenerne har anvendt på Fyn, må det dog  

 tages i betragtning, på hvilken baggrund restauratør Schwartzloses udtalelse  

 til BT er fremkommet.
Arbejdsretten lægger Schwartzloses forklaring til grund.
Udtalelsen til BT  

 kunne i den form, hvori den er gengivet, nok give indtryk af, at  

 restauratørerne i forhold til forbundet var helt frit stillet ved antagelse  

 af personale, og at indklagede således ikke ville efterleve overenskomstens §  

 21, stk. 3 og den afsagte opmandskendelse.
Imidlertid fremgår det af den  

 afgivne forklaring, at der i forbindelse med udtalelsen var givet udtryk for,  

 at der var begrænsninger i retten til ansættelse, og indklagede gav på  

 fællesmødet klart udtryk for, at man ville efterleve kendelsen.
Artiklen i  

 Danmarks Restauranter indeholder alene en redegørelse for, at der er anlagt  

 sag ved Arbejdsretten og baggrunden for denne, og klageren har da også alene  

 påberåbt den som et bevis for, at udtalelsen til BT er fremsat.
Efter det anførte og under hensyn til den baggrund, på hvilken udtalelsen  

 er fremkommet, og til at denne ikke har kunnet opfattes om en vejledning til  

 organisationens medlemmer, finder Arbejdsretten ikke, at udtalelsen kan  

 pådrage organisationen ansvar.
Arbejdsretten frifinder derfor indklagede.
 T h i k e n d e s f o r r e t :
 Indklagede, Arbejdsgiverforeningen for Hoteller og Restauranter,  

 frifindes.
 Klagerne skal betale sagens omkostninger til Arbejdsretten med 2.000 kr.
 (* 1) Henvisninger: Per Jacobsen s.498 ff, K. 9908 (A 1984, s.31) K.  

 90.257.
