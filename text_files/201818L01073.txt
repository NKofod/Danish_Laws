Ændringsforslag stillet den 29. april 2019 Ændringsforslag til 3. behandling af Forslag til lov om en aktiv beskæftigelsesindsats [af beskæftigelsesministeren (Troels Lund Poulsen)]:
Til § 17 Af beskæftigelsesministeren:
 1) I stk. 2 ændres », jobsøgende med særlige kvalifikationer eller behov, befordringsgodtgørelse i forbindelse med jobsøgning og lign« til: »eller jobsøgende med særlige kvalifikationer eller behov, og befordringsgodtgørelse i forbindelse med jobsøgning og lign«.
[Sproglig præcisering] Til § 56 2) Stk. 4 affattes således:
»Stk. 4. Beskæftigelsesministeren fastsætter regler om betingelser, der skal være opfyldt i forbindelse med afgivelse og ophør af tilbud.« [Sproglig præcisering] Til § 111 3) I stk. 3 ændres »sygdom« til: »egen sygdom«.
[Sproglig præcisering] Til § 118 4) I stk. 2, 1. pkt., ændres »For at blive visiteret til fleksjob« til: »For at en person kan blive visiteret til fleksjob,«.
[Sproglig præcisering] Til § 139 5) Stk. 2 affattes således:
»Stk. 2. Beskæftigelsesministeren fastsætter nærmere regler om betingelser for og beregning af tilskud til selvstændigt erhvervsdrivende, herunder regler for fradrag i og udbetaling af tilskud til selvstændigt erhvervsdrivende.
Beskæftigelsesministeren fastsætter endvidere regler for selvstændigt erhvervsdrivendes oplysningspligt.« [Sproglig præcisering] Til § 159 6) I stk. 2 udgår »nr. 1 og 2,«.
[Lovteknisk præcisering] Til § 172 7) I § 172, stk. 3,  indsættes efter »til en virksomhed i form af«: »tilskud til«.
[Sproglig præcisering] Til § 175 8) I stk. 1, 1. pkt., udgår »jobrettet«.
[Sproglig præcisering] 9) I stk. 4, 1. pkt., udgår »jobrettet«, og efter »har ret til« indsættes: »at få dækket«.
[Sproglig præcisering] Til § 177 10) I stk. 1 udgår »jobrettet«.
[Sproglig præcisering] Til § 178 11) I § 178, stk. 3, indsættes efter »til en virksomhed i form af«: »tilskud til«.
[Sproglig præcisering] Til § 179 12) I § 179, stk. 3, indsættes efter »til en virksomhed i form af«: »tilskud til«.
[Sproglig præcisering] Til § 185 13) I stk. 1, 1. pkt., ændres »nytteindsats« til: »nytteindsatspladser«.
[Sproglig præcisering] Til § 198 14) I stk. 1, 2. pkt., ændres »denne« til: »samme«.
[Sproglig præcisering] Til § 208 15) Stk. 2 affattes således:
»Stk. 2. Beskæftigelsesministeren fastsætter tidspunktet for ikrafttrædelse af lovens § 34, stk. 3. Beskæftigelsesministeren kan i den forbindelse fastsætte, at bestemmelsen skal have virkning fra forskellige tidspunkter for de målgrupper, som bestemmelsen omfatter.« [Lovteknisk præcisering] Bemærkninger Til nr. 1 Der er tale om en sproglig præcisering i den foreslåede affattelse af § 17, stk. 2, som tydeliggør bestemmelsens indhold.
Forslaget indebærer således ikke indholdsmæssige ændringer.
Til nr. 2 Det foreslås at ændre formuleringen af stk. 4, således at »Beskæftigelsesministeren fastsætter regler om forhold, der skal være opfyldt i forbindelse med afgivelse af og ophør med tilbud« ændres til: »Beskæftigelsesministeren fastsætter regler om betingelser, der skal være opfyldt i forbindelse med afgivelse og ophør af tilbud.« Der er tale om en sproglig præcisering, og forslaget indebærer således ikke indholdsmæssige ændringer.
Til nr. 3 Efter forslaget til § 111, stk. 3, skal kommunen iværksætte en samtale med regionens sundhedskoordinator, hvis kommunen vurderer, at en person i jobafklaringsforløb vil være i risiko for fortsat at være uarbejdsdygtig på grund af sygdom 4 år efter ophør af sygedagpenge.
Samtalen med sundhedskoordinatoren skal omhandle personens muligheder for at arbejde.
Det foreslås præciseret, at uarbejdsdygtigheden skal være på grund af personens egen sygdom.
 Der er alene tale om en sproglig præcisering, og forslaget indebærer således ikke indholdsmæssige ændringer.
Til nr. 4 Der er alene tale om en sproglig præcisering i den foreslåede affattelse af § 118, stk. 2, som tydeliggør bestemmelsens indhold.
Forslaget indebærer således ikke indholdsmæssige ændringer.
Til nr. 5 Der er alene tale om en sproglig præcisering.
Forslaget indebærer således ikke indholdsmæssige ændringer.
 Der henvises til bemærkningerne til § 139, stk. 2, i det fremsatte lovforslag.
Til nr. 6 Der er alene tale om lovteknisk præcisering, og forslaget indebærer således ikke indholdsmæssige ændringer.
Til nr. 7, 11 og 12 Der er tale om sproglige præciseringer i de foreslåede affattelser af §§ 172, 178 og 179, som tydeliggør bestemmelsernes indhold.
Forslagene indebærer således ikke indholdsmæssige ændringer.
Til nr. 8 Det foreslås, at ordet jobrettet udgår i § 175, stk. 1, 1. pkt., således at der i bestemmelserne står »erhvervsrettet voksen- og efteruddannelse efter kapitel 9«.
Forslaget er en indholdsmæssig videreførelse af de gældende regler om befordringsgodtgørelse under deltagelse i kurser under ordningen om 6 ugers jobrettet uddannelse.
Konsekvensen er, at der fortsat kan ydes befordringsgodtgørelse under deltagelse i 6 ugers jobrettet uddannelse efter kapitel 9 til deltagelse i arbejdsmarkedsuddannelser på den landsdækkende positivliste.
 Der er alene tale om en sproglig præcisering, og forslaget indebærer således ikke indholdsmæssige ændringer.
Til nr. 9 Det foreslås, at ordet jobrettet udgår i § 175, stk. 4, 1. pkt., således at der i bestemmelserne står »erhvervsrettet voksen- og efteruddannelse efter kapitel 9«.
Forslaget er en indholdsmæssig videreførelse af de gældende regler om befordringsgodtgørelse under deltagelse i kurser under ordningen om 6 ugers jobrettet uddannelse.
Konsekvensen er, at der fortsat kan ydes befordringsgodtgørelse under deltagelse i 6 ugers jobrettet uddannelse efter kapitel 9 til deltagelse i arbejdsmarkedsuddannelser på den landsdækkende positivliste.
Det foreslås endvidere, at der indsættes »at få dækket« efter »har ret til«.
Dermed vil det fremgå tydeligt af bestemmelsen, at personer i målgruppen har ret til at få dækket den faktiske udgift til befordring, hvis udgiften er en følge af en nedsat fysisk eller psykisk funktionsevne.
 Der er alene tale om sproglige præciseringer, og forslagene indebærer således ikke indholdsmæssige ændringer.
Til nr. 10 Det foreslås, at ordet jobrettet udgår i § 177, således at der i bestemmelsen står »erhvervsrettet voksen- og efteruddannelse efter kapitel 9«.
Forslaget er en indholdsmæssig videreførelse af de gældende regler om befordringsgodtgørelse under deltagelse i kurser under ordningen om 6 ugers jobrettet uddannelse.
Konsekvensen er, at der fortsat kan ydes befordringsgodtgørelse under deltagelse i 6 ugers jobrettet uddannelse efter kapitel 9 til deltagelse i arbejdsmarkedsuddannelser på den landsdækkende positivliste.
 Der er alene tale om en sproglig præcisering, og forslagene indebærer således ikke indholdsmæssige ændringer.
Til nr. 13 Der foreslås i § 185, stk. 1, 1. pkt., at »nytteindsats« ændres til »nytteindsatspladser«.
Der er tale om en sproglig præcisering, og forslaget indebærer således ikke indholdsmæssige ændringer.
Til nr. 14 Det foreslås at ændre henvisningen til »denne lov« til en henvisning til »samme lov« i sætningen.
Dermed kan der ikke være tvivl om, at det er den lov, der netop er nævnt, der henvises til, dvs. lov om kommunernes finansiering af visse offentlige ydelser udbetalt af kommunerne, Udbetaling Danmark og arbejdsløshedskasserne.
Der er alene tale om en sproglig præcisering, og forslaget indebærer således ikke indholdsmæssige ændringer.
Til nr. 15 Det foreslås, at bestemmelsen omformuleres, så beskæftigelsesministeren fastsætter tidspunktet for, hvornår bestemmelsen træder i kraft, men at virkningen for de enkelte målgrupper i bestemmelsen kan være forskellig.
Bestemmelsen kan således have virkning for nogle målgrupper, men ikke for andre målgrupper.
Forslaget er en lovteknisk ændring og indebærer ikke indholdsmæssige ændringer.
