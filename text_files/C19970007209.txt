(Til politiet) Efter forhandling med Forsvarsministeriet fastsættes herved følgende  

 bestemmelser om politiets adgang til at skride ind over for militærpersoner,  

 der som førere af militære køretøjer overtræder færdselsloven eller er  

 indblandet i færdselsuheld uden for militært område:
§ 1.  Politiet kan i påtrængende tilfælde, jf. militær  

 retsplejelov, § 21, standse forsvarets motorkøretøjer, hvis færdselsloven  

 skønnes overtrådt.
For så vidt angår køretøjer, som indgår i en militær  

 kolonne under kommando, må henvendelse om standsning ske til føreren af  

 kolonnen eller til den befalingsmand, der slutter kolonnen.
Standsning af  

 kolonner bør sædvanligvis kun ske i tilfælde af færdselsuheld eller ved  

 grovere forseelser, herunder overtrædelser, der kan medføre fare også under  

 den fortsatte kørsel.
Indskriden bør som hovedregel følges op af, at  

 vedkommende polititjenestemand udfærdiger en rapport om forseelsen.
Rapporten  

 sendes til vedkommende rettergangschef eller auditør.
Oplysning om  

 vedkommende rettergangschef eller auditør kan fås ved henvendelse til  

 Forsvarets Auditørkorps, Rigensgade 11, 1316 København K.
 Stk. 2.  Der kan i alle tilfælde, hvor et af forsvarets  

 køretøjer standses af politiet eller findes indblandet i færdselsuheld,  

 kræves forevist kørekort af føreren af motorkøretøjet.
§ 2.  Politiet er i tilfælde af større færdselsuheld,  

 eller hvor grovere mangler ved køretøjet med føje kan antages af foreligge,  

 berettiget til at tilbageholde køretøjet med henblik på nærmere undersøgelse  

 af dette.
Såfremt føreren kan sandsynliggøre, at tjenstlige grunde  

 nødvendiggør uopholdelig fortsættelse af kørslen, og denne ikke under hensyn  

 til køretøjets eller førerens tilstand skønnes uforsvarlig, kan  

 tilbageholdelse ikke ske.
Ved færdselsuheld skal de nærmere omstændigheder  

 ved ulykken dog først være konstateret.
 Stk. 2.  Vedkommende rettergangschef eller auditør skal  

 så vidt muligt omgående underrettes om en tilbageholdelse.
§ 3.  Såfremt politiet i påtrængende tilfælde i medfør  

 af militær retsplejelov, § 21, selv forestår undersøgelsen af forsvarets  

 køretøjer, bør en militær bilinspektør tilkaldes ved henvendelse til  

 vagthavende officer ved Hærens Operative Kommando i Karup.
Kan en militær  

 bilinspektør ikke give møde inden for rimelig tid, kan undersøgelse foretages  

 af Statens Bilinspektion.
 Stk. 2.  I tilfælde af færdselsuheld, hvori også civile  

 motorkøretøjer er indblandet, og hvor tilkaldelse af en civil bilinspektør  

 finder sted, foretager denne undersøgelsen af samtlige indblandede køretøjer.
 Stk. 3.  Vedkommende rettergangschef eller auditør skal  

 dog så vidt muligt omgående underrettes om, at undersøgelsen vil finde sted.  

 Såfremt en militær bilinspektør giver møde ved undersøgelsen, er han  

 berettiget til at overvære denne.
 § 4.  Genpart af de af politiet optagne rapporter  

 vedrørende forsvarets køretøjer og af de erklæringer, der måtte være afgivet  

 af en civil bilinspektør vedrørende forsvarets køretøjer, skal snarest sendes  

 til vedkommende rettergangschef eller auditør.
 § 5.  Politiets almindelige kontrol af køretøjer i  

 henhold til færdselslovens § 77 skal ikke omfatte militære motorkøretøjer.
§ 6.  I tilfælde, hvor der hos førere af forsvarets  

 motorkøretøjer konstateres spirituspåvirkethed eller i øvrigt uegnethed til  

 at føre motorkøretøj, jf. færdselslovens § 53 og § 54, indbringes den  

 pågældende til vedkommende rettergangschef eller auditør.
I påtrængende  

 tilfælde kan politiet uden at afvente begæring fra de militære myndigheder  

 foretage sædvanlig blodprøveudtagning og eventuelt lægeundersøgelse.  

 Vedkommende rettergangschef eller auditør skal i så fald straks underrettes.
 § 7.  Cirkulæret træder i kraft den 1. juli 1997.  

 Samtidig ophæves cirkulære nr. 256 af 6. december 1960 med senere ændringer.
