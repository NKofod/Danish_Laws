En repræsentant fik af arbejdsgiveren udbetalt en godtgørelse,  

 svarende til handelsrejsendefradraget, til dækning af visse af de  

 udgiftsarter, der normalt dækkes af det nævnte fradrag, medens andre udgifter  

 blev dækket efter regning.
Han var for så vidt berettiget til  

 handelsrejsendefradraget, men kun med fradrag af de faktisk godtgjorde  

 udgifter, der normalt hører under standardfradragene.
Repræsentant A klagede for indomståret 1985 over, at de stedlige  

 skattemyndigheder havde anset ham for indkomstskattepligtig af en godtgørelse  

 på 16.650 kr., der var udbetalt af hans arbejdsgiver, beregnet efter reglerne  

 om standardfradrag for handelsrejsende.
Samtidig var indrømmet det maksimale  

 fradrag for udearbejde på 4.400 kr.
Det var til sagen oplyst, at klageren havde været beskæftiget som  

 repræsentant for B A/S.
I forbindelse med sit arbejde havde klageren modtaget  

 en godtgørelse til dækning af parkeringsudgifter, fortæring, telefonopkald  

 m.v. med 75 kr. pr. rejsedag, svarende til standardsatserne for  

 handelsrejsende. Øvrige udgifter var refunderet mod fremvisning af  

 originalbilag.
Herudover havde klageren fået refunderet udgifter til  

 restaurationsbesøg, gaver og blomster.
Da klageren havde fået godtgjort udgifter efter regning, var den modtagne  

 godtgørelse af de stedlige skattemyndigheder anset for et skattepligtigt  

 løntillæg, ligesom der ikke var fundet grundlag for fradrag i medfør af de  

 særlige regler for handelsrejsende.
Klageren var derimod anset berettiget til  

 fradrag for udearbejde med maksimumbeløbet.
Landsskatteretten fandt efter det oplyste, at klageren som handelsrejsende  

 principielt var berettiget til standardfradrag i henhold til Ligningsrådets  

 vejledende anvisninger med et beløb svarende til det af arbejdsgiveren  

 udbetalte.
Dette fradrag ville dog være at reducere med faktisk godtgjorte  

 udgifter, der efter deres karakter henhørte under standardfradraget.
 Da sådanne godtgjorte udgifter passende kunne ansættes skønsmæssigt til  

 9.000 kr., og da klageren ikke ud over standardfradraget kunne anses for  

 berettiget til yderligere fradrag - herunder fradrag for udearbejde - blev  

 den påklagede ansættelse herefter nedsat til det selvangivne beløb med tillæg  

 af 9.000 kr.
 LV 1988, D 3.17.
