Bekendtgørelse om ændring af bekendtgørelse om adgang til udøvelse af virksomhed som dyrlæge i Danmark for EU- og EØS-statsborgere samt borgere i et land, som EU har indgået aftale med herom1) (Gennemførelse af servicedirektivet) § 1 I bekendtgørelse nr. 1176 af 11. oktober 2007 om adgang til udøvelse af virksomhed som dyrlæge i Danmark for EU- og EØS-statsborgere samt borgere i et land, som EU har indgået aftale med herom, foretages følgende ændringer:
 1. Fodnoten affattes således:
»Bekendtgørelsen indeholder bestemmelser, der gennemfører dele af Europa Parlamentets og Rådets direktiv 2005/36/EF om anerkendelse af erhvervsmæssige kvalifikationer (EU-Tidende 2005 nr.
L 255, s. 22) senest ændret ved Kommissionens forordning 2009/279/EF (EU-Tidende 2009 nr.
L 93, s. 11) og dele af Europa-Parlamentets og Rådets direktiv nr. 2006/123/EF af 12. december 2006 om tjenesteydelser i det indre marked (EF-Tidende 2006 nr.
L 376, s. 36).« 2. Indledningen affattes således:
»I medfør af § 3, stk. 3, § 35 og § 38, stk. 4, i lov nr. 433 af 9. juni 2004 om dyrlæger fastsættes:« 3. Efter § 2 indsættes:
»§ 2 a.
I denne bekendtgørelse forstås ved tjenestemodtager enhver fysisk eller juridisk person, som anvender eller ønsker at anvende en dyrlæge.« 4. Efter § 10 indsættes i kapitel 5:
»§ 10 a.
Fødevarestyrelsen træffer afgørelse om autorisation af dyrlæger senest 4 uger efter modtagelse af ansøgningen og de dokumenter, der er nævnt i § 10, stk. 2, nr. 1-3, jf. dog stk. 2.
Stk. 2. Fristen i stk. 1 kan forlænges én gang, hvis sagens kompleksitet berettiger det.
Fødevarestyrelsen begrunder forlængelsen og varigheden af forlængelsen og meddeler dette til ansøgeren inden udløbet af fristen i stk. 1.
 Stk. 3. Ansøgeren må ikke udføre opgaver som dyrlæge, før vedkommende er autoriseret hertil af Fødevarestyrelsen.
Stk. 4. Når Fødevarestyrelsen har modtaget en ansøgning om autorisation og alle nødvendige dokumenter, sender styrelsen en kvittering til ansøgeren med oplysning om 1) sagsbehandlingsfristen, jf. stk. 1 og 2, 2) at ansøgeren ikke må udføre opgaver som dyrlæge, før vedkommende er autoriseret hertil af Fødevarestyrelsen, samt 3) klagemuligheder.
§ 10 b.
Dyrlæger skal oplyse tjenestemodtager om:
1) erhvervsmæssig titel og EU/EØS-landet, hvor tilladelsen til anvendelsen af titlen er givet, 2) de brancheorganisationer, som dyrlægen eventuelt er medlem af, 3) eventuelle erhvervsforsikringer, herunder kontaktoplysninger på forsikringsselskabet og oplysning om forsikringens geografiske dækning, og 4) kontaktoplysninger til Fødevarestyrelsen.
Stk. 2. Hvis tjenestemodtager anmoder dyrlægen om det, skal denne oplyse om de regler, der gælder for udførelsen af erhvervet, og hvordan dyrlægen får adgang hertil.« 5. Overskriften til kapitel 6 affattes således: »Straf- og ikrafttrædelsesbestemmelser«.
 6. Efter § 10 b indsættes i kapitel 6:
»§ 10 c.
Med bøde straffes den, der overtræder § 10, stk. 1, § 10 a, stk. 3, og § 10 b eller tilsidesætter vilkår knyttet til en autorisation meddelt efter § 10, stk. 1.« § 2 Bekendtgørelsen træder i kraft den 28. december 2009.
Fødevarestyrelsen, den 15. december 2009 Jan Mousing / Christian Strøyer 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv nr. 2006/123/EF af 12. december 2006 om tjenesteydelser i det indre marked (EF-Tidende 2006 nr.
L376, s. 36).
