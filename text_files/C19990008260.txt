Vejledning om folkeskolens indsats over for  

 elever, hvis udvikling kræver en særlig hensyntagen eller  

 støtte Indledning Undervisningsministeriet har som følge af nye  

 bestemmelser i lov nr. 412 af 26. juni 1998 om ændring af lov om  

 folkeskolen, jf. lovbekendtgørelse nr. 739 af 6. oktober 1998,  

 ændret reglerne for folkeskolens specialundervisning.
De nye regler er  

 indeholdt i Undervisningsministeriets bekendtgørelse nr. 448 af 10.  

 juni 1999 om folkeskolens specialundervisning og anden  

 specialpædagogiske bistand.
Med vedtagelsen af lov nr. 412 af 26. juni 1998 om  

 ændring af lov om folkeskolen er der tilvejebragt en hjemmel til, at  

 specialundervisning i medfør af folkeskolelovens § 20,  

 stk. 1 og 2, kan indrettes i dagbehandlingstilbud samt i  

 anbringelsessteder, der er oprettet eller godkendt efter bestemmelserne i lov  

 om social service, således at specialundervisningen skal følge  

 folkeskolelovgivningens bestemmelser herom.
Anbringelsessteder omfatter  

 opholdssteder efter § 49 i lov om social service og  

 døgninstitutioner efter § 51 i lov om social service.
Lov nr. 412  

 af 26. juni 1998 om ændring af lov om folkeskolen indebærer, at  

 skolemyndighederne får hjemmel til under visse betingelser at henvise  

 børn og unge fra børnehaveklasseniveauet til og med 10.  

 klassetrin til specialundervisning efter folkeskolelovens bestemmelser i et  

 dagbehandlingstilbud eller i et anbringelsessted.
Anbringelsessteder omfatter  

 opholdssteder, jf. § 49 i lov om social service og  

 døgninstitutioner, jf. § 51 i samme lov.
Bekendtgørelsen  

 er herudover en uændret videreførelse af bekendtgørelse  

 af 16. juli 1990, idet der er indsat nye bestemmelser i § 2, nr. 6, § 3, stk.  

 10 og § 9, stk. 3, og foretaget ændringer af enkelte bestemmelser.
Initiativer til at begrænse omfanget af  

 specialundervisningen Det er ved udformningen af bestemmelserne forudsat, at  

 iværksættelse af specialundervisning kun finder sted i  

 situationer, hvor det ikke er muligt at afhjælpe skolevanskeligheder  

 inden for rammerne af den almindelige undervisning, og at skolerne i videst  

 muligt omfang søger at forebygge, at elever får skoleproblemer.  

 Folkeskolens almindelige undervisning må derfor tilrettelægges  

 således inden for de givne ressourcer, at også svagere og  

 anderledes fungerende elever får optimale udviklingsmuligheder.
 Der kan peges på følgende muligheder for  

 konkrete initiativer med henblik på at forebygge skolevanskeligheder  

 hos elever:
 1)	Der vil kunne indføres danskaktiviteter og aktiviteter  

 vedrørende matematik i børnehaveklasser, herunder i forbindelse  

 med skolestarten, jf. bestemmelserne i folkeskolelovens § 25,  

 stk. 3.
På de ældste klassetrin er der mulighed for at  

 opstille helt eller delvis prøveløse undervisningstilbud.
Der  

 kan tilbydes undervisningsforløb, hvor praktisk og teoretisk indhold  

 kombineres i en undervisning, der kan finde sted på og uden for skolen,  

 og der kan etableres brobygningsforløb mellem grundskolen og  

 ungdomsuddannelserne, således, at forskellige dele af bl.a. godkendte  

 ungdomsuddannelser og dele af 10. klasse indgår i forløbet.
Der  

 henvises til lov nr. 447 af 14. juni 1995 om ungdomsvejledning og  

 brobygningsforløb og til temahæfte nr. 13 fra 1995 om  

 »Særligt tilrettelagte undervisningsforløb for 8. - 10.  

 klasse«.
 2)	Ved etableringen af midlertidig støtte i medfør af  

 bestemmelsen i folkeskolelovens § 5, stk. 6 og 7, om supplerende  

 undervisning vil man i mange tilfælde kunne forhindre, at lettere  

 faglige problemer hos elever udvikler sig til egentlige  

 indlæringsvanskeligheder, der nødvendiggør  

 iværksættelse af specialundervisning.
Bestemmelsen tager sigte på elever, der har  

 vanskeligheder ved at følge med i klassens almindelige undervisning -  

 navnlig i dansk - fordi de behøver lidt mere tid end andre elever til  

 at tilegne sig de fornødne færdigheder m.v.
Nogle af disse  

 elevers vanskeligheder kan afhjælpes ved, at forældrene hjemme  

 støtter skolens undervisning.
For andre elever er dette ikke  

 tilfældet, og her kan der være behov for et tilbud fra skolens  

 side om nogle ekstra timer i en kortvarig periode.
 Herudover påhviler det som hidtil skolen at etablere  

 supplerende undervisning til elever, der midlertidigt har vanskeligt ved at  

 følge den almindelige undervisning i et eller flere fag, jf.  

 folkeskolelovens § 5, stk. 6, 1. pkt., fordi de:
a)	har været uden undervisning i længere tid på grund  

 af sygdom, ophold i udlandet el. lign. eller b)	er overflyttet fra en skole, hvor undervisningen i faget med hensyn  

 til indhold og metoder adskiller sig fra undervisningen på den nye  

 skole.
 Desuden kan man om nødvendigt  

 iværksætte supplerende undervisning i 1. klasse for elever, der  

 påbegynder deres skolegang i denne klasse, uden at have fulgt en  

 undervisning, som skolen har iværksat i børnehaveklassen i  

 forbindelse med skolestarten, jf. § 5, stk. 6, 2. pkt..
 Muligheden for at iværksætte supplerende  

 undervisning må ikke føre til, at der lægges mindre  

 vægt på differentieringen af undervisningen i klassen under  

 hensyn til elevernes forskellige indlæringsforudsætninger.
Beslutning om at tilbyde supplerende undervisning til en  

 elev træffes af skolens leder efter indhentet samtykke fra  

 forældrene og i samråd med klassens lærere.
Hvis der ved  

 skolen er oprettet et specialcenter, jf. vejledningens afsnit  

 vedrørende bekendtgørelsens § 3, stk. 9, kan det  

 være hensigtsmæssigt at drøfte tilrettelæggelsen af  

 den supplerende undervisning her.
Bestemmelserne om supplerende undervisning omfatter  

 også tosprogede elever.
Der henvises til Undervisningsministeriets  

 vejledning af oktober 1998 om organisering af folkeskolens undervisning af  

 tosprogede elever.
 3)	For de elever, som ikke i tilstrækkelig grad kan  

 støttes inden for rammerne af den almindelige undervisning, herunder  

 ved supplerende undervisning, må der ske henvisning til  

 specialundervisning eller anden specialpædagogisk bistand i henhold til  

 bestemmelserne i bekendtgørelsen.
Der er i bekendtgørelsen lagt vægt på,  

 at specialundervisningen må være af meget forskellig karakter og  

 omfang.
Som det fremgår af vejledningens afsnit vedrørende  

 bekendtgørelsens § 3, stk. 1, er den  

 specialpædagogiske bistand endvidere en del af folkeskolens samlede  

 indsats over for elever, hvis udvikling kræver en særlig  

 hensyntagen eller støtte.
De enkelte bestemmelser Om forståelsen af de enkelte bestemmelser i  

 bekendtgørelsen skal i det følgende anføres:
ad § 1, stk. 1 Bekendtgørelsen omfatter børn i  

 børnehaveklasser og elever i 1.- 10. klasse.
Dette beror på, at  

 det af folkeskolelovens § 11 fremgår, at aktiviteterne i  

 børnehaveklasser omfatter undervisning, samt at der ved samordning af  

 undervisningen i børnehaveklasse, 1. eventuelt 2. klasse i  

 medfør af  folkeskolelovens § 25, stk. 3, kan være  

 behov for også at koordinere den specialpædagogiske indsats i  

 børnehaveklassen og i 1. og 2. klasse med hensyn til de fag, som er  

 omfattet af samordningen.
ad § 2 For at skabe grundlag for den fornødne helhed i  

 skolens indsats over for elever med særlige behov er det  

 præciseret, at specialpædagogisk bistand omfatter alle  

 sådanne foranstaltninger, som må anses for hensigtsmæssige  

 og nødvendige for elevernes undervisning.
Fysioterapi og ergoterapi (nr. 2), tekniske  

 hjælpemidler (nr. 4), personlig assistance (nr. 5) etc. kan  

 således i givne situationer være en del af den  

 specialpædagogiske bistand, som skolevæsenet har ansvaret for.  

 Med særligt tilrettelagte aktiviteter (nr. 6) tænkes der på  

 aktiviteter i tilknytning til undervisningen, som udgør en integreret  

 del af det samlede tilbud.
Sådanne aktiviteter er navnlig oprettet i  

 heldagsskoler, heldagsklasser og observationsskoler.
 Hvis personlig assistance udgør en elevs eneste  

 særlige behov, kan folkeskolelovens § 20, stk. 2, ikke  

 bringes i anvendelse.
De nævnte foranstaltninger hører endvidere  

 alene under de sociale myndigheders ansvar i tilfælde, hvor de  

 iværksættes som en mere generel bistand.
Med hensyn til  

 nødvendige tekniske hjælpemidler er det en forudsætning  

 for, at udgiften afholdes som en undervisningsudgift, at de primært  

 anskaffes af hensyn til undervisningen af eleven.
ad § 3, stk. 1 Det påhviler enhver lærer at  

 tilrettelægge og gennemføre sin undervisning på en  

 så differentieret måde, at den i størst muligt omfang  

 modsvarer de forskelle i indlæringsforudsætninger, som klassens  

 elever har.
Der henvises til folkeskolelovens § 18.
 Særlig støtte bør derfor  

 tilrettelægges med udgangspunkt i den almindelige undervisning, og  

 således at den mindst indgribende foranstaltning altid søges  

 etableret før en mere indgribende.
Hvor en lærer oplever, at vedkommendes egne  

 muligheder for undervisningsdifferentiering er opbrugte, bør der kunne  

 tilbydes rådgivning og vejledning med henblik på en eventuel  

 yderligere differentiering.
Denne vejledning kan gives af  

 pædagogisk-psykologisk rådgivning eller andre med særlig  

 viden eller erfaring i individualiseret undervisning.
Nogle elever vil ikke i tilstrækkeligt omfang kunne  

 støttes ved hjælp af optimal undervisningsdifferentiering inden  

 for det fastlagte ugentlige timetal, idet deres problem er, at de  

 behøver længere tid til at tilegne sig stoffet.
For disse elever  

 bør den særlige støtte gives i form af supplerende  

 undervisning i faget ved den lærer, som har klassen i det  

 pågældende fag, jf. pkt. 2 i indledningen.
I tilfælde, hvor der skal etableres ekstra  

 undervisning, må man overveje, om denne undervisning skal  

 gennemføres på grundlag af bestemmelserne i folkeskolelovens  

 § 5, stk. 6 og 7, eller som supplerende specialundervisning, jf.  

 bekendtgørelsens § 7, nr. 1a og § 16, stk. 2. Kun i  

 sidstnævnte tilfælde skal der foretages en  

 pædagogisk-psykologisk vurdering.
Afgørelsen afhænger af  

 sagens karakter, herunder forældrenes ønsker, samt om der er  

 tale om en elev, der har fået ekstra undervisning allerede i en  

 tidligere periode.
Andre elever har indlæringsvanskeligheder, der  

 nødvendiggør en særlig tilrettelæggelse af  

 undervisningen.
Dette medfører, at undervisningen og den  

 specialpædagogiske bistand må varetages af lærere og andre,  

 der har særlige forudsætninger med hensyn til den  

 pågældende elevs eller elevgruppes problemer.
Denne  

 specialundervisning kan gives som erstatning for eller som supplement til den  

 almindelige undervisning.
Folkeskolens indsats for at sikre elever, hvis udvikling  

 kræver særlig hensyntagen eller støtte, spænder  

 således fra ekstraordinær undervisningsdifferentiering til  

 specialundervisning erstattende den almindelige undervisning i et eller  

 flere, måske alle fag.
Både af ressourcemæssige og af  

 pædagogiske grunde er det vigtigt, at vurderingen af de forskellige  

 behov samt overvejelserne om, hvilken støtte der i de enkelte  

 tilfælde skal iværksættes, foregår samlet.
Hvis der  

 på skolen er oprettet et specialcenter, jf. vejledningens afsnit ad  

 § 3, stk. 9, kan det anbefales at lade disse overvejelser  

 foregå her.
ad § 3, stk. 4 Ifølge folkeskolelovens § 12, stk. 2,  

 forudsætter iværksættelse af specialundervisning  

 pædagogisk-psykologisk rådgivning.
Om undtagelsen fra  

 pædagogisk-psykologisk rådgivning ved iværksættelse  

 af specialundervisning af foreløbig karakter henvises til det ad  

 § 4 anførte.
Baggrunden for kravet om  

 pædagogisk-psykologisk rådgivning er, at de implicerede  

 læreres vurdering af elevernes behov for særlig støtte  

 skal efterprøves af sagkyndige.
Endvidere skabes der ved en  

 pædagogisk-psykologisk rådgivning størst mulig sikkerhed  

 for, at den støtte, som iværksættes, bliver relevant i  

 forhold til elevens problemer.
Hvis klasselæreren eller andre af elevens  

 lærere vurderer, at en elevs undervisningsbehov ikke kan  

 imødekommes inden for rammerne af den almindelige undervisning,  

 indstilles eleven til en pædagogisk-psykologisk vurdering.  

 Indstillingen bør indeholde en grundig beskrivelse af den  

 uoverensstemmelse, der er opstået mellem elevens forudsætninger  

 og mulighederne for at tilrettelægge en relevant undervisning inden for  

 klassens almindelige rammer.
Det må herunder præciseres, hvilke  

 former for undervisningsdifferentiering, der har været forsøgt,  

 og hvilke særlige årsager, der kan være til, at elevens  

 problemer ikke er blevet afhjulpet på tilstrækkelig vis.
Indstillingen afgives af klasselæreren og udarbejdes  

 af den eller de lærere m.fl., som har taget initiativ til, at elevens  

 situation analyseres og vurderes med henblik på eventuel  

 iværksættelse af særlig støtte.
Af hensyn til en  

 grundig, helhedspræget beskrivelse bør også andre  

 relevante lærere og/eller andre af skolens medarbejdere med tilknytning  

 til eleven samt eleven og dennes forældre inddrages i  

 drøftelserne forud for udarbejdelsen af indstillingen.
 Hvis der ved skolen er etableret et specialcenter, kan  

 disse drøftelser finde sted her.
 Hvis forældrene ved drøftelserne med  

 klasselæreren ikke kan tilslutte sig, at der foretages en  

 pædagogisk-psykologisk vurdering, må læreren endnu en gang  

 overveje, om man skal søge andre løsningsmuligheder på  

 skolevanskelighederne inden for rammerne af den almindelige undervisning.  

 Fastholder klasselæreren sin indstilling, må sagen  

 forelægges for skolens leder, der afgør, om det må anses  

 for absolut påkrævet, at der foretages en  

 pædagogisk-psykologisk vurdering med henblik på en belysning af  

 elevens eventuelle behov for specialundervisning.
ad § 3, stk. 5-7 Den pædagogisk-psykologiske rådgivning, som er  

 en funktionsbetegnelse og ikke en organisationsform, omfatter i forbindelse  

 med iværksættelse af specialundervisning: En  

 pædagogisk-psykologisk vurdering af elevens skoleproblemer, et forslag  

 til hvorledes disse problemer kan tænkes afhjulpet samt eventuelt  

 udarbejdelse af en pædagogisk-psykologisk rapport.
Den pædagogiske-psykologiske vurdering Den pædagogiske-psykologiske vurdering har til  

 formål at belyse elevens faglige, personlige eller sociale problemer  

 med henblik på at yde skolen samt eleven og dennes forældre  

 rådgivning om relevante muligheder for at afhjælpe elevens  

 problemer.
I mange tilfælde kan vurderingen gennemføres som en  

 analyse af elevens situation på grundlag af foreliggende oplysninger,  

 eventuelt suppleret med samtaler med elevens lærere eller andre  

 nøglepersoner.
I andre tilfælde er en mere grundig og  

 dybtgående undersøgelse af elevens individuelle  

 funktionsvanskeligheder påkrævet, hvilket forudsætter, at  

 eleven selv deltager i undersøgelsen.
Hvor omfattende  

 undersøgelsen skal være, afhænger af elevens situation,  

 men ofte kan det være nødvendigt at foretage en række  

 pædagogiske eller psykologiske prøver.
I særlige  

 tilfælde må undersøgelsen suppleres med  

 undersøgelser og udtalelser fra sagkyndige uden for den  

 pædagogisk-psykologiske rådgivning.
 Forældre skal altid inddrages centralt i  

 forløbet, dels fordi de som oftest kan bidrage med nødvendige  

 oplysninger, dels fordi deres medvirken er afgørende for skolens  

 muligheder for at hjælpe eleven.
Forslaget Den pædagogisk-psykologiske rådgivning  

 må orientere eleven og dennes forældre om de lokale muligheder  

 for at yde eleven støtte og give disse råd om de  

 løsninger, der må anses for mest hensigtsmæssige.
Ved  

 udarbejdelsen af forslaget skal der lægges afgørende vægt  

 på forældrenes ønsker.
Pædagogisk-psykologisk  

 rådgivning kan eventuelt anvende den fremgangsmåde, at man  

 foreslår forældrene at medunderskrive forslaget.
 Hvis forældrene ikke ønsker  

 specialundervisning iværksat eller ikke kan tilslutte sig det konkrete  

 forslag, skal dette oplyses i forbindelse med forelæggelsen af  

 forslaget for skolens leder, der træffer afgørelsen i sagen  

 på grundlag af  bestemmelserne i § 3, stk. 8.
 Forslaget skal indeholde en stillingtagen til formen,  

 omfanget og arten af specialundervisningen, herunder til  

 spørgsmålet om, hvorvidt undervisningen skal gives som  

 specialundervisning i medfør af folkeskolelovens § 20,  

 stk. 1, eller i medfør af § 20, stk. 2.
I nogle tilfælde vil konklusionen af den  

 pædagogisk-psykologiske vurdering - under hensyn til forældrenes  

 og elevens ønsker eller af andre grunde - gå ud på, at der  

 ikke bør iværksættes specialpædagogisk bistand.
I  

 så fald bør den pædagogisk-psykologisk rådgivning  

 orientere skolelederen herom og eventuelt, efter samråd med denne,  

 drøfte elevens situation med dennes lærere og herunder  

 foreslå mulige foranstaltninger inden for rammerne af den almindelige  

 undervisning for at afhjælpe elevens problemer.
Rapporten Hvis særlige forhold taler herfor, kan  

 pædagogisk-psykologisk rådgivning udarbejde en rapport  

 angående undersøgelsen.
Dette gælder fx tilfælde,  

 hvor en elevs særlige behov er vidtgående eller komplicerede, og  

 hvor de beslutninger, der lægges op til, er af mere indgribende  

 karakter.
Rapporten beskriver således grundlaget for et forslag eller  

 en indstilling om at etablere en nærmere angiven form for  

 specialundervisning.
Der bør endvidere altid udarbejdes en rapport,  

 hvis forældrene ønsker det.
 Den pædagogisk-psykologisk rådgivning skal  

 gøre forældrene bekendt med indholdet af rapporten, jf. § 3 stk.  

 12. Endvidere skal forældrene orienteres om, at de har ret til at  

 få en kopi af rapporten, jf. forvaltningsloven.
Den pædagogisk-psykologiske rapport fremsendes til  

 skolens leder til orientering.
Klasselæreren og andre, der har  

 medvirket ved indstillingen til den pædagogisk-psykologiske vurdering,  

 bør orienteres om indholdet.
I den forbindelse kan andre lærere,  

 der underviser eleven, eller andre af skolens medarbejdere med tilknytning  

 til eleven efter behov gøre sig bekendt med rapportens indhold.
 Rapporten må behandles som fortroligt materiale.
 Det anbefales, at rapporten, efter at skolen er  

 orienteret, tilbagesendes til pædagogisk-psykologisk  

 rådgivning.
 Oplysninger fra rapporten kan kun videregives af den  

 pædagogisk-psykologisk rådgivning til andre selvstændige  

 forvaltningsmyndigheder, fx børnepsykiatriske afdelinger i  

 tilfælde, hvor betingelserne i forvaltningslovens § 28 er opfyldt,  

 dvs. at forældrenes samtykke som hovedregel skal foreligge.
ad § 3, stk. 9 Grundlaget for beslutningen Skolelederens beslutning træffes på grundlag  

 af forslaget fra den pædagogisk-psykologiske rådgivning.  

 Skolelederen er imidlertid ikke bundet af forslaget om, hvorledes de  

 beskrevne vanskeligheder bør afhjælpes, men må dog  

 lægge det oplyste om karakteren af elevens skolevanskeligheder til  

 grund.
 I tilfælde, hvor skolen har etableret et  

 specialcenter, indgår drøftelser her ligeledes i grundlaget for  

 skolelederens beslutning.
ad § 3, stk. 10 Kommunalbestyrelsen kan bemyndige lederne af de  

 implicerede skoler til at træffe afgørelsen om skoleplacering  

 på en anden skole i kommunen.
Forældrenes ønske om skoleplacering -  

 herunder med hensyn til om specialundervisningen skal gives på  

 distriktsskolen eller på en anden skole - skal følges, når  

 bortses fra følgende tilfælde 1)	den af forældrene ønskede placering indebærer, at  

 elevens behov for specialundervisning efter en sagkyndig vurdering ikke kan  

 tilgodeses, 2)	der kan ikke skaffes plads i det tilbud, som forældrene  

 ønsker, 3)	udgifterne til den ordning, som forældrene ønsker, i  

 væsentligt omfang overstiger udgifterne til den ordning, som de  

 kommunale skolemyndigheder anviser.
ad § 3, stk. 11 Efter forslag fra den pædagogisk-psykologisk  

 rådgivning kan kommunalbestyrelsen beslutte at henvise en elev til  

 specialundervisning i et dagbehandlingstilbud eller et anbringelsessted, jf.  

 § 7, nr. 4. Det er en forudsætning, at eleven af de sociale  

 myndigheder er henvist til dagbehandlingstilbudet eller anbragt i  

 anbringelsesstedet.
 Hvis den pædagogisk-psykologisk rådgivning  

 vurderer, at eleven har behov for vidtgående hensyntagen eller  

 støtte, træffer kommunalbestyrelsen beslutning om indstilling  

 til amtsrådet om vidtgående specialundervisning til eleven i  

 dagbehandlingstilbudet eller anbringelsesstedet.
 Det er som udgangspunkt kommunalbestyrelsen i  

 beliggenhedskommunen, der træffer afgørelser om undervisningen  

 af elever, der har ophold i anbringelsessteder og dagbehandlingstilbud.
 Der er følgende muligheder vedr. undervisningen af  

 børn, der har ophold på de nævnte institutioner:
1)	Børnene har ikke vanskeligheder, der indebærer behov  

 for specialundervisning, idet de er anbragt på institutionen på  

 grund af hjemlige sociale forhold.
Disse børn skal anbringes i en  

 lokal folkeskole, medmindre de modtager undervisning på anden  

 måde, jf. folkeskolens § 33, stk. 2-4.
 2)	Børnene har vanskeligheder, der fordrer specialundervisning.  

 Hvis børnene ikke kan få opfyldt deres specialundervisningsbehov  

 i forbindelse med undervisningen i almindelige klasser på  

 distriktsskolen, kan de på grundlag af den almindelige  

 fremgangsmåde henvises til undervisning i en specialklasserække  

 på en anden kommunal folkeskole eller på en amtskommunal  

 folkeskole.
3)	Børnene har så store vanskeligheder, at det i kortere  

 eller længere tid vil være mest hensigtsmæssigt at  

 undervise i deres anbringelsessted på en sådan måde, at  

 undervisningen indgår som en integreret del af det samlede  

 behandlingstilbud i anbringelsesstedet/institutionen.
Der vil også  

 kunne henvises til specialundervisning i et dagbehandlingstilbud.
En  

 beslutning om at etablere specialundervisning for elever inden for rammerne  

 af dagbehandlingstilbudet/opholdsstedet forudsætter, at den almindelige  

 fremgangsmåde for henvisning til specialundervisning er fulgt.  

 Bestemmelserne om samråd med forældrene i medfør af stk. 3  

 og 8 gælder således også med hensyn til børn, der  

 har ophold på de nævnte institutioner.
Der bortses dog herved fra  

 tvangsanbringelsessituationer.
Hvis der er givet en plejetilladelse til  

 opholdsstedet, henvises til bestemmelsen i folkeskolelovens § 54, stk. 2.
Beliggenhedskommunen (beliggenhedsamtet) kan kræve refusion fra  

 den anbringende kommune (amt) af alle udgifter til undervisning af en elev,  

 hvis eleven indgår i folketallet i den anbringende kommune (amt) ved  

 beregning af kommunal udligning og generelle tilskud til kommuner og  

 amtskommuner.
Der henvises til § 1, stk. 2, i Undervisningsministeriets  

 bekendtgørelse nr. 308 af 22. april 1994 om, hvilken kommune og  

 amtskommune udgiften til folkeskolens undervisning endeligt  

 påhviler.
Refusionsadgangen, jf. afsnittet ad § 17, indebærer, at  

 beliggenhedskommunen (skolekommunen) må indhente forhåndstilsagn  

 fra den anbringende kommune (betalingskommunen), hvis det drejer sig om  

 dispositioner, der går ud over forpligtelser i henhold til  

 lovgivningen.
Dette vil i nogle tilfælde være aktuelt, hvis det  

 drejer sig om særlige special-pædagogiske foranstaltninger fx  

 etablering af et 11. skoleår, jf. folkeskolelovens § 4, stk. 2.
 Ved sine beslutninger vedrørende specialundervisning af  

 børn anbragt i døgninstitutioner må beliggenhedskommunen  

 desuden være opmærksom på bestemmelsen i  

 bekendtgørelsens § 18, stk. 2.
Der vil herudover ofte være behov for at etablere et  

 pædagogisk samarbejde mellem skolemyndighederne i beliggenhedskommunen,  

 herunder pædagogisk-psykologisk rådgivning, og skolemyndighederne  

 i den anbringende kommune bl.a. af hensyn til muligheden for, at eleven  

 vender tilbage til skolen i hjemstedskommunen.
Der kan også være  

 behov for at indhente oplysninger fra den anbringende kommune om elevens  

 tidligere skolegang mv., jf. bekendtgørelsens § 14, stk. 2.
Rammerne for beslutninger om specialundervisning Beslutningerne om specialundervisning må  

 træffes inden for de givne rammer for undervisningen samt den fastsatte  

 bevilling for specialundervisning.
 Med hensyn til bevillingen til specialundervisning kan der  

 eksistere forskellige modeller, herunder:
1) Central bevilling til specialundervisningen Kommunalbestyrelsen afsætter en bevilling til  

 specialundervisning på alle skolerne i kommunen.
Det kan overlades den  

 pædagogisk-psykologiske rådgivning at administrere bevillingen.  

 Denne ordning indebærer, at der ved et forslag fra  

 pædagogisk-psykologisk rådgivning til skolelederen om et bestemt  

 antal specialundervisningstimer til en elev er sikkerhed for, at der findes  

 ressourcer til at gennemføre forslaget.
2) Ordninger med decentral bevilling Kommunalbestyrelsen kan på grundlag af elevtallet  

 m.v. tildele de enkelte skoler en bevilling til specialundervisningen.  

 Bevillingen kan også fastsættes på grundlag af det  

 eventuelt forskelligartede behov for timer til specialundervisning, som de  

 enkelte skoler erfaringsmæssigt har.
 Bevillingen administreres af skolens leder efter  

 principper, som skolebestyrelsen eventuelt har fastsat vedrørende  

 skolens specialundervisning.
Ressourcerne til specialundervisning kan også  

 indgå i en samlet økonomisk ramme til skolen, således at  

 det tilkommer skolebestyrelsen at afsætte ressourcerne til  

 specialundervisningsområdet, jf. folkeskolelovens § 44,  

 stk. 2. Skolebestyrelsen må være opmærksom på,  

 at disse ressourcer skal være tilstrækkelige til at sikre, at der  

 kan etableres specialundervisning i det nødvendige omfang gennem hele  

 skoleåret.
De konkrete afgørelser træffes af skolens leder  

 inden for rammerne af de afsatte ressourcer og de af skolebestyrelsen  

 fastsatte principper.
I løbet af skoleåret kan der opstå et  

 behov for specialundervisningstimer, der går ud over, hvad de enkelte  

 skoler på forhånd kunne forudse.
Dette kan fx ske, når der  

 i skoleårets løb på en skole optages tilflyttede elever  

 med behov for et stort antal specialundervisningstimer.
Da det også i  

 denne situation skal sikres, at elever med dokumenteret behov for  

 specialundervisning i alle tilfælde får deres behov opfyldt i  

 fornødent omfang, kan det anbefales, at kommunen ved de decentrale  

 ordninger afsætter en særlig bevilling til at  

 imødegå sådanne ekstraordinære situationer.
 De under 1 og 2 nævnte bevillinger kan efter lokal  

 beslutning eventuelt være omfattet af en fælles bevilling for  

 specialpædagogisk bistand og supplerende undervisning.
 Det anbefales, at denne bevilling alene vedrører  

 specialpædagogisk bistand og supplerende undervisning.
Specialcentret Ved et specialcenter forstås et udvalg på  

 skolen, der bistår skolens leder med hensyn til konkrete beslutninger  

 om iværksættelse af specialundervisning og anden særlig  

 støtte.
 Specialcentret kan ud over skolens leder bestå af en  

 medarbejder fra pædagogisk-psykologisk rådgivning samt  

 repræsentanter for lærerne fra den almindelige undervisning og  

 fra specialundervisningen.
 Ved oprettelse af det nævnte specialcenter får  

 skolens leder mulighed for at drøfte de indstillede elevers  

 vanskeligheder og særlige behov i et forum, hvor den fornødne  

 undervisningsmæssige og pædagogisk-psykologiske ekspertise er til  

 stede.
Centret behandler løbende henvendelser fra  

 lærere og andre om elever, der har - eller er i risiko for at udvikle -  

 skolevanskeligheder og drøfter elevens problemer med de  

 pågældende lærere og med forældrene.
Hvis der er  

 behov herfor, kan andre sagkyndige deltage i drøftelserne, fx  

 repræsentanter fra den sociale sektor.
Centret vurderer, om elevens  

 vanskeligheder bør søges løst forebyggende på  

 grundlag af råd om ændret tilrettelæggelse af  

 undervisningen, ved tilbud om supplerende undervisning eller ved indstilling  

 til en pædagogisk-psykologisk vurdering med henblik på eventuel  

 iværksættelse af særlig specialpædagogisk  

 bistand.
ad § 4 Bestemmelsen om iværksættelse af  

 specialundervisning af foreløbig karakter vedrører  

 tilfælde, hvor der midlertidigt iværksættes  

 specialundervisning uden forudgående pædagogisk-psykologisk  

 vurdering.
Noget sådant kan ske i situationer, hvor en elevs  

 adfærd akut har antaget en sådan karakter, at en  

 øjeblikkelig indsats fra skolens side er nødvendig både  

 af hensyn til eleven selv og af hensyn til resten af klassen.
Der kan herved  

 være tale om midlertidigt at give eleven specialundervisning uden for  

 klassen.
Afgørelsen om iværksættelse af  

 specialundervisning i de omhandlede situationer kan således uden videre  

 træffes af skolens leder efter henvendelse fra den  

 pågældende lærer.
Forældrene skal underrettes om  

 sagen.
Hvis den iværksatte specialundervisning skønnes at ville  

 strække sig ud over 3 uger (15 skoledage), skal den almindelige  

 procedure i forbindelse med etablering af specialundervisning, jf.  

 bestemmelserne i § 3 snarest muligt iværksættes.
 Hvis en elevs adfærd gentagne gange  

 nødvendiggør en øjeblikkelig henvisning til  

 specialundervisning af foreløbig karakter, må etablering af  

 andre former for specialundervisning overvejes.
Specialundervisning efter § 4 kan ikke anvendes som  

 en disciplinær sanktion.
Det må således være en  

 forudsætning for at etablere specialundervisning, at der er grund til  

 at antage, at elevens adfærd kan påvirkes i positiv retning  

 gennem en specialpædagogisk indsats.
ad § 5, stk. 1 Afgørelsen af, om en elev skal have  

 specialundervisning og anden specialpædagogisk bistand efter  

 bestemmelserne i folkeskolelovens § 20, stk. 2, (vidtgående  

 specialundervisning) beror på et skøn i hvert enkelt  

 tilfælde på grundlag af handicappets sværhedsgrad og en  

 vurdering af, om eleven har behov for specialundervisning m.v. af et  

 sådant indhold eller omfang, at denne ikke kan ydes ved kommunens egne  

 foranstaltninger.
I skønnet kan indgå en vurdering af  

 størrelsen af udgifterne ved den nødvendige specialundervisning  

 og anden specialpædagogiske bistand.
Medfører  

 specialundervisningen m.v. omkostninger, som væsentligt overstiger,  

 hvad der er almindeligt for specialklasseundervisningen i kommunerne, skal  

 amtskommunen i medfør af § 20, stk. 2, sørge for  

 undervisningen.
I forbindelse med indstilling til amtskommunen kan en  

 eventuel rapport medsendes.
 Kan amtsrådet i henhold til ovennævnte  

 retningslinier ikke tiltræde, at eleven har behov for vidtgående  

 specialundervisning og anden specialpædagogisk bistand, medfører  

 dette, at kommunen må sørge for specialundervisning af eleven i  

 medfør af folkeskolelovens § 20, stk. 1. Kommunen har  

 imidlertid mulighed for at indbringe sagen for ministeriet, jf.  

 folkeskolelovens § 51, stk. 5.
ad § 5, stk. 3 På grundlag af forsøgsbestemmelsen i  

 folkeskolens § 55 vil Undervisningsministeriet kunne godkende aftaler,  

 hvorefter beslutningskompetence vedr. den vidtgående  

 specialundervisning helt eller delvis overlades til kommunerne.
ad § 5, stk. 4 Amtsrådet træffer beslutning om henvisning af  

 en elev til vidtgående specialundervisning i elevens  

 dagbehandlingstilbud eller anbringelsessted.
Amtsrådet træffer  

 beslutningen efter indstilling af den kommune, hvor dagbehandlingstilbudet  

 eller anbringelsesstedet er beliggende, og hvortil eleven er henvist af de  

 sociale myndigheder.
Der henvises til det ad § 3, stk. 11,  

 anførte.
ad § 5, stk. 5 Bestemmelsen om, at forældrenes ønsker om  

 skoleplacering så vidt muligt skal imødekommes, indebærer,  

 at der bør være forskellige muligheder at vælge imellem.  

 Som en hovedregel bør der således kunne tilbydes både  

 specialundervisning i den almindelige folkeskole - i specialklasse eller  

 almindelig klasse og specialundervisning i en kommunal eller  

 amtskommunal specialskole.
 Amtskommunen og kommunerne bør derfor  

 løbende drøfte planlægningen af den vidtgående  

 specialundervisning under hensyn til de eksisterende behov.
 Der henvises i øvrigt til det ad § 3,  

 stk. 10 anførte.
 For en elev, der ved de sociale myndigheders mellemkomst  

 er anbragt i fx en efterskole, der i medfør af lov om social service  

 er godkendt som anbringelsessted, kræves der ikke samtykke fra  

 forældrene efter folkeskolelovens bestemmelser til undervisningen i en  

 kostskole, jf. folkeskolelovens § 22, stk. 4.
ad § 6 Det påhviler pædagogisk-psykologisk  

 rådgivning for skolekommunen at følge udviklingen hos elever,  

 der er henvist til specialundervisning, bl.a. gennem drøftelser med de  

 implicerede lærere og med forældrene og eleven med henblik  

 på ændringer og justeringer af den fastsatte ordning.
 For elever, der er henvist til specialundervisning efter  

 folkeskolelovens § 20, stk. 2, varetages opgaven af den  

 pædagogisk-psykologiske rådgivning, som amtskommunen har  

 indgået aftale med om varetagelse af opgaven eller eventuelt af  

 særlig sagkyndige medarbejdere i amtskommunen.
 I tilfælde, hvor en elev modtager  

 specialundervisning uden for den kommune, hvor vedkommende elev bor eller  

 opholder sig, skal pædagogisk-psykologisk rådgivning for  

 hjemstedskommunen holdes underrettet om elevens udvikling og om trufne  

 beslutninger bl.a. under hensyn til, at der er mulighed for, at eleven senere  

 føres tilbage til undervisning i hjemstedskommunen.
ad § 7 Afkategorisering Den afkategorisering af funktionsnedsættelser, som  

 bekendtgørelsen er udtryk for, er ikke ensbetydende med, at  

 specialundervisningen ophører med at være karakteriseret af  

 individuel tilrettelæggelse.
De vanskeligheder, nogle elever har i forhold til skolen,  

 har meget forskellige årsager.
En afhjælpning af disse  

 vanskeligheder kræver således tilsvarende en forskelligartet  

 specialpædagogisk bistand.
 Der er særligt fire områder, hvor det er  

 nødvendigt, at den almindelige undervisning suppleres med eller  

 erstattes af specialundervisning eller anden specialpædagogisk  

 bistand:
 1)	Elevens indlæringsforudsætninger lever ikke op til de  

 krav og forventninger, som der i almindelighed stilles i centrale fag som  

 dansk, regning/matematik og engelsk.
 2)	Fagkravene i den almindelige undervisning overstiger generelt  

 elevens præstationsmuligheder.
 3)	Tilrettelæggelsen af skolens undervisning og hele virksomhed  

 indebærer krav til adfærd og socialt samspil, som eleven ikke kan  

 honorere.
 4)	Elever, der på grund af specifikke funktionsnedsættelser  

 på syns-, høre-, tale- eller motorikområdet ikke kan  

 tilegne sig undervisningens indhold gennem de almindelige  

 undervisningsmetoder.
Fleksibilitet, hvad angår form Det fremgår af bestemmelserne i § 7, at  

 specialundervisning kan organiseres på måder, der indebærer  

 en mindre eller større udskillelse af eleverne i forhold til den  

 almindelige undervisning.
Der er imidlertid ikke herved fastsat bestemmelser  

 om de nærmere former for specialundervisning.
 Man kan således ud fra de lokale behov strukturere  

 specialundervisningen også på grundlag af andre  

 organisationsformer end de hidtil kendte som specialundervisning i klassen,  

 klinikker, hold, specialklasser og enkeltmandsundervisning.
Der er endvidere heller ikke noget til hinder for, at en  

 elev kan modtage undervisning i nogle fag og timer i en specialklasse og i  

 andre timer i en almindelig klasse.
Det må dog bestemmes, hvorvidt  

 elevens primære tilhørsforhold gælder enten den  

 almindelige klasse eller specialklassen.
Der er endelig ikke fastsat bestemmelser om elevtallet  

 inden for de forskellige organisationsformer.
Det må imidlertid  

 forudsættes, at elevtallet afpasses efter elevernes behov og  

 muligheder.
Man må herved være opmærksom på, at  

 elevtallet i de grupper, hvor specialundervisningen finder sted, må  

 sættes så lavt, at der kan ske en udstrakt individualisering af  

 undervisningen.
 Hvad angår varigheden af specialundervisningen og  

 antallet af timer på fx hold, fastsættes dette lokalt på  

 grundlag af elevens behov.
ad § 7, nr. 1 a og b Det anbefales, at specialundervisning i medfør af  

 § 7, nr. 1, gives som et supplement til den almindelige undervisning.  

 Elever, som får specialundervisning på hold, bør  

 så vidt muligt - deltage i alle undervisningstimerne i de obligatoriske  

 fag.
Man bør derfor overveje mulighederne for at placere  

 specialundervisningen uden for elevernes almindelige skoledag.  

 Opmærksomheden henledes på, at undervisningstimetallet om  

 nødvendigt kan overstige det fastsatte daglige og ugentlige maksimum i  

 henhold til folkeskoleloven, jf. bestemmelsen i bekendtgørelsens  

 § 10, stk. 1.
 Undtaget herfra er navnlig tilfælde, hvor eleven i  

 en kort periode får intensiv specialundervisning med et stort antal  

 timer i form af læsekurser m.v., således at eleven ikke kan  

 deltage i alle timer i den almindelige undervisning.
ad § 7, nr. 4 Der henvises til det ad § 3, stk. 11, og  

 § 5, stk. 4, anførte.
 Det er en forudsætning for henvisning til  

 specialundervisning i et dagbehandlingstilbud eller et anbringelsessted, at  

 kommunalbestyrelsen/amtsrådet, i dagbehandlingstilbudets eller  

 anbringelsesstedets beliggenhedskommune/amtskommune, efter indstilling fra  

 den stedlige skolemyndighed på forhånd har indgået en  

 undervisningsoverenskomst med stedet og dermed godkendt stedet som generelt  

 egnet til at varetage specialundervisning.
ad § 8 Det skal af et bilag til vedtægten for styrelsen af  

 kommunens skolevæsen fremgå, på hvilke skoler der er  

 oprettet specialklasser, og om der er oprettet specialskoler i kommunen.
 Hvis specialklasserne er indrettet med henblik på  

 bestemte funktionsnedsættelse, bør arten af specialklasserne  

 ligeledes fortsat fremgå af bilaget til styrelsesvedtægten.
 Derimod er det ikke nødvendigt at fastsætte  

 bestemmelser om andre specialundervisningsformer end  

 specialklasseundervisning i bilaget til styrelsesvedtægten, jf. det  

 anførte om formerne for specialundervisning under afsnittet  

 vedrørende bekendtgørelsens § 7, nr. 1 a og b.
 Der bør endvidere optages bestemmelser om  

 specialklasser med undervisning efter folkeskolelovens § 20,  

 stk. 2, der er etableret på en kommunal skole efter overenskomst  

 med amtskommunen.
 Af bilaget til styrelsesvedtægten skal det  

 også fremgå, med hvilke dagbehandlingstilbud og  

 anbringelsessteder kommunen ved en overenskomst har godkendt tilbudet som  

 generelt egnet til at varetage specialundervisning, jf. § 7, nr. 4, og  

 § 18.
ad § 9, stk. 1-2 Der udarbejdes for specialklasser på almindelige  

 skoler og på specialskoler timeplaner, der omfatter elevernes ugentlige  

 undervisningstimetal i de enkelte fag, jf. folkeskolelovens § 10.
 Det er derimod ikke nødvendigt i skolens  

 almindelige timeplan at anføre det ugentlige undervisningstimetal for  

 andre specialundervisningsformer.
Specialklasser er omfattet af de almindelige  

 læseplaner for de enkelte fag.
Kommunalbestyrelsen vil dog efter  

 forslag fra skolebestyrelsen kunne fastsætte særlige  

 læseplaner for specialklasser.
Disse vil kunne omfatte  

 nødvendige og hensigtsmæssige fravigelser m.m. fra de  

 almindelige læseplaner.
I nogle tilfælde er en elev henvist til  

 specialundervisning af en så omfattende karakter, at al undervisning i  

 et eller flere, eventuelt alle fag gives som specialundervisning  

 således, at der kræves en tilpasning af den almindelige  

 læseplan og timeplan evt. også af særlige planer for  

 specialklasser, jf. ovenfor.
Her anbefales det efter behov at udarbejde en  

 individuel plan for elevens undervisning i det (eller de)  

 pågældende fag.
Der henvises til temahæfte nr. 16 fra 1996  

 om »Skolen og specialundervisning - om at lave individuelle  

 undervisningsplaner«.
 Planen, der udarbejdes for hvert skoleår, tager sit  

 udgangspunkt i den almindelige eller særlige læseplan og  

 bør indeholde en beskrivelse af specialundervisningens indhold og  

 tilrettelæggelse i forhold til eleven.
Denne plan bør i almindelighed udarbejdes af den  

 eller de lærere, der har ansvaret for specialundervisningen.
Planen  

 skal drøftes med forældrene og eleven.
Planen vil ofte kunne  

 udarbejdes på grundlag af forslaget til den nærmere ordning af  

 specialundervisningen fra pædagogisk-psykologisk rådgivning, jf.  

 § 3, stk. 5, og det kan i visse tilfælde være  

 hensigtsmæssigt at drøfte planen med medarbejdere herfra.
ad § 9, stk. 4 Arbejdspraktik er en særlig ordning for  

 specialundervisningens elever på 8.-10. klassetrin.
Den adskiller sig  

 fra de almindelige erhvervspraktikformer bl.a. ved, at eleverne kan  

 aflønnes med en såkaldt arbejdsdusør efter aftale med  

 arbejdsmarkedets parter.
Et væsentligt formål med  

 arbejdspraktikken er at sikre eleven en foreløbig erhvervsplacering  

 ved skolegangens ophør.
 Hvis der i særlige tilfælde for en  

 undervisningspligtig elev påtænkes længerevarende ophold i  

 arbejdslivet, kan der meddeles helt eller delvis tilladelse, jf.  

 folkeskolelovens § 33, stk. 4. Der henvises til det i indledningen  

 under nr. 1 anførte.
 Opmærksomheden henledes endvidere på, at der  

 på 10. klassetrin kan opstilles undervisningstilbud, hvor  

 hovedvægten lægges på de praktisk-musiske fag.
ad § 9, stk. 5 Bestemmelsen omfatter elever, der på grund af  

 funktionsnedsættelser m.v. har behov for, at  

 undervisningsforløbet i folkeskolen strækkes over 11 år.  

 Bestemmelsen medfører, at eleverne vil kunne indstille sig til  

 folkeskolens afgangsprøver efter 11 års undervisning ud over  

 børnehaveklassen.
ad § 10, stk. 2 Bestemmelsen i 1. punkt kan kun anvendes i tilfælde,  

 hvor det midlertidigt ikke er muligt at placere en elev i en almindelig  

 klasse eller i en specialklasse.
Ordningerne bør normalt ikke  

 udstrækkes over mere end 1 skoleår, og det ugentlige  

 undervisningstimetal for enkeltmandsundervisning bør omfatte mindst  

 4-6 ugentlige undervisningstimer på de lavere klassetrin (1.-3.  

 klassetrin) og 6-12 undervisningstimer på de øvrige  

 klassetrin.
ad § 11 Bestemmelsen om fritagelse for et af folkeskolens  

 obligatoriske fag - dog ikke dansk eller matematik - tager sigte på  

 situationer, hvor en specifik funktionshæmning på  

 afgørende måde hindrer eleven i at få udbytte af  

 undervisningen i faget.
Fritagelsesmuligheden er ikke beregnet for elever, der har  

 generelle funktionsvanskeligheder i forhold til undervisningens almindelige  

 faglige niveau.
Her må undervisningen differentieres, så den  

 svarer til elevernes forskellighed, herunder differentiering ved  

 tilrettelæggelse af undervisningen som fx tværfaglig  

 undervisning.
Fritagelse kan kun finde sted, hvis eleven i de frigjorte timer  

 får anden relevant undervisning.
ad § 12 Efter indhentet udtalelse om, at en elev har særlige  

 vanskeligheder i forbindelse med skolens undervisning i et eller flere fag,  

 kan den enkelte skole fravige prøvebestemmelserne i  

 bekendtgørelse om folkeskolens afsluttende prøver.
Fravigelse  

 kan også finde sted for tosprogede elever.
Der henvises til  

 bekendtgørelse nr. 4 af 6. januar 1998 om elever med særlige  

 behov ved folkeskolens afgangsprøver.
ad § 14, stk. 1-2 Når en elev flytter skole, bør en  

 flyttemeddelelse bl.a. indeholde oplysning om, hvorvidt eleven har  

 været henvist til specialundervisning, der ikke er af foreløbig  

 karakter.
Den pædagogisk-psykologiske rådgivning kan i  

 særlige tilfælde med forældrenes tilslutning tage initiativ  

 til at fremsende supplerende oplysninger om eleven til den rådgivning,  

 der betjener den nye skole.
En sådan fremgangsmåde bør  

 overvejes i tilfælde, hvor en elev har specifikke undervisningsbehov,  

 og hvor det står klart, at eleven ikke vil kunne klare  

 skolesituationen, hvis ikke disse behov bliver tilgodeset straks ved  

 optagelsen i den nye skole.
ad § 14, stk. 3 Som det fremgår af bestemmelsen, skal  

 pædagogisk-psykologiske rapporter som udgangspunkt  

 tilintetgøres, når man vurderer, at de ikke længere har  

 praktisk betydning, og senest når eleven udskrives af folkeskolen eller  

 af et undervisningstilbud uden for folkeskolen.
Det kan dog ofte være i elevens og forældrenes  

 interesse, at rapporten opbevares i en periode efter ophør af  

 skolegangen med henblik på fx dispensation ved optagelse på  

 uddannelser, herunder videregående uddannelser eller dispensation for  

 13-reglen ved studentereksamen.
De pædagogisk-psykologiske rapporter  

 kan desuden have betydning ved ansøgning om fritagelse for  

 militærtjeneste, ved eventuelle retlige spørgsmål m.v. og  

 dispensation ved køreprøven.
 Det vil altid være eleven og forældrene, der  

 afgør, om rapporten skal anvendes i så henseende.
Rapporten skal opbevares i 10 år efter, at eleven er  

 udskrevet af folkeskolen, såfremt eleven eller dennes forældre  

 måtte ønske det.
Pædagogisk-psykologisk rådgivning  

 har ansvar for at rette henvendelse til eleven og forældrene om deres  

 ønsker vedrørende spørgsmålet.
ad § 15, stk. 2 Med samarbejdet med andre myndigheder sigtes der navnlig  

 på ungdomsvejledningen, arbejdsformidlingen og de sociale  

 myndigheder.
Samarbejdet mellem de nævnte myndigheder  

 vedrørende vejledningsindsatsen kan formidles i særlige  

 koordinationsudvalg.
Også andre myndigheder vil kunne være  

 repræsenteret i de nævnte udvalg.
I de kommuner, hvor udvalgene  

 er nedsat, benævnes de sædvanligvis »ungdomsteam«.
ad § 16, stk. 3 Specialundervisning og anden specialpædagogisk  

 bistand kan for elever, der har så store vaskeligheder, at deres  

 undervisning bedst kan tilrettelægges i deres dagbehandlingstilbud  

 eller anbringelsessted, varetages også af andre end lærer- eller  

 pædagoguddannet personale.
Det er en forudsætning, at de  

 pågældende har de fornødne pædagogiske  

 forudsætninger, og at disse kvalifikationer er beskrevet i den  

 generelle overenskomst, jf. § 18. I takt med, at barnets eller den unges  

 særlige vanskeligheder afhjælpes, vil den gængse  

 undervisning kunne og skulle varetages af et formelt læreruddannet  

 personale.
ad § 17 Hvis undervisningen af en elev henføres til  

 § 20, stk. 2, påhviler samtlige udgifter i forbindelse med  

 elevens undervisning amtskommunen, idet kommunen dog medvirker med et fast  

 beløb pr. elev.
 Størrelsen af det beløb, der skal udredes af  

 den pågældende kommune, fastsættes for hvert  

 kalenderår af Undervisningsministeriet efter forhandling med  

 Amtsrådsforeningen i Danmark og Kommunernes Landsforening.  

 Beløbsstørrelsen er hidtil fastsat således, at det  

 dækker den gennemsnitlige udgift pr. elev i folkeskolen samt halvdelen  

 af den gennemsnitlige udgift pr. elev ved den kommunale  

 specialklasseundervisning.
For så vidt angår børn, der ved en  

 offentlig myndigheds medvirken er anbragt i institution eller i pleje, kan  

 skolekommunen kræve refusion af udgifterne fra den kommune, hvor barnet  

 indgår ved beregning af kommunal udligning og generelle tilskud til  

 kommune og amtskommuner.
Der henvises til § 1, stk. 2, i  

 Undervisningsministeriets bekendtgørelsen nr. 308 af 22. april 1994 om  

 hvilken kommune og amtskommune udgiften til folkeskolen endeligt  

 påhviler.
Ifølge § 1, stk. 3, i den nævnte  

 bekendtgørelse omfatter kommunens krav på refusion alle udgifter  

 i forbindelse med barnets undervisning, herunder eventuelle udgifter til  

 undervisning i fritiden, befordring og til ophold i en  

 skolefritidsordning.
 Der er i bekendtgørelsens § 2, stk. 1, fastsat  

 tilsvarende bestemmelser vedrørende mellemkommunal refusion mellem  

 amtskommuner.
ad § 18, stk. 1 Den stedlige kommunalbestyrele/amtsråd kan  

 indgå en overenskomst med et dagbehandlingstilbud eller med et  

 anbringelsessted oprettet eller godkendt efter bestemmelserne i lov om social  

 service, der godkender stedet som generelt egnet til at varetage  

 specialundervisning efter folkeskolelovens bestemmelser.
Den/det stedlige  

 kommunalbestyrelse/amtsråd vil på den baggrund i det konkrete  

 tilfælde kunne henvise en elev til undervisning i sit  

 dagbehandlingstilbud eller anbringelsessted.
 Der udsendes samtidig en vejledning om indgåelse af  

 overenskomst om undervisning mellem kommuner/amtskommuner og  

 dagbehandlingstilbud/sociale anbringelsessteder.
ad § 20 Opmærksomheden henledes på, at  

 Undervisningsministeriet i henhold til denne bestemmelse alene vil kunne  

 meddele dispensation fra bestemmelser i bekendtgørelsen i det omfang,  

 en ønsket ordning ikke tillige er i strid med bestemmelser i  

 folkeskoleloven.
Det bemærkes herved, at bestemmelsen i  

 folkeskolelovens § 3, stk. 2, kun indeholder bemyndigelse til at  

 fravige lovens §§ 5, 7, 8, 13, 14, 16, 28, stk. 1, 29 og § 36,  

 stk. 2 og 5.
ad § 21 Bekendtgørelsen træder i kraft den 25. juni  

 1999.
Bestemmelser om befordring Befordring af elever i folkeskolen sker i medfør af  

 Undervisningsministeriets bekendtgørelse nr. 25 af 10. januar 1995.  

 Bekendtgørelsen gælder også befordring af elever, der er  

 henvist til specialundervisning efter folkeskolelovens bestemmelser, jf.  

 §§ 1 og 9.
Inspirations- og vejledningsmateriale På en række områder udsender ministeriet  

 inspirations- og vejledningsmateriale vedrørende  

 specialundervisningens indhold og tilrettelæggelse.
Der er  

 således udsendt:
Temahæfte nr. 10 fra 1995 om Læsning - hvordan  

 får vi godt begyndt? Temahæfte nr. 11 fra 1995 om Undervisning af elever  

 med synshandicap.
 Temahæfte nr. 12 fra 1995 om Undervisning af elever  

 med tale-/sprogvanskeligheder.
 Temahæfte nr. 13 fra 1995 om Særligt  

 tilrettelagte undervisningsforløb for 8. - 10. klasse.
 Temahæfte nr. 16 fra 1996 om Skolen og  

 specialundervisning - om at lave individuelle undervisningsplaner.
 Temahæfte nr. 17 fra 1996 om Handicappede elever i  

 idrætsundervisningen.
Temahæfte nr. 20 fra 1997 om Læsning - Hvad  

 kan vi? Hvad vil vi? Socialministeriets vejledning af 14. november 1995 om  

 hjælp til børn og unge gennem dialog og samarbejde med  

 forældrene (gennemgang af reglerne om tavshedspligt).
