 Fremsat den 25. februar 2022 af Peter Skaarup (DF), Kristian Thulesen Dahl (DF) og Morten Messerschmidt (DF).
Forslag til folketingsbeslutning om at ligestille straffen for besiddelse af signal- og gaspistoler med andre skydevåben Folketinget pålægger regeringen i indeværende år at udarbejde et lovforslag, som indebærer, at besiddelse af signal- og gaspistoler ligesom besiddelse af andre skydevåben skal give 2 års fængsel som minimumsstraf, når disse våben bruges til at simulere at være et rigtigt våben i forbindelse med udøvelse af kriminalitet.
Bemærkninger til forslaget I dag straffes brugen af gas- og signalvåben mildere end våbenbesiddelse.
Straffen kan være bøde, fængsel indtil 4 måneder og under skærpende omstændigheder fængsel indtil 2 år (svar på REU alm. del  spm. 458). Forslagsstillerne ønsker, at signal- og gaspistoler i våben- og straffeloven skal sidestilles med rigtige våben, for så vidt angår minimumsstraffen på 2 års fængsel, hvis de bliver brugt til at skræmme eller true i forbindelse med kriminalitet.
 Straffen for at anvende signal- og gaspistoler i situationer bør ligestilles med straffen for anvendelse af skydevåben, da ofrene ikke har nogen mulighed for at vide, at det reelt ikke er et rigtigt våben, de bliver truet med, og hvor hensigten netop er, at signal- eller gaspistolen skal ligne eller foregive at være rigtige våben.
 Det ønskede lovforslag skal ligeledes omfatte personer, som færdes i kriminelle miljøer, og som antræffes med en signal- eller gaspistol, også selv om den endnu ikke er blevet anvendt til at begå kriminelle handlinger.
Der er ingen tvivl om, at signal- og gaspistolerne anskaffes med kriminelle hensigter.
Justitsministeren oplyser f.eks. i svar på REU alm. del  spm. 1361, folketingsåret 2020-21, at »anvendelse af signalpistoler i kriminelle miljøer er et kendt fænomen«, og at de »udelukkende besiddes med kriminel hensigt«.
Signalpistolerne anvendes altså på samme måde som skydevåben for at true, intimidere eller ved at omdanne dem til skydevåben.
Følelsen af at blive truet på livet er den samme for offeret, uanset om truslen sker med et rigtigt våben eller ej.
Det samme gælder, hvis man bliver sigtet på og skudt efter, også selv om skuddet ikke vil have samme effekt, som hvis det kom fra en rigtig pistol.
For offeret er det ikke en formildende omstændighed.
Men for gerningsmanden, der benytter sig af signal- eller gaspistolen til at simulere et skydevåben, bliver straffen mildere, fordi våbnet ikke er et rigtigt våben.
Det er afgørende for forslagsstillerne, at alle skridt, som stopper eller straffer kriminelle og særlig kriminelle bandegrupperinger, bliver taget.
Hensynet til offeret vejer tungest.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at ligestille straffen for besiddelse af signal- og gaspistoler med andre skydevåben.
(Beslutningsforslag nr.
B 124) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
