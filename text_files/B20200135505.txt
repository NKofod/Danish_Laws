Bekendtgørelse om tilskud til projekter til fremme af ansøgninger om godkendelse af alternative plantebeskyttelsesmidler samt til betaling af gebyr for ansøgninger om godkendelse af alternative plantebeskyttelsesmidler I medfør af § 37 a, stk. 2 og 3, og § 45, stk. 1, i lov om kemikalier, jf. lovbekendtgørelse nr. 115 af 26. januar 2017, som ændret ved lov nr. 806 af 9. juni 2020, fastsættes:
Kapitel 1 Formål og område § 1. Tilskudsordningen har til formål at fremme indsendelse af ansøgninger om godkendelse af alternative plantebeskyttelsesmidler til anvendelse i Danmark i medfør af bekendtgørelse om bekæmpelsesmidler og Europa-Parlamentets og Rådets forordning (EF) Nr. 1107/2009 af 21. oktober 2009 om markedsføring af plantebeskyttelsesmidler (pesticidforordningen). Tilskudsordningen har blandt andet til hensigt at understøtte økologisk produktion.
 Stk. 2. Ved alternative plantebeskyttelsesmidler forstås i denne bekendtgørelse plantebeskyttelsesmidler, lavrisikostoffer og basisstoffer, som er mindre sundheds- og miljøbelastende end konventionelle kemiske plantebeskyttelsesmidler.
 § 2. Der kan ydes tilskud til forsknings-, udrednings- og udviklingsprojekter, der har til hovedformål at muliggøre indsendelsen af ansøgninger om godkendelse af alternative plantebeskyttelsesmidler.
Stk. 2. Dette kan eksempelvis være tilskud til udgifter til 1) fremskaffelse af krævede data (f.eks. via laboratorie- eller feltforsøg) enten hos ansøger eller hos eksterne forsøgsudbydere, 2) erhvervelse af databeskyttede data, 3) ekstern konsulenthjælp til forsknings-, udrednings- og udviklingsprojekterne og udarbejdelse af ansøgningerne, og 4) øvrige tiltag, der fremmer indsendelse af ansøgninger om godkendelse af alternative plantebeskyttelsesmidler.
 Stk. 3. Der kan ydes tilskud på op til 60 pct. af udgifterne til de tilskudsberettigede projekter, jf. stk. 1.
Stk. 4. Tilskudsprocenten kan hæves med op til 20 pct. til mikro-, små og mellemstore virksomheder, der er omfattet af EU's definition af mikrovirksomheder, små og mellemstore virksomheder, jf.
Kommissionens henstilling af 6. maj 2003 om definitionen af mikrovirksomheder, små og mellemstore virksomheder (2003/361/EF).
 § 3. Der kan ydes tilskud til forsknings-, udrednings- og udviklingsprojekter til ansøgninger til Europa-Kommissionen om godkendelse af basisstoffer efter artikel 23 i pesticidforordningen.
 Stk. 2. Der kan ydes tilskud på op til 100 pct. af udgifterne til forsknings- og udredningsarbejdet, jf. stk. 1.
§ 4. Der kan ydes tilskud til gebyrbetaling for ansøgning om godkendelse af plantebeskyttelsesmidler, hvis 1) ansøgningen angår et lavrisikoprodukt, jf. bekendtgørelse om bekæmpelsesmidler, bilag 5, afsnit II, nr. 9205, 9206, 9211, 9216, 9217, 9218, 9219 og 9240, eller 2) ansøgningen angår et mikrobiologisk plantebeskyttelsesmiddel, jf. bekendtgørelse om bekæmpelsesmidler bilag 5, afsnit III.
 Stk. 2. Der kan ydes tilskud på op til 50 pct. af gebyret for de tilskudsberettigede ansøgninger, jf. stk. 1.
 § 5. Tilskud til virksomheder vedrørende de i §§ 2-4 nævnte tilskud ydes som de minimis-støtte i overensstemmelse med Kommissionens forordning (EU) nr. 1407/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte.
§ 6. Tilskud kan kumuleres med støtte ydet fra andre lokale, regionale, nationale eller EU-ordninger til dækning af de samme tilskudsberettigede omkostninger op til den maksimale støtteintensitet, der gælder i henhold til de relevante rammebestemmelser.
Tilskud kan ikke kumuleres med de minimis-støtte, ydet til dækning af de samme tilskudsberettigede omkostninger.
Kapitel 2 Ansøgning, tilsagn om tilskud og administration af ordningen § 7. Ansøgning om tilsagn om tilskud efter §§ 2-4 skal indgives på et særligt ansøgningsskema, som Miljøstyrelsen stiller til rådighed på styrelsens hjemmeside www.mst.dk.
Ansøgninger skal  sendes til Miljøstyrelsen på den på hjemmesiden anførte vis.
 Stk. 2. Ansøgning om tilsagn om tilskud efter §§ 2-4 skal indeholde følgende:
 1) Ansøgers navn, adresse, telefonnummer, e-mail adresse, CPR/CVR nummer, bank- eller girooplysninger og kontaktperson.
 2) Beskrivelse af projektets formål, forløb og forventede resultater.
3) Budget og tidsplan for projektet.
Budgettet skal opstilles således, at de enkelte udgiftsarter fremgår, herunder oplysninger om eventuelle timesatser.
Desuden skal fordelingen mellem projektets egenfinansiering og det ansøgte tilskudsbeløb fremgå af budgettet.
 4) For ansøgninger efter §§ 2 og 3 en beskrivelse af, om der sættes aktiviteter i gang, som ikke ville være gennemført uden tilskud, eller om omfanget af aktiviteterne øges eller udføres hurtigere, hvis der gives et tilskud (tilskyndelsesvirkningen).
 5) Oplysninger om hvorvidt der til det pågældende projekt søges og evt. er truffet afgørelse om tilskud efter anden lovgivning eller fra andre fonde og foreninger.
6) Ansøger skal som led i ansøgningen om tilskud tilkendegive hvorvidt virksomheden overholder Europa-Kommissionens regler for de minimis-støtte.
Virksomheden skal desuden oplyse det samlede de minimis-støttebeløb, som virksomheden har modtaget fra offentlige myndigheder i de seneste 3 regnskabsår.
 Stk. 3. Miljøstyrelsen kan kræve yderligere oplysninger af relevans for vurderingen af, om der skal gives tilskud.
Stk. 4. Miljøstyrelsen kan fastsætte antallet af ansøgningsrunder pr. år og tidsfrister for indsendelse af ansøgninger inden for nærmere fastlagte dele af tilskudsordningen.
Ansøgningsrunder med tilhørende tidsfristerne annonceres løbende på Miljøstyrelsens hjemmeside www.mst.dk.
 Stk. 5. En ansøgning, der ikke indeholder de i stk. 2 og 3 omhandlede oplysninger eller dokumentation, eller som modtages senere end den i stk. 4 nævnte fastsatte frist, kan afvises.
 § 8. Ansøgningen, jf. § 7, skal underskrives af projektlederen og virksomhedens indehaver eller ansvarlige leder.
 § 9. Organisationer, der ved siden af deres primære ikke-økonomiske aktiviteter, også udøver økonomiske aktiviteter, skal adskille de to former for aktiviteter samt deres udgifter og finansiering, således at krydssubsidiering undgås.
 § 10. Miljøstyrelsen administrerer ordningen og træffer afgørelse efter denne bekendtgørelse efter høring af Faglig Følgegruppe for Alternative Plantebeskyttelsesmidler, som bistår Miljøstyrelsen i forbindelse med udvælgelsen af indkomne ansøgninger.
§ 11. Ved afgørelse af, om tilskud kan ydes, lægges der vægt på, om det ansøgte 1) har potentiale for sundheds- eller miljøforbedringer i forhold til den eksisterende plantebeskyttelsespraksis, der f.eks. udøves i jordbruget og på rekreative arealer i Danmark, 2) har teknologisk nyhedsværdi, eller 3) forventes at kunne øge det økologisk dyrkede areal i Danmark.
 Stk. 2. Samtidig lægges der vægt på, om et tilskud vil give tilstrækkelig tilskyndelsesvirkning, jf. § 7, stk. 2, nr. 4.
§ 12. Ved afgørelse af, om tilskud kan ydes, lægges der derudover vægt på, 1) om det ansøgte har opnået tilskud/støtte fra anden side, 2) om budgettet og tidsplanen er realistisk, 3) hvordan projektresultaterne eventuelt forventes formidlet, og 4) eventuelle supplerende tekniske, økonomiske og miljømæssige konsekvenser.
 Stk. 2. Tilskud til ansøgninger efter §§ 2 og 3 ydes kun i det omfang, det skønnes nødvendigt, for at en ansøgning om godkendelse af et alternativt plantebeskyttelsesmiddel kan indsendes.
 § 13. Det er en betingelse for ydelse af tilskud efter §§ 2 eller 3, at den tilskudsberettigede del af projektet først påbegyndes, når tilsagn om tilskud er meddelt.
Stk. 2. Ansøgere, der har fået tilsagn om tilskud, skal meddele, om tilsagnet vil blive udnyttet, inden en rimelig frist, som Miljøstyrelsen fastsætter, og som fremgår af tilsagnet.
Tilsagnet bortfalder, hvis Miljøstyrelsen ikke inden for den fastsatte frist modtager meddelelse fra ansøger om, at tilsagnet vil blive udnyttet.
 § 14. Miljøstyrelsen kan fastsætte vilkår for tilsagn om tilskud, herunder om reduktion i tilskud, såfremt tilskud fra anden side efterfølgende viser sig at overstige det forudsatte ved tildelingen af tilskud efter denne bekendtgørelse.
 § 15. Efter projektets afslutning skal tilskudsmodtageren i overensstemmelse med Miljøstyrelsens anvisninger give oplysninger om projektets resultater, effekten af projektet, samt oplysninger, der giver grundlag for en vurdering af, om forudsætningerne for tilskuddet er opfyldt.
 § 16. Tilskudsmodtageren skal underrette Miljøstyrelsen om ethvert forhold, der har betydning for meddelelsen af tilsagn og udbetalingen af tilskud, og for Miljøstyrelsens kontrol med, at fastsatte vilkår overholdes, herunder give Miljøstyrelsen adgang til kontrol af projektet.
 § 17. Hvis data ikke er databeskyttede fra tredjeparts side, deles ejendomsretten til erhvervede eller opnåede data, hvortil der er ydet tilskud efter §§ 2 eller 3, med Miljøstyrelsen.
 Stk. 2. Miljøstyrelsen kan i forbindelse med tilsagn om tilskud stille krav om publicering af projektets resultater og til afrapportering af projektet på Miljøstyrelsens hjemmeside www.mst.dk.
§ 18. Miljøstyrelsen kan træffe afgørelse om, at tilsagn om tilskud helt eller delvis bortfalder, hvis 1) ansøger ikke overholder sin medvirken- og oplysningspligt efter §§ 15 - 17, 2) ansøgeren har afgivet urigtige eller vildledende oplysninger eller fortiet oplysninger af betydning for afgørelsen om tilsagn om tilskud, eller 3) vilkår fastsat af Miljøstyrelsen i medfør af § 14 for at yde tilsagn ikke længere er til stede.
 Stk. 2. Hvis tilskuddet er udbetalt, kan tilskuddet eller dele heraf kræves tilbagebetalt.
 § 19. Tilskud efter §§ 2 eller 3 udbetales, når tilskudsmodtager efter Miljøstyrelsens anvisninger har dokumenteret, at projektet er gennemført i overensstemmelse med tilsagnet og at alle udgifter er afholdt.
 Stk. 2. Miljøstyrelsen kan bestemme, at tilskud kan udbetales i rater, der modsvarer de faktisk afholdte udgifter.
Stk. 3. Dokumentationen skal angive samtlige udgifter og indtægter ved projektet i form af en specificeret regnskabsoversigt, der som minimum er i overensstemmelse med budgettets specifikationer efter Miljøstyrelsens nærmere anvisninger.
Miljøstyrelsen kan kræve samtlige regnskabsbilag indsendt til gennemsyn.
Stk. 4. For projekter, hvor tilskud udgør 100.000 kr. eller derover, skal regnskabet attesteres af projektlederen og af den ansvarlige ledelse.
Desuden skal der afgives en erklæring af en uafhængig registreret eller statsautoriseret revisor efter Miljøstyrelsens nærmere anvisning.
For projekter, hvor tilskud udgør under 100.000 kr., skal regnskabet attesteres af projektlederen og af den ansvarlige ledelse.
§ 20. Tilskud efter § 4 udbetales, når 1) ansøgningen om godkendelse af alternative plantebeskyttelsesmidler er indsendt til Miljøstyrelsen, 2) gebyret for ansøgning om godkendelse af alternative plantebeskyttelsesmidler er betalt til Miljøstyrelsen, og 3) Miljøstyrelsen har anerkendt, at ansøgningen er i overensstemmelse med pesticidforordningen.
 § 21. Miljøstyrelsens afgørelser i medfør af denne bekendtgørelse kan ikke påklages til anden administrativ myndighed.
Kapitel 3 Ikrafttræden § 22. Bekendtgørelsen træder i kraft den 1. november 2020.
 Stk. 2. Bekendtgørelse nr. 76 af 25. januar 2019 om tilskud til projekter til fremme af ansøgninger om godkendelse af alternative pesticider samt til betaling af gebyr for disse godkendelser ophæves.
