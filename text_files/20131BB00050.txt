Fremsat den 18. februar 2014 af Finn Sørensen (EL), Per Clausen (EL), Christian Juhl (EL) og Nikolaj Villumsen (EL) Forslag til folketingsbeslutning om målretning af børne- og ungeydelsen Folketinget pålægger regeringen i indeværende folketingssamling at fremsætte lovforslag, som sikrer, at børne- og ungeydelsen som hovedregel ikke udbetales til forsørgere, hvis børn ikke har bopæl i Danmark.
Bemærkninger til forslaget Enhedslisten støtter, at udenlandske arbejdstagere her i landet har ret til børne- og ungeydelse uden et optjeningskrav.
Disse familier betaler skat her i landet.
De har de samme leveomkostninger som danske familier, og derfor skal børnene i disse familier også have samme vilkår som danske børn.
Men børne- og ungeydelsen er netop tilpasset leveomkostningerne for familier med børn, der har bopæl i Danmark.
Det er således ikke rimeligt, at børnechecken udbetales til forsørgere, hvis børn ikke opholder sig her i landet.
 Det er ikke i overensstemmelse med ligebehandlingsprincippet, og det kan bidrage til at understøtte social dumping, idet den udenlandske arbejdstager vil kunne sælge sin arbejdskraft billigere, da børnechecken vil give et højere rådighedsbeløb end de danske kolleger har, hvis børnene bor i hjemlandet.
Loven skal gælde for såvel danske som udenlandske statsborgere.
Det vil sige, at det er et krav for at modtage børne- og ungeydelsen, at børnene bor i Danmark.
Der kan dog tænkes undtagelser fra denne regel, f.eks. hvis børnene er på udveksling som studerende/studerer i udlandet.
Dette kan drøftes under udarbejdelsen af lovforslaget.
Skriftlig fremsættelse Finn Sørensen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om målretning af børne- og ungeydelsen.
(Beslutningsforslag nr.
B 50) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
