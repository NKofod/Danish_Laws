 Told- og Skattestyrelsen har ved en skrivelse af 9. maj 1996 bedt om  

 departementets fortolkning af, om udtrykket »skatteberegningen« i §  

 19, stk. 1, 2. pkt., i skattestyrelsesloven omfatter ejendomsskatter.
Styrelsen anfører, at Ligningsrådet efter § 19, stk. 1, 2. pkt., kan  

 afgøre, om en revision af en ejendomsvurdering alene skal have fremtidig  

 virkning.
Styrelsen anfører, at uden denne beføjelse ville en revision altid  

 have oprindelig virkning.
 Det er departementet enig i.
 Efter § 1 i ejendomsskatteloven, jf. lovbekendtgørelse nr. 808 af 4/12  

 1990, svares grundskyld til kommunen med en vis promille af ejendommens  

 grundværdi - som opgjort efter ejendomsvurderingsloven - med visse fradrag.  

 Ejendomsskatteloven indeholder ikke bestemmelser om, at grundskylden skal  

 opgøres på et andet grundlag end den aktuelle ejendomsvurdering efter  

 ejendomsvurderingsloven. Ændres således en ejendomsvurdering efterfølgende,  

 vil grundskyldsberegningen blive konsekvensændret.
 Det er departementets opfattelse, at § 19, stk. 1, 2. pkt., i  

 skattestyrelsesloven ikke hjemler Ligningsrådet en særskilt adgang til at  

 træffe bestemmelse om, at en grundskyldsberegning skal foretages på et andet  

 grundlag end den aktuelle ejendomsvurdering.
 Se Tidsskrift for skatter og afgifter 1997,311.
