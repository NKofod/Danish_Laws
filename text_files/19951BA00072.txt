Nr BSF 72 Forslag til folketingsbeslutning om større tryghed i ansættelsen for alle  

 lønmodtagere Fremsat af Jette Gottlieb (EL) Frank Aaen (EL) den 26. januar 1996 Folketinget opfordrer regeringen til i folketingsåret 1995-1996 at  

 fremsætte forslag til en ansættelseslov, som skal sikre større tryghed i  

 ansættelsen for alle lønmodtagere, efter følgende principper:
1. Den enkelte lønmodtagers retsstilling skal sikres ved, at der  

 fastlægges procedurer, som skal følges ved afskedigelse.
Herunder skal der  

 fastsættes regler om pligt til forhandling, inden der træffes beslutning om  

 afskedigelse, om forudgående advarsel med henblik på at undgå afskedigelse,  

 og om at der skal gives en reel skriftlig begrundelse, når en afskedigelse  

 effektueres.
 Når der er uenighed om en afskedigelses saglighed, skal der være mulighed  

 for retslig behandling af spørgsmålet med opsættende virkning eller for  

 genansættelse, samt for at der ydes en rimelig erstatning.
 Når der er tale om en reel begrundelse for afskedigelse (f.eks. ved  

 arbejdsmangel), skal der sikres et rimeligt opsigelsesvarsel, og der skal  

 fastsættes regler om fratrædelsesgodtgørelse, uddannelse og fortrinsret, hvis  

 der senere bliver en stilling ledig.
2. Ved kollektive afskedigelser skal der gøres alt for at undgå, at  

 afskedigelserne faktisk effektueres.
Dette kan ske ved afskaffelse af  

 overarbejde, omskoling, uddannelse, midlertidig arbejdsfordeling og  

 frivillige fratrædelsesordninger m.m.
Der skal indføres regler om forhandling  

 med de ansatte, rimelige varslingsregler og gode fratrædelsesordninger.
 Endelig skal der opstilles udvælgelseskriterier, der sikrer de svageste  

 grupper mod at blive afskediget først.
Bemærkninger til forslaget Sammenlignet med en lang række andre europæiske lande er Danmark det land,  

 hvor det er lettest at komme af med en ansat.
Dette gælder både for  

 individuelle og for kollektive afskedigelser.
Der findes ingen alment  

 gældende lovgivning om ansættelsestryghed - forstået som  

 afskedigelsesbeskyttelse - i Danmark.
Primært har de overordnede regler været fastlagt gennem  

 overenskomstsystemet og hovedaftalens bestemmelser om arbejdsgivernes  

 ledelsesret, herunder den kompetence, der er tillagt et særligt  

 afskedigelsesnævn i forbindelse med urimelige afskedigelser.
Lokalt og på en  

 række overenskomstområder er der indgået særlige tryghedsaftaler, der rummer  

 egentlige afskedigelsesbegrænsninger og dermed reelt forhindrer  

 arbejdsgiveren i at afskedige en lønmodtager, der er omfattet af aftalen.  

 Hertil kommer samarbejds- og teknologiaftalens bestemmelser om  

 opsigelsesbegrænsninger.
Men ansættelsestryghed i lighed med, hvad der er  

 gældende i andre lande, har man ikke kunnet forhandle sig frem til.
Den høje  

 organisationsgrad og respekten for det aftalebaserede arbejdsmarkedssystem  

 kan paradoksalt nok gives som forklaring på, at ansættelsestrygheden i  

 Danmark er ringere end i de lande, vi sammenligner os med.
Det kan  

 konstateres, at det ikke hidtil har været ønsket at sikre større  

 ansættelsestryghed gennem lovgivning.
Funktionærloven regulerer ganske vist overordnet området for dem, der er  

 dækket af funktionærloven, men loven sikrer ikke tryghed i ansættelsen.  

 Herudover er en lang række forhold blevet genstand for lovgivning gennem  

 Danmarks medlemskab af EU.
Det gælder lov om ligeløn til mænd og kvinder, lov  

 om ligebehandling af mænd og kvinder med hensyn til beskæftigelse og  

 barselorlov, lov om lønmodtageres retsstilling ved virksomhedsoverdragelse og  

 lov om varsling m.v. i forbindelse med afskedigelser af større omfang.
Den enkelte lønmodtagers rettigheder ved afskedigelser er få og begrænsede  

 i Danmark i dag.
Danske arbejdsgivere er ikke underlagt proceduremæssige  

 forpligtelser i denne forbindelse.
Der er ingen formmæssige krav til opsigelsesmeddelelsen.
Opsigelsesvarslet  

 er kortere end i de fleste andre lande.
Der er ingen fortrinsret til  

 ansættelse.
 Saglighedskravet ved afskedigelse er ofte tæt forbundet med spørgsmålet om  

 samarbejdsvanskeligheder, hvilket medfører, at en dansk lønmodtager reelt  

 mister muligheden for genansættelse, hvis der henvises til  

 samarbejdsvanskeligheder.
Den enkelte lønmodtagers vilkår ved retsbehandling af afskedigelsen er  

 meget ringe.
Der er således ikke ret til at forblive i sin stilling, til  

 retsbehandlingen er afsluttet.
De indholds- og proceduremæssige krav til  

 arbejdsgiverne i forbindelse med kollektive afskedigelser mangler eller er  

 begrænsede.
I de senere år er der gennemført enkelte love vedrørende varsling og  

 forhandling ved kollektive afskedigelser som resultat af EU-harmonisering,  

 men nogen reel tryghed giver de ikke.
I mange andre europæiske lande er der  

 langt stærkere regulering af forholdene, og der er større tryghed i  

 ansættelsen end her i landet.
Der er i Danmark ingen krav til arbejdsgiverne  

 om at følge bestemte udvælgelseskriterier, og forhandlingsforpligtelsen er  

 svag og upræcist formuleret.
Tryghed i ansættelsen handler om flere forhold.
Helt overordnet er det  

 løn- og arbejdsvilkår, der gør, at den enkelte trives i sit arbejde og på sin  

 arbejdsplads.
Mere konkret handler det om regler og aftaler, der sikrer, at  

 en ansat ikke uden videre kan afskediges.
Hvis en afskedigelse er uundgåelig,  

 skal den ansatte sikres ordentlige økonomiske vilkår ved fratrædelse.
Større tryghed i ansættelsen er forudsætningen for, at ansatte aktivt kan  

 arbejde for eksempel for et bedre arbejdsmiljø. Erfaringen viser, at de  

 ansattes frygt for at miste deres arbejde samtidig betyder, at krav om  

 sikkerhed og sundhed på arbejdspladsen ikke stilles og dermed heller ikke  

 opfyldes.
Statistikken for arbejdsskader, ulykker og sygdomme taler her sit  

 eget sprog.
Argumentet for den hidtidige mangel på tryghed i ansættelsen har ofte  

 taget udgangspunkt i, at dagpengesystemet, både hvad angår ydelseslængde og  

 ydelsesniveau, har kompenseret herfor.
Argumentet blev til i en tid, hvor det  

 dels ikke var muligt at miste dagpengeretten på grund af genoptjeningsret i  

 arbejdstilbud, dels udgjorde dagpengestørrelsen reelt 90 pct. af den  

 tidligere indkomst for mange lønmodtagere.
Det var derfor ikke økonomisk  

 nogen katastrofe at miste sit arbejde.
Dette argument har i dag med de  

 nuværende dagpengeregler og den rekordhøje arbejdsløshed ingen hold i  

 virkeligheden.
 Der er derfor et stort behov for at sikre større tryghed i ansættelsen,  

 hvis det skal undgås, at det danske arbejdsmarked ikke for alvor bliver et  

 dumpingarbejdsmarked på dette område.
Regeringen har gennem nedsættelsen af et ansættelsesretsudvalg søgt at få  

 arbejdsmarkedets parter til at komme med et udspil til ny ansættelseslov med  

 større tryghed i ansættelsen.
Udvalget er i dag imidlertid nedlagt, fordi  

 arbejdsmarkedets parter ikke har været i stand til at løfte opgaven.
Derfor  

 finder forslagsstillerne, at regeringen snarest og i dette folketingsår skal  

 fremsætte et forslag til lov om en ny ansættelseslov, der sikrer større  

 tryghed i ansættelsen.
