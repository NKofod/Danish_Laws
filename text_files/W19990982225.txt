Ankestyrelsens principafgørelse A-22-99 om jobtræning - arbejdsløshedsdagpenge - arbejdsredskaber Resume:
 Ansøger kunne ikke få hjælp til arbejdsredskaber, da hun ikke var omfattet af personkredsen for lovbestemelsen.
 Ankestyrelsen lagde vægt på, at ansøger var i jobtræning på grund af langvarig ledighed, og at hun under jobtræningen modtog arbejdsløshedsdagpenge.
 Kassation:
Principafgørelsen har ikke længere vejledningsværdi Love:
Lov om aktiv socialpolitik - lovbekendtgørelse nr. 707 af 29. september 1998 - § 78, stk. 1 Sagsfremstilling:
 Ansøger, der havde modtaget arbejdsløshedsdagpenge siden 1994, ansøgte i 1998 i forbindelse med jobtræning på et bibliotek om hjælp til arbejdsredskaber efter aktivlovens § 78.
 Jobtræningen var formidlet via arbejdsformidlingen, og ansøger modtog under jobtræningen arbejdsløshedsdagpenge.
Af sagens lægelige oplysninger fremgik det, at ansøger gennem de sidste ca. 25 år havde haft ryggener, der gradvist var blevet forværret.
Af oplysningerne fremgik videre, at ansøger kunne klare et arbejde med afvekslende arbejdsstillinger uden tunge løft.
 Kommunen gav ansøger afslag på ansøgningen med den begrundelse, at ansættelsen var af kortere varighed.
 I klagen til nævnet havde ansøger bl.a. gjort gældende, at hun var startet i jobtræning med henblik på senere at overgå til puljejob.
 Det rygcenter, som ansøger havde været indlagt på, vurderede endvidere, at ansøger havde behov for skånehensyn i forhold til at skifte mellem stående, gående og siddende arbejdsfunktioner.
 Nævnet fandt, at ansøger ikke opfyldte betingelserne for hjælp til arbejdsredskaber efter aktivlovens § 78, stk. 1.
Nævnet lagde vægt på, at ansøgers arbejde på biblioteket var anvist af arbejdsformidlingen som jobtræning på grund af ledighed, og at ansøger under træningen modtog arbejdsløshedsdagpenge.
Nævnet lagde videre vægt på, at der ikke forelå oplysninger om, at ansøger havde konkret udsigt til ansættelse.
 Nævnet lagde tillige vægt på socialministeriets vejledning om lov om aktiv socialpolitik pkt. 389, hvorefter hjælpen kan gives til personer, der er eller skal ansættes på normale vilkår.
 Nævnet vurderede ikke, at ansøgers arbejde var en sådan ansættelse som forudsat i aktivlovens § 78, stk. 1.
 I klagen til Ankestyrelsen gjorde ansøger bl.a. gældende, at behovet for arbejdsredskaber var det samme, om der var tale om et ordinært job, eller der var tale om aktivering indtil ansøger kunne få et ordinært job.
 Sagen blev behandlet i principielt møde med henblik på afklaring af, hvorvidt en ansøger under jobtræning med arbejdsløshedsdagpenge var omfattet af personkredsen i aktivlovens § 78.
 Afgørelse:
 Ankestyrelsen fandt, at ansøger ikke var omfattet af personkredsen i aktivlovens § 78, stk. 1.
 Af aktivlovens § 78, stk. 1, fremgår det, at kommunen kan give en person med begrænsninger i arbejdsevnen, der er ansat eller skal ansættes på arbejdsmarkedet, hjælp til værktøj og arbejdsredskaber, når hjælpen har afgørende betydning for, at den pågældende kan fastholde eller opnå beskæftigelse.
 Ankestyrelsen lagde ved afgørelsen vægt på, at ansøger var under jobtræning på grund af langvarig ledighed, og at hun under jobtræningen modtog arbejdsløshedsdagpenge.
 Ankestyrelsen tiltrådte således det sociale nævns afgørelse.
