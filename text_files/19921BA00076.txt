Nr BSF 76 Forslag til folketingsbeslutning Folketingsbeslutning om ratifikation af  

 konventionen om den biologiske mangfoldighed (biodiversitetskonventionen) Fremsat af miljøministeren (Svend Auken) den 17. marts 1993 Vedtaget ved anden (sidste) behandling den 27. april 1993 Folketinget meddeler sit samtykke til, at Danmark ratificerer konventionen om biologisk mangfoldighed, som Danmark undertegnede på FN's konference om miljø og udvikling i Rio de Janeiro den 9. juni 1992.
Oprindelig fremsat forslag Folketinget meddeler sit samtykke til, at Danmark ratificerer konventionen om biologisk mangfoldighed, som Danmark undertegnede på FN's Konference om Miljø og Udvikling i Rio de Janeiro den 9. juni 1992.
Bemærkninger til forslaget 1. Indledning.
Baggrunden for konventionen om biologisk mangfoldighed  

 (biodiversitetskonventionen) er først og fremmest den fortsatte reduktion af  

 den globale biologiske mangfoldighed, som finder sted både på gen-, arts-, og  

 økosystemniveau.
En stor del af verdens dyre- og plantearter er i fare for at  

 blive udryddet i løbet af få årtier, hvis der ikke træffes effektive  

 foranstaltninger.
Hermed bliver de grundlæggende betingelser for liv på  

 kloden truet.
 Dertil kommer, at udryddelse af gener og arter, som anvendes til at  

 udvikle afgrøder og medicin, har omfattende økonomiske konsekvenser.
 Udover at bevare og sikre en bæredygtig udnyttelse af den biologiske  

 mangfoldighed har konventionen derfor også til formål at give u-landene en  

 højere grad af råden over deres egne genetiske ressourcer og medvirke til en  

 mere ligelig fordeling mellem u-lande og i-lande af udbyttet fra  

 bioteknologi.
Under FN's konference om Miljø og Udvikling i Rio de Janeiro i juni 1992  

 undertegnede 155 lande samt EF-kommissionen konventionen.
På nuværende  

 tidspunkt er det oplyst, at bl.a.
Kina, Canada, Mauritius og Seychellerne har  

 ratificeret konventionen, og at en række andre lande herunder store u-lande  

 som Mexico, Indien og Brasilien - skulle være på vej hertil.
Konventionen er omtalt i beretningen af september 1992 om forløbet af  

 Rio-konferencen og i regeringsredegørelsen af november 1992 til Folketinget  

 om opfølgningen af konferencen.
Konventionen er ligeledes ved flere  

 lejligheder indgået i forhandlinger i Folketinget, senest i forbindelse med  

 forespørgselsdebatten (Forespørgsel nr.
F9) den 3. december 1992  

 (Folketingstidende 1992-93, sp. 3044 ff med motiveret dagsorden af s.d.
D21.) 2. Forhandlingsforløbet.
 Forud for undertegnelserne af konventionen på FN's konference om Miljø og  

 Udvikling i Rio de Janeiro i juni 1992, havde der været et forhandlingsforløb  

 inden for rammerne af FN's miljøorganisation UNEP, som startede i 1987 og  

 først sluttede i maj 1992 umiddelbart før konferencen i Rio.
 Forhandlingerne var præget af de iboende interessemodsætninger mellem de  

 arts- og genrige u-lande og de teknologirige industrialiserede lande.
 U-landene lagde megen vægt på den nationale suverænitet over  

 naturresourcerne og på, at internationale forpligtelser til at beskytte den  

 biologiske mangfoldighed måtte ledsages af additionel økonomisk bistand.  

 U-landene lagde desuden vægt på en mere ligelig fordeling mellem i- og  

 u-lande af udbyttet af bioteknologi, såvel vidensmæssigt som økonomisk, idet  

 u-landene jo i høj grad leverer »råvarerne« til den bioteknologiske  

 industri.
Heroverfor stod de største industrilande og specielt USA, som var imod  

 bestemmelserne om overførsel af additionelle midler til u-landene, og som så  

 bestemmelserne om bioteknologi som en trussel mod den bioteknologiske  

 industris adgang til genetiske ressourcer.
USA har bl.a. af den grund endnu  

 ikke undertegnet konventionen.
 Danmark spillede en fremtrædende rolle under konventionsforhandlingerne  

 ved først at have formandskabet i den ekspertforhandlingsgruppe, der forestod  

 forhandlingerne de første 3 år, og siden næstformandskabet i den  

 mellemstatslige forhandlingskomite, hvortil forhandlingerne overgik i det  

 sidste år inden Rio-konferencen.
 Sammenfattende vurderes forhandlingsresultatet som yderst  

 tilfredsstillende, ikke mindst når de store meningsforskelle mellem u-landene  

 og visse i-lande under konventionsforhandlingerne tages i betragtning.  

 Konventionen må betragtes som et gennembrud for integration af  

 naturbeskyttelses- og udviklingsaspekter, og den er et godt udgangspunkt for  

 det videre internationale samarbejde.
Som for de øvrige vedtagelser i forbindelse med Rio-konferencen, skal  

 vedtagelsen af denne konvention i høj grad betragtes som starten på en  

 proces.
I forbindelse med afslutningen af konventionsforhandlingerne blev der  

 således vedtaget en resolution, som fastlægger en række tiltag til opfølgning  

 af konventionen, som landene skal samarbejde om at sætte i værk i perioden,  

 indtil konventionen træder officielt i kraft.
Dette opfølgningsarbejde er nu  

 startet.
Det bemærkes, at konventionen - jf. bl.a.
Artikel 24.1.d - vil få en  

 overordnet betydning i forhold til andre allerede eksisterende  

 naturbeskyttelseskonventioner på grund af sin generelle og overgribende form.  

 Det vil specielt gælde i forhold til Washington-konventionen (CITES), som  

 regulerer handel med truede dyre- og plantearter, Bonn-konventionen, som  

 tilsigter at bevare truede dyrearter, som migrerer, Ramsar-konventionen, som  

 forpligter de deltagende lande til at beskytte internationalt værdifulde  

 vådområder og Bern-konventionen (Den europæiske Naturbeskyttelseskonvention)  

 om beskyttelse af vilde dyr og planter og deres levesteder.
Alle disse  

 konventioner kan siges at operere inden for rammerne af  

 biodiversitetskonventionen med mere detaljerede bestemmelser inden for deres  

 respektive felter.
I forbindelse med de nævnte naturbeskyttelseskonventioner bemærkes, at  

 regeringen er i færd med at forberede ratifikation af to regionale aftaler  

 inden for rammerne af Bonn-konventionen, henholdsvis om beskyttelse af den  

 europæiske flagermus og mindre hvaler i Østersøen og Nordsøen, samt af en  

 ændring af Ramsar-konventionen om beskyttelse af vådområder af international  

 betydning.
Den sidstnævnte ændring tager sigte på at tilvejebringe fastere  

 institutionelle og finansielle rammer for konventionens internationale  

 aspekter.
Regeringen vil snarest forelægge disse aftaler for Folketinget.
 3. Konventionen og dens indhold.
 Konventionen indeholder 42 artikler og 2 bilag.
 Artikel 1.
 Det slås fast, at formålet med konventionen ikke alene er bevaring og  

 bæredygtig udnyttelse af biologisk mangfoldighed, men også en retfærdig og  

 ligelig fordeling af de fordele, som hidrører fra genetiske ressourcer bl.a.  

 ved at give u-landene adgang til genetiske ressourcer og overføre relevant  

 teknologi til dem.
 Artikel 2.
 Artiklen indeholder en række definitioner.
 Artikel 3.
 Artiklen fastslår parternes suveræne ret til at udnytte egne  

 naturressourcer og deres ansvar for at sikre, at aktiviteter inden for deres  

 jurisdiktion ikke medfører skade på andre landes miljø.
 Artikel 4.
 Konventionens bestemmelser gælder over for en kontraherende part også uden  

 for grænserne af den nationale jurisdiktion, hvis det drejer sig aktiviteter,  

 der foregår under den pågældende parts kontrol.
 Artikel 5.
 Artiklen foreskriver, at parterne skal samarbejde om forhold af fælles  

 interesse vedrørende bevarelse og bæredygtig udnyttelse af biologisk  

 mangfoldighed enten direkte eller gennem internationale organisationer.
 Artikel 6.
 Parterne skal så vidt muligt udvikle nationale planer og integrere  

 naturbeskyttelseshensyn i relevante sektorpolitikker.
 Artikel 7.
 Parterne skal så vidt muligt udføre en effektiv naturovervågning.
 Artikel 8.
Artiklen opregner en række nationale naturbeskyttelseshensyn, som parterne  

 så vidt muligt skal iværksætte.
Det gælder bl.a.:
- etablere et system af beskyttede områder, - etablere en generel beskyttelse af biologiske ressourcer, - biotopsbeskyttelse, - naturgenopretning, - kontrollere risici ved udsætning af genetisk modificerede organismer, - forhindre indførelse af ikke-hjemmehørende arter, - fastholde og udnytte den viden, som oprindelige folk med traditionel  

 levevis har om bevaring og bæredygtig udnyttelse af den biologiske  

 mangfoldighed.
 Artikel 9.
 Artiklen bestemmer, at parterne så vidt muligt også skal medvirke til at  

 bevare dyre- og plantearter uden for disses naturlige levesteder f.eks. i  

 botaniske og zoologiske haver - dog primært med det formål at genindføre dem  

 på deres naturlige levesteder.
 Artikel 10.
 Artiklen indeholder tiltag, som parterne så vidt muligt skal iværksætte  

 til bæredygtig udnyttelse af naturresourcerne, f.eks. integrere  

 bæredygtighedshensyn i alle relevante sektorpolitikker og undgå eller  

 minimere skadelig indvirken på naturressourcerne.
 Artikel 11.
 Parterne skal så vidt muligt indføre foranstaltninger, der kan fungere som  

 incitamenter til at fremme konventionens formål.
 Artikel 12 og 13.
 Ifølge artiklerne skal parterne fremme forskning, undervisning og  

 oplysning om de forhold, som konventionen omhandler.
 Artikel 14.
 Artiklen foreskriver, at parterne så vidt muligt skal iværksætte  

 forudgående vurdering af miljøpåvirkningen (Environmental Impact Assesment)  

 af projekter, som kan have skadelig indvirkning på den biologiske  

 mangfoldighed.
 Artikel 15.
 Artiklen indeholder bestemmelser om parternes adgang til genetiske  

 ressourcer.
Parterne skal så vidt muligt lette andre parters adgang til genetiske  

 ressourcer til miljømæssig forsvarlig anvendelse.
Adgang til genetiske  

 ressourcer skal dog være betinget af et på forhånd meddelt samtykke fra den  

 part, der råder over sådanne ressourcer.
 Artiklen søger at tilskynde parterne til at udføre videnskabelig forskning  

 med genetiske ressourcer i oprindelseslandet og med oprindelseslandets  

 deltagelse.
 Endelig skal parterne så vidt muligt sørge for, at oprindelseslandet for  

 genetiske ressourcer får del i udbyttet fra forskning, som hidrører fra disse  

 ressourcer.
 Artikel 16.
 Parterne skal lette adgangen til teknologi for andre parter, herunder dels  

 teknologi, som har betydning for bevaring og bæredygtig udnyttelse af den  

 biologiske mangfoldighed, dels teknologi, som gør brug af genetiske  

 ressourcer og som ikke forårsager skade på miljøet.
U-landenes adgang til teknologi skal ske på retfærdige og gunstige vilkår,  

 herunder på koncessions- og begunstigelsesvilkår.
Adgangen til teknologi skal  

 dog ske med respekt af patenter og andre immaterielle ejendomsrettigheder.  

 Parterne skal medvirke til, at patenter m.v. ikke modvirker konventionens  

 formål.
Bestemmelsen i denne artikel, som skal ses i sammenhæng med bl.a.
Artikel  

 19.1 og 19.2, og som er udtryk for et kompromis mellem i- og u-lande, hørte  

 til de sværeste problemer i forhandlingerne, hvilket teksterne da også bærer  

 præg af.
 På denne baggrund har EF-kommissionen i det i punkt 5 nedenfor omtalte  

 forslag til Rådsbeslutning foreslået, at der samtidig med deponeringen af  

 Fællesskabets og medlemslandenes ratifikationsinstrumenter afgives en  

 erklæring bl.a. om beskyttelse af intellektuelle ejendomsrettigheder.
 Artikel 17 og 18.
 Artiklerne bestemmer, at parterne skal lette udveksling af information og  

 fremme teknisk og videnskabeligt samarbejde.
 Artikel 19.
Parterne skal tilstræbe, at bioteknologisk forskning skal foregå i og med  

 deltagelse af de lande, som fremskaffer de genetiske ressourcer - specielt  

 når det gælder u-lande.
Parterne skal ligeledes tilstræbe, at disse lande får  

 adgang til resultaterne af forskningen.
 Parter, som indfører genetisk modificerede organismer til et andet land,  

 skal give modtagerlandet relevante oplysninger om mulige risici og  

 sikkerhedsforskrifter.
 Parterne skal overveje, om der er behov for en protokol om sikkerhed i  

 forbindelse med bioteknologi - specielt i relation til overførsel af genetisk  

 modificerede organismer fra eet land til et andet.
 Artikel 20.
Alle lande skal efter evne yde finansiel støtte til nationale aktiviteter  

 til gennemførelsen af konventionens målsætninger.
De industrialiserede lande  

 forpligter sig herudover til at tilvejebringe nye og supplerende finansielle  

 ressourcer til at dække de de samlede godkendte meromkostninger, der vil være  

 forbundet med at sætte udviklingslandene i stand til at opfylde deres  

 forpligtelser i henhold til konventionen.
 Det slås fast, at u-landenes mulighed for at kunne opfylde konventionens  

 forpligtelser vil afhænge af, at i-landene opfylder de ovennævnte finansielle  

 forpligtelser, og i øvrigt må vurderes under hensyntagen til, at deres  

 væsentligste prioriteringer er økonomisk og social udvikling og bekæmpelse af  

 fattigdom.
 Artikel 21 og 39.
Der oprettes en mekanisme, hvorigennem overførslen af finansielle  

 ressourcer til u-landene kanaliseres.
Mekanismen skal udøve sin virksomhed  

 under partskonferencens myndighed og vejledning, og partskonferencen skal  

 udstikke retningslinier for adgangen til og anvendelsen af de finansielle  

 ressourcer.
Mekanismens funktion varetages af en institutionel enhed, som  

 Artikel 39 bestemmer midlertidigt skal være Den Globale Miljøfacilitet (GEF)  

 under UNDP, UNEP og Verdensbanken.
 Artikel 22.
 Konventionens bestemmelser berører ikke parternes rettigheder og pligter i  

 medfør af andre internationale aftaler, med mindre sådanne rettigheder og  

 pligter kan forårsage betydelig skade på eller udgøre en trussel mod den  

 biologiske mangfoldighed.
 Artikel 23 - 42.
 Artiklerne indeholder en række institutionelle bestemmelser, herunder om  

 partskonferencer, ikrafttræden (når 30 lande har ratificeret konventionen),  

 sekretariat, en videnskabelig komite, protokoller og bilæggelse af tvister.
 Bilag I.
 Der opregnes hvilke typer økosystemer, levesteder, arter og gener, som det  

 især er vigtigt at beskytte.
 Bilag II.
 Der fastsættes retningslinier for voldgift og mægling.
 4. Danmarks opfyldelse af konventionen.
 Opfyldelse af konventionen i Danmark medfører ikke umiddelbart behov for  

 lovændringer.
Danmark har i forvejen en meget omfattende regulering af naturbeskyttelse  

 og bæredygtig udnyttelse af naturresourcerne - ikke mindst gennem den nyligt  

 vedtagne naturbeskyttelseslov.
Den danske handlingsplan for miljø og  

 udvikling (1988), handlingsplanen for et bæredygtigt landbrug, strategier for  

 henholdsvis naturskove og bevaring af genressourcer hos træer og buske er  

 yderligere tiltag, der er sat i værk for her i landet at fremme det, som også  

 er konventionens mål: bevaring og bæredygtig udnyttelse af den biologiske  

 mangfoldighed.
Dertil kommer, at bestemmelserne i konventionen i vidt omfang er  

 formuleret således, at det er op til de partskonferencer, der vil blive  

 afholdt, når konventionen er trådt i kraft, at aftale den nærmere udmøntning  

 af konventionens forpligtelser.
Inden for specifikke områder vil der skulle  

 forhandles og udarbejdes protokoller med mere konkrete forpligtelser.
Nogle af de mest konkret formulerede forpligtelser i konventionen er  

 indeholdt i bestemmelserne om adgang til genetiske ressourcer og om  

 bioteknologi.
Disse bestemmelser påkalder sig derfor umiddelbart den største  

 interesse i relation til spørgsmålet om national opfyldelse.
Konventionens Artikel 15.5 vedrører indsamling og udførsel af genetiske  

 ressourcer.
Det vil typisk være i-lande, som er interesserede i at indsamle  

 og udføre genetiske ressourcer fra u-lande.
Bestemmelsen bygger på et princip  

 om, at adgang til genetiske ressourcer kræver en forudgående tilladelse fra  

 myndigheden i det pågældende land (kaldet »prior informed  

 consent«), med mindre det pågældende land har truffet beslutning om ikke  

 at anvende dette princip.
 Med hensyn til import af genetiske ressourcer skønnes der at være hjemmel  

 til at regulere dette i naturbeskyttelseslovens § 30 stk. 1 jf. § 71 stk. 1.  

 Regler af denne art vil dog kræve nærmere aftale mellem konventionens parter,  

 ligesom en EF-regulering vil kunne være hensigtsmæssig.
Bortset fra hvad der følger af bestemmelser om fredning af dyre- og  

 plantearter, begrænsninger i handel med m.v. med udryddelsestruede dyr og  

 planter samt restriktioner med hensyn til indsamlingsstedet i konsekvens af  

 fredninger samt almindelige ejendomsretlige grundsætninger o. lign., gælder  

 der ikke i Danmark et forbud mod indsamling og udførsel af genetisk materiale  

 eller en generel regel om, at dette kræver en særlig tilladelse, for at  

 materialet lovligt kan udføres.
Der synes heller ikke at være behov for at  

 introducere sådanne regler, som i givet fald vil kunne fastsættes med hjemmel  

 i naturbeskyttelseslovens § 30.
 Konstateringen af, at princippet om »prior informed consent« i  

 almindelighed ikke gælder for udførsel af genetiske ressourcer i Danmark, og  

 at der heller ikke - i hvert fald ikke for tiden - synes at være et behov for  

 sådanne regler, må anses for at være tilstrækkeligt til at opfylde kravet i  

 konventionens Artikel 15.5 om, at der skal træffes en beslutning om ikke at  

 anvende »prior informed consent«.
En anden bestemmelse, Artikel 15.6, foreskriver, at et land, der modtager  

 genetiske ressourcer (typisk et i-land) skal sørge for, at oprindelseslandet  

 (typisk et u-land) kommer til at deltage i den forskning, som bygger på de  

 pågældende genetiske ressourcer.
Desuden skal modtagerlandet bestræbe sig på  

 at give oprindelseslandet del i det økonomiske udbytte af genetiske  

 ressourcer på baggrund af gensidigt aftalte vilkår mellem oprindelses- og  

 modtagerland.
 Denne bestemmelse hører ligeledes til dem, hvis nærmere opfyldelse må  

 drøftes nærmere mellem parterne, før det præcist kan vurderes hvilke tiltag,  

 der kræves på nationalt plan.
 Hvis et land indfører genetisk modificerede organismer til et andet land,  

 skal oprindelseslandet give modtagerlandet relevante oplysninger om  

 potentielle skadevirkninger og om retningslinier for sikkerhed ved  

 håndteringen af de pågældende organismer (Art. 19.4).
 Der er fastsat EF-regler på det genteknologiske område gennem de to  

 direktiver om henholdsvis indesluttet anvendelse og udsætning i miljøet af  

 genetisk modificerede organismer.
Selvom hverken EF-direktiverne eller den danske lov om miljø og  

 genteknologi i dag indeholder hjemmel til at fastsætte regler herom, skønnes  

 det, at både Danmark og EF kan ratificere konventionen uden samtidig at  

 gennemføre regler, der udmønter bestemmelsen.
Det skyldes, at konventionen  

 også indeholder en bestemmelse om, at parterne skal overveje nødvendigheden  

 og indholdet af en protokol om sikkerhed i forbindelse med bioteknologi -  

 særligt for så vidt angår informationsprocedure ved grænseoverskridende  

 overførsler af genetisk modificerede organismer (Art 19.3). Princippet om  

 relevant information fra oprindelseslandet til det land, som de genetisk  

 modificerede organismer udføres til, vil således være et centralt element i  

 den eventuelle protokol, som parterne skal forhandle om.
Gennemførelsen af en  

 lovgivning, der tillader en udmøntning af bestemmelsen i nærmere regler af  

 den pågældende art - vil derfor mest hensigtsmæssigt kunne ske, når det er  

 blevet afklaret, om der skal være en protokol om sikkerhed i forbindelse med  

 bioteknologi og - i givet fald - med hvilket indhold.
I denne forbindelse må  

 endvidere afklares de EF-regler, der efter al sandsynlighed vil blive  

 nødvendige.
 Opfyldelse af de finansielle forpligtelser med henblik på bistand til, at  

 u-landene kan leve op til konventionens målsætninger (Artikel 20) vil kræve  

 bevillingsmæssig hjemmel i de årlige finanslove og derudover Finansudvalgets  

 tilslutning til enkeltbevillinger, der overstiger 8 mio kr., uanset at  

 bevillingerne ikke måtte medføre merudgifter i forhold til de beløb, som  

 allerede er bevilget på finansloven til udviklingslandene, eller som er  

 opført på de følgende års budgetoverslag.
Der er ikke i forbindelse med konventionsforhandlingerne taget stilling  

 til størrelsen af de finansielle ressourcer, der må tilvejebringes til  

 realisering af konventionens målsætninger.
Der blev opnået enighed om, at Den  

 globale Miljøfacilitet (GEF) - foreløbig på midlertidig basis - skal være  

 konventionens finansieringsmekanisme, og at det ved fastsættelsen af  

 bidragene hertil er vigtigt at etablere en byrdefordeling mellem de udviklede  

 lande.
 Desuden vil der blive tale om et årligt selvstændigt bidrag til  

 konventionens sekretariat, når dette er etableret.
 5. Forholdet til EF.
 EF-Kommissionen undertegnede konventionen på Fællesskabets vegne under  

 FN-konferencen om Miljø og Udvikling i Rio de Janeiro i juni 1992.
 Konventionens Artikel 34 åbner mulighed for, at Fællesskabet kan  

 ratificere konventionen.
EF-Kommissionen har til Rådet oversendt et forslag til Rådets afgørelse om  

 indgåelse af konventionen om den biologiske diversitet (COM(92)509, som i  

 øjeblikket behandles i Rådet.
Forslaget bemyndiger Fælleskabets formand til  

 at deponere Fællesskabets godkendelsesinstrument hos FN.
Ifølge forslaget  

 skal deponering af Fællesskabets og medlemsstaternes godkendelsesinstrument  

 ske senest den 30. juni 1993 og så vidt muligt samtidigt.
Senest den 30.  

 april 1993 skal medlemsstaterne ifølge forslaget underrette Kommissionen om  

 deres beslutning om at ratificere konventionen eller oplyse, hvornår deres  

 ratifikationsprocedure forventes afsluttet.
Kommissionen vælger herefter i  

 samarbejde med medlemsstaterne en dato for samtidig deponering af  

 instrumenterne.
 Vedrørende Fællesskabets kompetence på biodiversitetskonventionens område  

 angiver Kommissionen med henvisning til en række fælleskabsforskrifter og  

 forslag til fællesskabsforskrifter at have dels eksklusiv dels blandet  

 kompetence på området.
Det må antages, at Danmark efter EF-retten ikke vil kunne ratificere  

 konventionen på egen hånd og før EF, idet der er en udstrakt EF-kompetance  

 inden for dele af de områder, som reguleres ved konventionen.
I modsat fald  

 vil Danmark tilsidesætte sine forpligtelser efter EF-retten.
På denne  

 baggrund vil Danmark arbejde for, at EF ratificerer konventionen hurtigst  

 muligt.
 Det bemærkes, at Rådet i dets resolution om et program for Fællesskabets  

 politik og virke inden for miljø og bæredygtig udvikling udtalte, at det  

 forpligter sig til at skabe grundlag for en ratifikation af konventionerne om  

 klimaændringer og om biodiversitet med sigte på ratificering inden udgangen  

 af 1993.
 6. Ratifikationsforbehold.
Ifølge Artikel 37 kan der ikke tages forbehold over for konventionen.  

 Endvidere fremgår det af Artikel 4 bl.a., at medmindre andet udtrykkeligt er  

 fastsat i konventionen, finder konventionens bestemmelser anvendelse for hver  

 kontraherende part i områder inden for grænserne af partens nationale  

 jurisdiktion.
Såfremt Danmark ratificerer, gælder ratifikationen derfor hele  

 riget.
 7. Færøerne og Grønland.
 Man har anmodet de færøske og grønlandske myndigheder om en udtalelse om  

 Danmarks ratifikation.
 8. De nordiske lande.
Danmark har under konventionsforhandlingerne haft et meget tæt samarbejde  

 med de øvrige nordiske lande.
Landene har i vidt omfang koordineret deres  

 indsats og har sammen spillet en positiv rolle i konventionens tilblivelse.
