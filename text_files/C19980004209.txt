 Ved lov nr. 1098 af 29. december 1997 om ændring af forskellige skatte- og  

 afgiftslove (Ændret klagestruktur m.v.) er klagestrukturen vedrørende  

 afgørelser truffet i første instans af told- og skatteregioner på skatte-,  

 told- og afgiftsområdet harmoniseret.
Herefter påklages førsteinstansafgørelser inden for nærmere angivne  

 sagskategorier til Landskatteretten, mens øvrige afgørelser truffet af disse  

 myndigheder påklages til Told- og Skattestyrelsen.
Samtidig nedlægges  

 Momsnævnet, Motornævnet og Ankenævnet for Bidrag til Arbejdsmarkedsfondene.
 I forbindelse med den ændrede klagestruktur er den gældende ordning med  

 omkostningsdækning samt syn og skøn i Landsskatteretssager overført til de  

 nye sagsområder, der er inddraget under Landsskatterettens kompetence.
 I øvrigt er det bestemt, at der fremover altid skal betales en afgift for  

 klage til Landsskatteretten.
Hvor i det følgende andet ikke er nævnt, er paragrafhenvisningerne til  

 skattestyrelsesloven.
Henvisninger til  

 »sagsudlægningsbekendtgørelsen« er henvisninger til bekendtgørelse  

 nr. 196 af 26. marts 1998. Henvisninger til »EF's toldkodeks« er  

 henvisninger til Rådets forordning (EØF) nr. 2913/92 af 12. oktober 1992 om  

 en EF-toldkodeks.
Betegnelsen »told- og skatteregion« anvendes som  

 samlebetegnelse for såvel told- og skatteregioner som toldcentre.
 Indholdsfortegnelse:
1. Lov nr. 1098 af 29/12 1997 1.1. Sagstyper, der er omfattet af loven 1.2. Klageadgang 1.3. Domstolsprøvelse 1.4. Syn og skøn 1.5. Omkostningsdækning 1.6. Henstand i forbindelse med klage 2. Krav til sagsbehandlingen i første instans 2.1. Vejledning 2.2. Repræsentation 2.3. Sagsfremstilling 2.4. Aktindsigt 2.5. Høring 2.6. Begrundelse 2.7. Meddelelse om afgørelsen 2.8. Klagevejledning 2.9. Sagsbehandling, når klage er indgivet 3. Ikrafttræden mv. af lov nr. 1098 af 29/12 1997 3.1. Ikrafttræden 3.2. Overgangsbestemmelser 4. Ikrafttræden af cirkulæret 4.1. Ikrafttræden 1. Lov nr. 1098 af 29/12 1997 1.1. Sagstyper, der er omfattet af loven: Loven regulerer adgangen  

 til at klage over visse forvaltningsafgørelser.
En forvaltningsafgørelse er i denne sammenhæng som udgangspunkt en  

 forvaltningsmyndigheds meddelelse til en borger om, hvad der er eller skal  

 være ret vedrørende netop den pågældende borger.
I modsætning hertil står  

 bl.a. en forvaltningsmyndigheds vejledning i form af besvarelse af spørgsmål  

 eller faktisk forvaltningsvirksomhed i øvrigt.
Heller ikke en såkaldt  

 »efterangivelse«, der umiddelbart tiltrædes af virksomheden, anses  

 i denne sammenhæng for en forvaltningsafgørelse.
De afgørelsestyper, der omfattes af de nye regler om klage til  

 Landsskatteretten, er som udgangspunkt afgørelser af spørgsmål om AM-bidrag,  

 told, moms og afgifter i øvrigt.
Afgørelser af spørgsmål om AM-bidrag, told,  

 moms og afgifter i øvrigt kan således fremover opdeles i følgende to grupper,  

 når afgørelsen i første instans træffes af en told- og skatteregion:
 Afgørelser, der kan påklages til Landsskatteretten, kan ikke påklages til  

 Told- og Skattestyrelsen.
 I loven er i øvrigt omtalt klageadgang til Landsskatteretten i følgende  

 »skatte«- og ejendomsvurderingssager, hvoraf nogle også hidtil har  

 kunnet påklages til Landsskatteretten:
Som bilag til dette cirkulære er medtaget en oversigt over de typer af  

 afgørelser, der træffes af told- og skatteregioner i første instans, og som  

 kan påklages til Landsskatteretten.
Andre afgørelser truffet af en told- og  

 skatteregion i første instans påklages til Told- og Skattestyrelsen.
 1.2. Klageadgang: Ved klage til Landsskatteretten finder  

 reglerne i skattestyrelseslovens kapitel 3 om klage til Landsskatteretten  

 anvendelse, det vil sige §§ 23-30. Forretningsordenen for Landsskatteretten  

 er fastsat i bekendtgørelse nr. 185 af 23. marts 1998.
 Herefter afgør Landsskatteretten spørgsmål om såvel formelle som  

 materielle mangler ved afgørelsen.
 En klage til Landsskatteretten skal være Landsskatteretten i hænde senest  

 tre måneder efter klagerens modtagelse af den afgørelse, der klages over.  

 Landsskatteretten kan se bort fra en fristoverskridelse, hvis særlige  

 omstændigheder taler derfor.
Klagen skal være skriftlig.
Det skal af klagen fremgå, på hvilke punkter  

 den påklagede afgørelse anses for urigtig og begrundelsen herfor Med klagen  

 skal i original eller kopi indsendes:
 - Den afgørelse, der klages over.
 - Den sagsfremstilling, der har ligget til grund for afgørelsen og som er  

 tilsendt klageren, jf. nedenfor under punkt 2.3.
 - Dokumenter, som klageren ønsker at anvende som bevis.
Fremover skal der betales en klageafgift for enhver klage til  

 Landsskatteretten.
Afgiftens størrelse reguleres årligt.
Afgiften er på 600  

 kr. i 1998. Landsskatteretten påbegynder ikke behandlingen af klagen, før  

 afgiften er betalt.
Afgiften tilbagebetales, hvis klageren får helt eller  

 delvis medhold i klagen, enten af Landsskatteretten eller ved en eventuel  

 efterfølgende domstolsprøvelse af spørgsmålet.
Afgiften tilbagebetales dog  

 ikke, hvis Landsskatteretten afviser at behandle klagen, hvis klageren  

 trækker klagen tilbage, eller hvis klageren efter § 31, stk. 2 indbringer  

 spørgsmålet for domstolene, før Landskatteretten har færdigbehandlet klagen.
 Under Landsskatterettens behandling af klagen har klageren ret til at  

 udtale sig mundtligt overfor repræsentanter for Landsskatteretten  

 (»kontormøde«). Landskatteretten kan indbyde den myndighed, der har  

 truffet den påklagede afgørelse, eller Told- og Skattestyrelsen til at  

 deltage i mødet.
Landsskatteretten afgør, om der skal afholdes et egentligt retsmøde i  

 sagen.
Såvel klageren som Told- og Skattestyrelsen kan anmode om et retsmøde.  

 Landsskatteretten kan afvise at efterkomme en sådan anmodning, hvis det efter  

 forholdene må anses for åbenbart overflødigt.
 I sager om skatteansættelse eller ejendomsvurdering kan Landsskatteretten  

 beslutte af egen drift at påkende ansættelsen eller vurderingen i sin helhed,  

 og ikke kun den påklagede del.
Landsskatteretten kan efter anmodning fra klageren genoptage en afgørelse  

 truffet af Landsskatteretten.
Dette kræver dog, at der forelægges  

 Landsskatteretten oplysninger, som ikke tidligere har været fremme under  

 sagen, uden at dette kan lægges klageren til last, og det skønnes, at de nye  

 oplysninger kunne have medført et væsentligt andet udfald af sagen, hvis de  

 havde foreligget tidligere.
Landsskatteretten kan i øvrigt imødekomme en  

 genoptagelsesanmodning, hvis Landsskatteretten skønner, at ganske særlige  

 omstændigheder taler derfor.
 Sager, der kan påklages til Landsskatteretten, kan ikke påklages til Told-  

 og Skattestyrelsen.
 Ved klage til Told- og Skattestyrelsen anvendes reglerne i  

 sagsudlægningsbekendtgørelsen.
En klage til Told- og Skattestyrelsen bør, for at fremskynde behandlingen  

 af klagen, indgives til den told- og skatteregion, der har truffet den  

 afgørelse, der klages over.
Klagen skal være modtaget i regionen eller Told-  

 og Skattestyrelsen senest 3 måneder efter, at klageren har modtaget den  

 afgørelse, der klages over.
 Når told- og skatteregionen har modtaget klagen, udarbejder den en  

 sagsfremstilling over afgørelsen, jf. nedenfor under punkt 2.3. og 2.5., og  

 sender denne tilligemed klagen til Told- og Skattestyrelsen.
 Told- og Skattestyrelsens afgørelse af klagen kan ikke påklages til anden  

 administrativ myndighed.
 1.3. Domstolsprøvelse: Landsskatterettens og Told- og  

 Skattestyrelsens afgørelser af klager kan inden for 3 måneder indbringes for  

 domstolene, jf. § 31. Det samme gælder afgørelser af klager, truffet af en  

 told- og skatteregion som endelig administrativ instans efter § 12 i  

 sagsudlægningsbekendtgørelsen.
I alle tre situationer er det en forudsætning for domstolsprøvelse, at  

 spørgsmålet har været prøvet igennem det administrative klagesystem, før  

 spørgsmålet indbringes for domstolene, således at domstolene dels får det  

 bedst mulige afgørelsesgrundlag, dels ikke belastes med unødige sager.
En  

 klager behøver dog ikke vente mere end 6 måneder på, at den endelige  

 administrative instans afgør klagen, før indbringelse af spørgsmålet for  

 domstolene.
 Søgsmålsfristen for domstolsprøvelse er 3 måneder regnet fra det  

 tidspunkt, hvor den endelige administrativ instans enten har afgjort klagen  

 eller afvist at behandle denne.
1.4. Syn og skøn: Efter § 343 i lov om rettens pleje  

 (retsplejeloven) kan retten (dvs. domstolene) tillade, at der optages bevis,  

 herunder syn og skøn, selv om dette ikke sker til brug for en verserende  

 retssag.
Udgifterne til bevisoptagelsen afholdes af den, der ønsker beviset  

 optaget, og retten kan pålægge den pågældende at betale sagsomkostninger til  

 en eventuel modpart.
 Efter § 30 i skattestyrelsesloven finder § 343 i retsplejeloven  

 tilsvarende anvendelse i Landsskatteretssager, bortset fra sager om  

 efterprøvelse af passivposter efter boafgiftslovens § 13 a og sager om  

 vurdering af fast ejendom.
Landsskatteretten kan fastsætte en frist, indenfor hvilken klageren eller  

 de statslige told- og skattemyndigheder skal tage stilling til, om der ønskes  

 foretaget syn og skøn.
Efter fristens udløb behøver Landsskatteretten ikke at  

 respektere en begæring om foretagelse af syn og skøn, det vil sige at  

 Landsskatteretten kan færdigbehandle sagen uden at afvente en eventuel  

 skønserklæring.
 Hvis der begæres syn og skøn, stiller Landsskatteretten behandlingen af  

 klagen i bero, indtil klageren efter modtagelse af skønserklæringen har  

 meddelt Landsskatteretten, om klagen opretholdes.
 1.5. Omkostningsdækning: Efter kapitel 3 A i skattestyrelsesloven  

 yder det offentlige et tilskud til delvis dækning af udgifter, en borger har  

 afholdt til sagkyndig bistand mv. i en sag, der påklages til  

 Landsskatteretten, eller ved domstolsprøvelse af en sag, der kan påklages til  

 Landsskatteretten.
 Der ydes ikke tilskud til udgifter ved at klage til Told- og  

 Skattestyrelsen.
Tilskuddet er skattefrit.
Skattefritagelsen modsvares af, at de udgifter,  

 hvortil der kan ydes tilskud, ikke kan fradrages ved opgørelsen af den  

 skattepligtige indkomst, jf. § 7 Q i ligningsloven.
De udgifter, der ydes tilskud til, er nærmere beskrevet i § 33 B.
Der ydes  

 f.eks. ikke tilskud til den afgift, der skal betales for at klage til  

 Landsskatteretten.
Tilskuddet udgør for fysiske personer og dødsboer 38 pct. af de  

 tilskudsberettigede udgifter, og 34 pct. for andre.
Udgifter afholdt til syn  

 og skøn kan efter Landsskatterettens bestemmelse dækkes med 100 pct., når  

 afholdelse af syn og skøn har tilført sagen eller skønnes at kunne tilføre  

 sagen væsentlige nye oplysninger, der ikke mere hensigtsmæssigt har kunnet  

 eller kan indhentes på anden måde.
Tilskud ydes kun til udgifter, der er betalt, men uanset om der er tale om  

 en a'contobetaling eller en endelig betaling.
Tilskuddet udbetales til den  

 skattepligtige eller den, som den skattepligtige har givet en særlig fuldmagt  

 til på sine vegne at modtage tilskuddet.
Krav på tilskud kan ikke sælges, pantsættes eller på anden måde  

 overdrages.
Tilskuddet kan heller ikke gøres til genstand for  

 kreditorforfølgning eller modregning.
 Anmodning om tilskud indgives til told- og skatteregionen på en dertil  

 udfærdiget blanket.
1.6. Henstand i forbindelse med klage: Som hidtil kan der efter  

 ansøgning gives henstand med betaling af den del af en skat eller en afgift,  

 som en klage over opgørelsen af kravet vedrører.
Hjemlen hertil er nu som  

 udgangspunkt samlet i § 38, stk. 2 i skattestyrelsesloven, jf. kapitel 4 i  

 sagsudlægningsbekendtgørelsen, men kriterierne for at give henstand i  

 forbindelse med en sådan klage er i øvrigt ikke ændret.
 For afgørelser efter toldlovgivningen gælder dog artikel 244 i EF's  

 toldkodeks.
 En anmodning om henstand skal normalt imødekommes.
 Henstand skal betinges af, at henstandsbeløbet forrentes med rentesatsen  

 efter den pågældende lov fra de i samme lov definerede forfaldstidspunkter.  

 Henstanden omfatter også denne rente samt eventuelt allerede påløbne renter.
 Hvis der ønskes adgang til at foretage modregning med andet end konnekse  

 krav, skal der tages et forbehold herom i henstandsbevilingen.
 I særlige tilfælde kan en henstandsbevilling gøres betinget af, at der  

 stilles sikkerhed for kravet, f.eks. hvis det skønnes, at muligheden for at  

 inddrive kravet vil blive vanskeliggjort, hvis der gives henstand.
Henstand gives for et tidsrum på ikke over fire år.
Henstanden kan efter  

 ny anmodning forlænges.
Henstand kan betinges af, at henstanden bortfalder  

 efter forudgående varsel, hvis der indtræder en situation, hvor muligheden  

 for at inddrive kravet vanskeliggøres på grund af den meddelte henstand.
2. Krav til sagsbehandlingen i første instans De almindelige krav i forvaltningsloven til forvaltningsmyndigheders  

 sagsbehandling finder anvendelse.
Herudover kan der enten i den enkelte lov  

 eller administrativt være fastsat særlige sagsbehandlingkrav for såvel  

 afgørelser, der kan påklages til Landsskatteretten, som afgørelser, der kan  

 påklages til Told- og Skattestyrelsen.
For afgørelser efter toldlovgivningen  

 finder sagsbehandlingsreglerne i EF's toldkodeks tillige anvendelse for så  

 vidt der ikke efter anden dansk ret stilles strengere sagsbehandlingskrav,  

 medmindre disse krav klart strider mod toldkodeksen.
 2.1. Vejledning: Efter § 7 i forvaltningsloven har  

 forvaltningsmyndigheder pligt til at yde vejledning og bistand til personer,  

 der retter henvendelse om spørgsmål indenfor myndighedens sagsområde.  

 Bestemmelsen omfatter også juridiske personer.
Vejledningspligten indebærer bl.a., at der i konkrete sager skal vejledes  

 om, hvilke retsregler, der finder anvendelse, og reglernes betydning for  

 sagens parter, samt om hvilke oplysninger, der skal tilvejebringes som led i  

 sagens behandling.
Dette indebærer bl.a., at en region skal vejlede en part  

 med hensyn til at uddybe eller præcisere eventuelle indsigelser, eller i  

 øvrigt vejlede borgerne om udfyldelse af blanketter eller lignende på  

 myndighedens område.
 Vejledningspligten omfatter imidlertid ikke en pligt til at besvare  

 spørgsmål, der er generelle eller ikke identificerer spørgeren eller  

 implicerede skatte- eller afgiftssubjekter.
 Denne almindelige vejledningspligt suppleres af reglerne i § 25 og § 26 i  

 forvaltningsloven om klagevejledning, jf. nedenfor under punkt 2.8.
 På toldområdet gælder tillige artikel 6 og 11 i EF's toldkodeks.
2.2. Repræsentation: Efter § 8 i forvaltningsloven kan den, der er  

 part i en afgørelsessag, som udgangspunkt på ethvert tidspunkt under sagens  

 behandling vælge at lade sig repræsentere eller bistå af andre.
Myndigheden  

 kan dog kræve, at parten medvirker personligt, når det er af betydning for  

 sagens afgørelse, f.eks. en straffesag.
 Der er ikke regler for, hvem der kan repræsentere eller bistå en part, men  

 det må for så vidt angår repræsentation antages, at en repræsentation kun kan  

 foretages af en person, der er myndig, dvs. mindst 18 år gammel.
Forvaltningsmyndigheden afgør, om den, der optræder som partsrepræsentant,  

 skal fremlægge en skriftlig fuldmagt eller på anden måde godtgøre, at den  

 pågældende repræsenterer parten.
Advokater og revisorer er typiske  

 partsrepræsentanter, hvorfor der normalt ikke kræves dokumentation for  

 fuldmagtsforhold fra disse.
Bortset fra sådanne tilfælde vil det, bl.a. under  

 hensyntagen til tavshedspligtsreglerne, normalt være nødvendigt at andre, der  

 optræder som partsrepræsentant, fremlægger en skriftlig fuldmagt som  

 dokumentation for fuldmagtsforholdet.
 På toldområdet gælder tillige artikel 5 i EF's toldkodeks.
2.3. Sagsfremstilling: I sager, der kan påklages til  

 Landsskatteretten, skal der laves en sagsfremstilling, før der træffes  

 afgørelse i sagen.
I sager, der kan påklages til Told- og Skattestyrelsen,  

 skal der først laves en sagsfremstilling, når der er modtaget en klage over  

 afgørelsen.
 Formålet med udarbejdelse af en sagsfremstilling er at give en samlet  

 fremstilling af sagen og dermed sikre, at afgørelsen træffes på et korrekt  

 grundlag.
Nedenfor omtales kravene til en sagsfremstilling med udgangspunkt i sager,  

 der kan påklages til Landsskatteretten.
Disse krav finder tilsvarende  

 anvendelse på sager, der kan påklages til Told- og Skattestyrelsen, med de  

 modifikationer der følger af, at sagsfremstillingen i disse sager først skal  

 udarbejdes efter at der er klaget, og dermed efter at afgørelsen er truffet.  

 Endvidere henvises til de overgangsregler, der er omtalt nedenfor under punkt  

 3.2.
Sagsfremstillingen skal altid sendes til udtalelse hos sagens parter.
I  

 sager, der kan påklages til Landsskatteretten, skal der ved høring over  

 sagsfremstillingen tillige fremsendes en tilkendegivelse af, hvilken  

 afgørelse de foreliggende oplysninger efter myndighedens opfattelse giver  

 grundlag for.
Sagsfremstillingen skal være et redigeret dokument.
Oplysninger, der  

 fremkommer under sagens behandling, skal indarbejdes under det eller de  

 relevante afsnit i sagsfremstillingen.
Kommer en part i sagen med relevante  

 indsigelser eller bemærkninger til det tilsendte, skal de indarbejdes i  

 sagsfremstillingen.
 Sagsfremstillingen skal give en samlet og sammenhængende fremstilling af  

 sagen, således at både sagens parter og andre myndigheder kan forstå sagen  

 uden at få tilført yderligere information.
Den endelige sagsfremstilling skal sendes til sagens parter.
I sager, der  

 kan påklages til Landsskatteretten, skal der tillige sendes en særskilt  

 meddelelse om sagens afgørelse.
 En sagsfremstilling skal indeholde følgende afsnit:
 - Indledning og identifikationsoplysninger.
 - Hvilken afgørelse, de foreliggende oplysninger giver grundlag for.
 - Sagens faktiske forhold.
 - Begrundelsen for afgørelsen.
 - Partens opfattelse og begrundelsen herfor.
 Herudover skal myndighedens afgørelse af sagen indarbejdes i  

 sagsfremstillingen.
 Sagsfremstillingens omfang skal i øvrigt afpasses efter sagens karakter.
Indledning og identifikationsoplysninger : Dette afsnit skal  

 indeholde en beskrivelse af, hvem og hvad sagen vedrører.
I afsnittet skal  

 såvel sagens parter som det eller de problemer, sagen vedrører,  

 identificeres.
Hvilken afgørelse, de foreliggende oplysninger giver grundlag for  

 : Dette afsnit skal indeholde en beskrivelse af, hvilken afgørelse de  

 oplysninger, der foreligger i sagen og som er gengivet i sagsfremstillingen,  

 efter myndighedens opfattelse giver grundlag for.
Det vil ofte være  

 hensigtsmæssigt, at der i beskrivelsen indgår en talmæssig opgørelse.
Sagens faktiske forhold : Dette afsnit skal indeholde en  

 beskrivelse af de faktiske oplysninger, der har betydning for sagens  

 afgørelse, herunder for forståelsen af sagen.
Også en parts relevante  

 oplysninger om faktum skal indarbejdes heri.
Hvis der er uenighed mellem  

 myndigheden og en part om de faktiske forhold, der skal indgå i grundlaget  

 for afgørelsen, skal begge opfattelser af faktum fremgå af sagsfremstillingen  

 med en angivelse af, hvem der står for de forskellige opfattelser.
 Begrundelsen for afgørelsen : Begrundelsen for afgørelsen skal  

 opfylde de begrundelseskrav, der er omtalt nedenfor under punkt 2.6.
Partens opfattelse og begrundelse herfor: Partens relevante  

 tilkendegivelser og begrundelser skal indarbejdes i sagsfremstillingen.  

 Fremstillingen heraf skal være loyal, neutral og forståelig.
Se tillige om  

 vejledningspligten ovenfor under punkt 2.1.
Når høring af sagens parter er afsluttet, og myndigheden har truffet  

 afgørelse i sagen, afsluttes sagsfremstillingen med et afsnit herom, så det  

 af sagsfremstillingen fremgår, hvorledes sagen er afsluttet.
I sager, hvor  

 der ikke er afgivet udtalelse, kan indholdet af dette afsnit begrænses til en  

 oplysning om, at der er truffet afgørelse i overensstemmelse med det i  

 høringen af sagens parter tilkendegivne.
 Herudover skal sagens parter have en særskilt og begrundet underretning om  

 sagens afgørelse.
 EF's toldkodeks indeholder ikke særlige regler om udarbejdelse af  

 sagsfremstillinger, men se om høring nedenfor under punkt 2.5., sidste  

 afsnit.
2.4. Aktindsigt - Kontradiktion: Efter kapitel 4 i  

 forvaltningsloven har parter i en afgørelsessag en særlig udvidet adgang til  

 at blive gjort bekendt med de oplysninger, der indgår i sagen, set i forhold  

 til andre borgere.
Denne udvidede adgang til oplysninger i sager om egne  

 forhold har til formål at styrke partens muligheder for at varetage egne  

 interesser under myndighedernes behandling af sagen.
 Til disse regler om aktindsigt er i § 11 i forvaltningsloven knyttet en  

 bestemmelse om, at hvis en part under sagens behandling udnytter sin ret til  

 aktindsigt, skal myndigheden som udgangspunkt stille sagen i bero, indtil den  

 pågældende har haft tid til at gøre sig bekendt med oplysningerne.
 Berostillelse kan undlades, hvis en udsættelse vil medføre overskridelse  

 af en lovbestemt frist for sagens afgørelse, eller hvis partens interesse i  

 sagens udsættelse findes at burde vige for væsentlige hensyn til offentlige  

 eller private interesser, der taler imod en sådan udsættelse.
 Myndigheden kan efter omstændighederne fastsætte en frist for afgivelse af  

 en udtalelse.
 Efter § 21 i forvaltningsloven kan en part ligeledes som udgangspunkt på  

 et hvert tidspunkt forlange, at sagens afgørelse udsættes, indtil parten har  

 afgivet en udtalelse til sagen.
 Tilsvarende relger finder ikke i EF's toldkodeks, men artikel 15  

 indeholder regler om tavshedspligt og videregivelse af oplysninger.
2.5. Høring: Efter §§ 19-20 i forvaltningsloven skal der under  

 visse betingelser foretages høring af sagens parter.
Formålet med  

 høringsreglerne er primært at forebygge, at afgørelser træffes på et urigtigt  

 grundlag.
Nedenfor omtales som udgangspunkt alene regler for høring over en  

 sagsfremstilling.
Disse regler finder anvendelse i såvel sager, der kan  

 påklages til Landsskatteretten, som sager, der kan påklages til Told- og  

 Skattestyrelsen.
 I sager om bidragsfritagelse og bidragsbortfald efter § 7, stk. 4 og 5 i  

 arbejdsmarkedsfondsloven skal der altid indhentes en udtalelse over  

 spørgsmålet fra Den Sociale Sikringsstyrelse, før der træffes afgørelse i  

 sagen.
2.5.1. Forinden der træffes en afgørelse i en sag, der kan  

 påklages til Landsskatteretten, skal den under punkt 2.3. omtalte  

 sagsfremstilling mv. fremsendes til sagens parter.
Disse skal gives en frist  

 på mindst 14 dage, regnet fra dagen for materialets fremsendelse, til at  

 fremkomme med kommentarer til materialet, herunder til at anmode om et møde  

 med myndigheden, inden der træffes afgørelse i sagen.
 I sager, der påklages til Told- og Skattestyrelsen, skal told- og  

 skatteregionen ligeledes sende den sagsfremstilling, der udarbejdes, når  

 regionen har modtaget klagen, til høring hos sagens parter, før  

 sagsfremstillingen tilligemed klagen sendes til Told- og Skattestyrelsen.
 2.5.2. Hvis der i sager, der kan påklages til Landsskatteretten,  

 under høringen fremkommer nye oplysninger om sagens faktiske omstændigheder,  

 der er af væsentlig betydning for sagens afgørelse, og disse oplysninger er  

 til ugunst for en part i sagen, skal en på baggrund heraf korrigeret  

 sagsfremstilling mv. sendes til høring hos sagens parter, jf. ovenfor under  

 punkt 2.5.1. De nye oplysninger skal i fornødent omfang identificeres i  

 høringsskrivelsen.
Det samme gælder, hvor der ikke er afgivet udtalelse under den første  

 høring, men der efterfølgende er fremkommet nye oplysninger om sagens  

 faktiske omstændigheder, der er af væsentlig betydning for sagens afgørelse,  

 og disse oplysninger er til ugunst for en part i sagen.
De nye oplysninger  

 skal i fornødent omfang identificeres i høringsskrivelsen.
 Fornyet høring kan endvidere komme på tale, hvis myndigheden i væsentlig  

 grad ændrer sin retlige vurdering i sagen ved at lægge vægt på andre faktiske  

 omstændigheder end i den hidtil udsendte sagsfremstilling mv.
2.5.3. Indebærer gennemførelsen af en påtænkt afgørelse en skatte-  

 eller afgiftsretlig stillingtagen til et retsforhold mellem en part i sagen  

 og en tredjemand, og vil denne stillingtagen tillige kunne lægges til grund  

 for en skatte- eller afgiftsretlig afgørelse vedrørende tredjemanden, kan  

 tredjemanden høres over den påtænkte afgørelse.
Høringen skal i givet fald  

 foretages samtidig med og med samme svarfrist som høringen af den, som er  

 part vedrørende den påtænkte afgørelse.
Det skal påses, at fortrolige  

 oplysninger ikke derved røbes for uvedkommende.
Foretages der høring af tredjemand, og er tredjemand ikke hjemmehørende i  

 den told- og skatteregion, der påtænker at træffe afgørelsen, skal den told-  

 og skatteregion, hvor tredjemand er hjemmehørende, tillige høres over den  

 påtænkte afgørelse.
Den hørte region skal orientere Landsskatteretten om  

 høringen, hvis tredjemand på høringstidspunktet allerede har påklaget  

 forholdet til Landsskatteretten.
EF's toldkodeks indeholder ikke særlige regler om høring, før der træffes  

 afgørelse efter toldlovgivningen, men opmærksomheden skal henledes på artikel  

 220 om toldskyld, der forudsætter, at toldmyndigheden træffer en hurtig  

 afgørelse.
Bestemmelsen udelukker imidlertid ikke, at myndigheden søger en  

 eventuel tvivl om grundlaget for afgørelsen afklaret ved høring af sagens  

 parter, før afgørelsen træffes.
Artikel 220 anses imidlertid for at stille  

 snævre grænser for en eventuel høring.
 2.6. Begrundelse: Efter § 22 i forvaltningsloven skal en skriftlig  

 afgørelse, der ikke giver en part medhold fuldt ud, være ledsaget af en  

 skriftlig begrundelse.
 Baggrunden for begrundelseskravene er at give sagens parter et grundlag  

 for at tage stilling til rigtigheden af afgørelsen.
Efter § 24 i forvaltningsloven skal begrundelsen oplyse, hvilke retsregler  

 afgørelsen er truffet efter.
Henvisningerne skal være præcise.
I det omfang afgørelsen beror på et administrativt skøn, skal der tillige  

 oplyses om de hovedhensyn, der har været bestemmende for skønsudøvelsen.
Det  

 er ikke tilstrækkeligt kun at henvise til den bestemmelse, der angiver  

 hovedhensynene for skønnet.
Er der ved afgørelsen kun lagt vægt på nogle, men  

 ikke alle skønsmomenter i en bestemmelse, skal begrundelsen angive, hvorfor  

 der netop er lagt vægt på disse momenter og ikke andre.
Dette er særlig  

 vigtigt, hvis de momenter, der ikke er tillagt vægt - set fra partens  

 synspunkt - taler for en gunstigere afgørelse.
Der skal endvidere om  

 nødvendigt henvises til praksis for administrationen af skønsbestemmelsen,  

 eventuelt med en kort redegørelse for den pågældende praksis.
Begrundelsen skal endvidere om fornødent kort oplyse om de faktiske  

 omstændigheder, der er tillagt væsentlig betydning for afgørelsen.
Oplysning  

 herom bør eksempelvis gives i følgende tilfælde:
 - Sagens faktum er omtvistet eller uklart.
 - Det ikke fremgår af sagsfremstillingen, hvilke af flere faktiske  

 oplysninger, der er tillagt væsentlig betydning for afgørelsen.
 - Der er indbyrdes modstridende sagkyndige erklæringer i sagen.
 Jo mere sammensat og kompliceret en sags faktiske omstændigheder er, jo  

 større er generelt behovet for at fremhæve de faktiske omstændigheder, der er  

 tillagt vægt ved afgørelsen.
 I begrundelsen skal der endvidere tages stilling til partens relevante  

 synspunkter, hvis myndigheden ikke tidligere skriftligt har tilkendegivet sin  

 bedømmelse heraf overfor parten.
 Generelt kan begrundelsens indhold i øvrigt begrænses, i det omfang  

 partens interesse i disse oplysninger til varetagelsen af sit tarv findes at  

 burde vige for afgørende hensyn til den pågældende selv eller til andre  

 private eller offentlige interesser.
 Begrundelsen bør fremgå af selve afgørelsen, eventuelt ved en præcis  

 henvisning til hvor begrundelsen kan findes, og begrundelsen skal samtidig  

 fremgå af den sagsfremstilling mv., der følger med afgørelsen, jf. ovenfor  

 under punkt 2.3.
 På toldområdet gælder tillige artikel 6 i EF's toldkodeks.
2.7. Meddelelse af afgørelsen: Afgørelsen skal meddeles særskilt  

 og skriftligt til sagens parter.
Afgørelser, der kan påklages til  

 Landsskatteretten, skal være ledsaget af den endelige sagsfremstilling.
Hvis  

 en part i sagen har ladet sig repræsentere af en anden, skal afgørelsen mv.  

 tillige tilsendes denne.
En tredjemand, der er blevet varslet om en påtænkt afgørelse, jf. ovenfor  

 under punkt 2.5.3., skal orienteres om den endelige afgørelse vedrørende  

 »det fælles retsforhold«.
Det samme gælder den anden told- og  

 skatteregion, hvor tredjemand er hjemmehørende.
 2.8. Klagevejledning: Efter §§ 25-26 i forvaltningsloven skal en  

 forvaltningsafgørelse være ledsaget af en klagevejledning.
 I sager, der kan påklages til Landsskatteretten, skal der vejledes  

 om:
 - At Landsskatteretten er klageinstans.
 - At klagen skal være modtaget i Landsskatteretten senest 3 måneder efter  

 klagerens modtagelse af den afgørelse, der klages over.
 - At klagen skal være skriftlig og angive, på hvilke punkter afgørelsen  

 anses for urigtig samt en begrundelse herfor.
 - At der med klagen i original eller kopi skal indsendes den afgørelse,  

 der klages over, den sagsfremstilling, der har ligget til grund for  

 afgørelsen og som er tilsendt klageren, og dokumenter, som klageren ønsker af  

 anvende som bevis.
 - At der samtidig med klagens indgivelse skal betales en klageafgift til  

 Landsskatteretten, herunder størrelsen af afgiften, samt at afgiften  

 tilbagebetales, hvis klageren får helt eller delvis medhold af  

 Landsskatteretten eller ved en efterfølgende domstolsprøvelse af spørgsmålet.
 - At det offentlige efter kapitel 3 A i skattestyrelsesloven efter  

 anmodning yder et tilskud til delvis dækning af visse udgifter ved at klage  

 til Landsskatteretten, og at tilskudsordningen ikke omfatter klageafgiften.
 I sager, der kan påklages til Told- og Skattestyrelsen, skal der  

 vejledes om:
 - At Told- og Skattestyrelsen er klageinstans.
 - At klagen, for at fremskynde klagens behandling, bør indgives til den  

 told- og skatteregion, der har truffet den afgørelse, der klages over.
 - At klagen skal være modtaget af told- og skatteregionen eller Told- og  

 Skattestyrelsen senest 3 måneder efter klagerens modtagelse af den afgørelse,  

 der klages over.
 - At der med klagen i original eller kopi skal indsendes den afgørelse,  

 der klages over, og dokumenter, som klageren ønsker af anvende som bevis.
 I sager, hvor der ikke kan ske yderligere administrativ påklage, skal der  

 vejledes om, at fristen for domstolsprøvelse er 3 måneder regnet fra  

 afgørelsestidspunktet.
 På toldområdet gælder tillige artikel 6 i EF's toldkodeks.
2.9. Sagsbehandling, når klage er indgivet: I sager, der kan  

 påklages til Landsskatteretten, vil Landsskatteretten underrette den told- og  

 skatteregion, der har truffet den afgørelse, der klages over, om klagen og  

 rekvirere det materiale, der har dannet grundlag for afgørelsen.  

 Landsskatteretten kan endvidere anmode regionen om en udtalelse over klagen  

 eller dele af klagen.
Anmodningerne skal efterkommes inden for en måned fra  

 anmodningens modtagelse, medmindre Landsskatteretten har fastsat en længere  

 frist i anmodningen.
I særlige tilfælde kan Landsskatteretten anmode told- og skatteregionen om  

 at udarbejde en ny sagsfremstilling og eventuelt om at afgive en indstilling  

 om klagens afgørelse.
Landsskatteretten kan endvidere i særlige tilfælde  

 anmode regionen om at indhente en udtalelse over klagen eller dele af klagen  

 fra en anden myndighed, og indsende den således indhentede udtalelse til  

 Landsskatteretten tilligemed regionens eventuelle bemærkninger til  

 udtalelsen.
Sådanne anmodninger skal efterkommes inden for tre måneder fra  

 anmodningens modtagelse, medmindre Landsskatteretten har fastsat en længere  

 frist i anmodningen.
I sager, der kan påklages til Told- og Skattestyrelsen, bør klagen  

 indgives til den told- og skatteregion, der har truffet den afgørelse, der  

 klages over.
Regionen skal herefter hurtigt udarbejde en sagsfremstilling og  

 foretage høring som anvist ovenfor under punkt 2.3. og 2.5. Finder told- og  

 skatteregionen, at der på det nu foreliggende grundlag kan gives klageren  

 fuldt medhold, kan regionen, hvis klageren er indforstået dermed, foretage en  

 sådan ændring af afgørelsen uden at forelægge klagen for Told-og  

 Skattestyrelsen.
I andre tilfælde sendes sagsfremstillingen og det materiale,  

 der har dannet grundlag for afgørelsen, sammen med klagen til Told- og  

 Skattestyrelsen.
3. Ikrafttræden mv. af lov nr. 1098 af 29/12 1997 3.1. Ikrafttræden: Loven træder som udgangspunkt i kraft den 1.  

 april 1998. Skatteministeren fastsætter dog ikrafttrædelsestidspunktet for  

 ændringerne af toldloven.
Reglerne om klage i lov nr. 1098 af 29. december 1997 finder som  

 udgangspunkt anvendelse på afgørelser, der påklages den 1. april 1998 eller  

 senere.
Afgørelser, der påklages før den 1. april 1998, behandles efter de  

 hidtidige regler.
Afgørelser, der før den 1. april 1998 er påklaget til Told-  

 og Skattestyrelsen i sager, hvor Told- og Skattestyrelsen efter de hidtidige  

 regler er sidste administrative klageinstans, kan således ikke påklages til  

 Landsskatteretten.
Reglerne om omkostningsdækning har virkning for udgifter, der er betalt  

 den 1. april 1998 eller senere.
Tilsvarende kan udgifter, hvortil der kan  

 ydes omkostningsdækning, ikke fradrages ved opgørelsen af den skattepligtige  

 indkomst, hvis udgiften er afholdt den 1. april 1998 eller senere.
 3.2. Overgangsbestemmelser: Klager, der er indgivet før den 1.  

 april 1998 til momsnævnet, jf. § 79 i merværdiafgiftsloven, motornævnet, jf.  

 § 29 i registreringsafgiftsloven eller arbejdsmarkedsbidragsnævnet, jf. § 17  

 i arbejdsmarkedsfondsloven, overgår til behandling i Landsskatteretten den 1.  

 april 1998, hvis høring af sagens parter ikke er tilendebragt den 1. april  

 1998. De øvrige sager, der er påklaget til et af disse nævn før den 1. april  

 1998, overgår til behandling af Landsskatteretten den 1. oktober 1998, hvis  

 nævnet ikke inden den 1. oktober 1998 har afgjort klagen.
 Afgørelser, der før den 1. april 1998 er påklaget til Told- og  

 Skattestyrelsen eller Den Sociale Sikringsstyrelse i sager, hvor styrelsens  

 afgørelse af klagen efter de hidtidige regler ville kunne viderepåklages til  

 momsnævnet, motornævnet eller arbejdsmarkedsbidragsnævnet, kan påklages til  

 Landsskatteretten inden for 3 måneder fra afgørelsens modtagelse.
I sager, hvor der er truffet afgørelse i første instans før den 1. april  

 1998, og hvor afgørelsen kan påklages til Landsskatteretten fra og med den 1.  

 april 1998, skal der først udarbejdes en sagsfremstiling som nævnt ovenfor  

 under punkt 2.3., når meddelelse om klagen er modtaget fra Landsskatteretten  

 inden for 3 måneder fra afgørelsens modtagelse 4. Ikrafttræden af cirkulæret 4.1. Ikrafttræden: Cirkulæret træder i kraft den 1. april 1998.  

 For så vidt angår toldlovgivningen træder cirkulæret først i kraft samtidig  

 med ikrafttræden af ændringen af toldloven ved lov nr. 1098 af 29. december  

 1997.
Skatteministeriet, den 25. marts 1998 Peter Loft / Claus Kargo Bilag Oversigt over de typer af afgørelser, der træffes af told- og  

 skatteregioner i 1. instans, og som kan påklages til Landsskatteretten -  

 opgjort pr. 1. marts 1998 Lov om afgift af affald og råstoffer:
 Spørgsmål om afgiftspligt efter kapitel 1 og 2.
 Spørgsmål om opgørelse af den afgiftspligtige mængde efter § 1, stk. 2, §  

 2, stk. 2, og § 5.
 Spørgsmål om omfanget af afgiftsfritagelser og afgiftsgodtgørelser efter  

 §§ 6 og 7.
 Spørgsmål om den afgiftspligtige vægt efter §§ 10 og 12.
 Spørgsmål om virksomheders registreringspligt efter kapitel 2.
 Spørgsmål om skønsmæssig ansættelse efter § 21.
 Lov om afgift ved overdragelse af aktier m.v. (aktieafgiftsloven):
 Spørgsmål om opgørelse, anmeldelse eller afgiftsberegning efter § 8, stk.  

 1 og 2.
 Lov om afgift af ansvarsforsikringer for motorkøretøjer m.v.:
 Spørgsmål om afgiftspligtens omfang.
 Spørgsmål om, hvilket beløb afgiften skal beregnes af.
 Spørgsmål om skønsmæssig ansættelse efter § 9, stk. 2.
 Lov om arbejdsmarkedsfonde:
 Spørgsmål om bidragspligt efter § 7.
 Spørgsmål om bidragsgrundlag efter §§ 8-10.
 Spørgsmål om indeholdelsespligt.
 Lov om afgift af bekæmpelsesmidler:
 Spørgsmål om varers afgiftspligt.
 Spørgsmål om den afgiftspligtige værdi, herunder den af de statslige told  

 og skattemyndigheder fastsatte værdi efter § 8, stk. 1.
 Spørgsmål om opgørelsen af den afgiftspligtige omsætning.
 Spørgsmål om omfanget af afgiftsfritagelser og afgiftsgodtgørelser efter  

 §§ 1416.
 Spørgsmål om skønsmæssig ansættelse efter § 22, stk. 2.
 Lov om afgift af dødsboer og gaver (boafgiftsloven):
 Spørgsmål om ændret gaveafgiftsberegning efter § 35.
 Lov om afgift af visse chlorfluorcarboner og haloner (CFCafgift):
 Spørgsmål om afgiftspligt.
 Spørgsmål om opgørelse af den afgiftspligtige vægt.
 Spørgsmål om omfanget af afgiftsgodtgørelse efter § 7.
 Spørgsmål om skønsmæssig ansættelse efter § 13, stk. 2.
 Lov om afgift af chokolade og sukkervarer m.m.:
 Spørgsmål om varers afgiftspligt.
 Spørgsmål om den afgiftspligtige vægt, jf. § 2, stk. 2, og §§ 68.
 Spørgsmål om omfanget af afgiftsgodtgørelser og afgiftsfritagelser efter §  

 9, § 11, § 20, § 21 og § 22, stk. 8.
 Spørgsmål om skønsmæssig ansættelse efter § 18.
 Spørgsmål om fastsættelse af vægten af en vares dækningsafgiftspligtige  

 bestanddele efter § 22.
 Lov om afgift af visse detailsalgspakninger og visse poser af papir  

 eller plast m.v.:
 Spørgsmål om varers afgiftspligt.
 Spørgsmål om opgørelse af den afgiftspligtige mængde.
 Spørgsmål om omfanget af afgiftsgodtgørelser og afgiftsfritagelser efter  

 §§ 6 og 8.
 Spørgsmål om skønsmæssig ansættelse efter § 14.
 Lov om afgift af elektricitet:
 Spørgsmål om afgiftspligtens omfang, jf. §§ 1 og 2.
 Spørgsmål om opgørelsen af den afgiftspligtige mængde efter §§ 5 og 6.
 Spørgsmål om omfanget af afgiftsgodtgørelser og afgiftsfritagelser efter  

 §§ 11 og 11 b.
 Spørgsmål om skønsmæssig ansættelse efter § 14, stk. 2.
 Lov om afgift af visse flyrejser:
 Spørgsmål om, hvilket antal passagerer afgiften skal svares af.
 Spørgsmål om omfanget af afgiftsfritagelsen efter § 2, stk. 3.
 Spørgsmål om skønsmæssig ansættelse efter § 8, stk. 2.
 Lov om forskellige forbrugsafgifter:
 Spørgsmål om varers afgiftspligt.
 Spørgsmål om den afgiftspligtige vægt efter §§ 11 og 11 a.
 Spørgsmål om omfanget af afgiftsgodtgørelser og afgiftsfritagelser efter §  

 24.
 Spørgsmål om skønsmæssig ansættelse efter § 18.
 Lov om afgift af naturgas og bygas:
 Spørgsmål om afgiftspligt.
 Spørgsmål om opgørelse af den afgiftspligtige mængde.
 Spørgsmål om omfanget af afgiftsfritagelser og afgiftsgodtgørelser efter §  

 8, stk. 1 og 2, § 9, stk. 1, § 10 og § 13, stk. 2.
 Spørgsmål om skønsmæssig ansættelse efter § 18, stk. 2.
 Lov om opkrævning af indkomstskat for personer m.v. (kildeskat):
 Spørgsmål om indeholdelsespligt efter kildeskatteloven.
 Lov om afgift af konsumis:
 Spørgsmål om varers afgiftspligt.
 Spørgsmål om omfanget af afgiftsfritagelser efter § 1, stk. 5 og 6.
 Spørgsmål om opgørelsen af den afgiftspligtige mængde.
 Spørgsmål om skønsmæssig ansættelse efter § 8.
 Lov om afgift af stenkul, brunkul og koks m.v.:
 Spørgsmål om varers afgiftspligt.
 Spørgsmål om opgørelse af den afgiftspligtige mængde.
 Spørgsmål om omfanget af afgiftsfritagelser og afgiftsgodtgørelser efter  

 §§ 7 og 8.
 Spørgsmål om skønsmæssig ansættelse efter § 10, stk. 6, og § 16, stk. 2.
 Lov om kuldioxidafgift af visse energiprodukter:
 Spørgsmål om opgørelse af den afgiftspligtige mængde.
 Spørgsmål om omfanget af afgiftsgodtgørelser og afgiftsfritagelser efter  

 §§ 79.
 Spørgsmål om skønsmæssig ansættelse efter § 13, stk. 3, og § 19, stk. 2.
 Lov om påligningen af indkomstskat til staten (ligningsloven):
 Spørgsmål om afgiftsberegning efter § 14 D.
 Lov om afgift af lystfartøjsforsikringer:
 Spørgsmål om afgiftspligtens omfang.
 Spørgsmål om, hvilket beløb afgiften skal beregnes af.
 Spørgsmål om skønsmæssig ansættelse efter § 10, stk. 2.
 Lov om afgift af lønsum m.v.:
 Spørgsmål om afgrænsningen af afgiftspligtige virksomheder efter § 1, § 2,  

 stk. 3, og § 2 a.
 Spørgsmål om afgiftsgrundlaget efter § 4.
 Spørgsmål om skønsmæssig ansættelse efter § 11, stk. 2.
 Lov om visse miljøafgifter:
 Spørgsmål om varers afgiftspligt.
 Spørgsmål om, hvad der skal medregnes i den afgiftspligtige omsætning  

 efter § 5.
 Spørgsmål om den afgiftspligtige værdi.
 Spørgsmål om omfanget af afgiftsfritagelser og afgiftsgodtgørelser efter §  

 2, § 6, 3. og 4. pkt., § 9 og § 14, stk. 1.
 Spørgsmål om skønsmæssig ansættelse efter § 16, stk. 1.
 Lov om afgift af mineralvand:
 Spørgsmål om varers afgiftspligt.
 Spørgsmål om den afgiftspligtige mængde.
 Spørgsmål om omfanget af afgiftsfritagelser og afgiftsgodtgørelser efter  

 §§ 8, 9 og 11.
 Spørgsmål om skønsmæssig ansættelse efter § 17, stk. 2.
 Momsloven:
 Spørgsmål om afgrænsning af afgiftspligtige personer efter kapitel 2.
 Spørgsmål om, hvorvidt der foreligger afgiftspligtige transaktioner efter  

 kapitel 3.
 Spørgsmål om, hvorvidt stedet for afgiftspligtige transaktioner er her i  

 landet efter kapitel 4.
 Spørgsmål om afgiftsgrundlaget efter kapitel 6.
 Spørgsmål om omfanget af afgiftsfritagelser efter kapitel 8.
 Spørgsmål om fradrag efter kapitel 9.
 Spørgsmål om, hvorvidt forudsætningerne er opfyldt for at anvende de  

 særlige bestemmelser for brugte varer, kunstgenstande, samlerobjekter og  

 antikviteter efter kapitel 17.
 Spørgsmål om skønsmæssig ansættelse efter § 77, stk. 2.
 Lov om afgift af hermetisk forseglede nikkel cadmiumakkumulatorer  

 (lukkede nikkel- cadmiumbatterier):
 Spørgsmål om varers afgiftspligt.
 Spørgsmål om det afgiftspligtige antal.
 Spørgsmål om opgørelse af den afgiftspligtige mængde.
 Spørgsmål om omfanget af afgiftsfritagelser og afgiftsgodtgørelser efter  

 §§ 8, 9, 10 og 19, stk. 6.
 Spørgsmål om skønsmæssig ansættelse efter § 16, stk. 2.
 Lov om energiafgift af mineralolieprodukter m.v.:
 Spørgsmål om varers afgiftspligt.
 Spørgsmål om opgørelsen af den afgiftspligtige mængde.
 Spørgsmål om omfanget af afgiftsfritagelser og afgiftsgodtgørelser efter §  

 9, § 10, stk. 1, § 11 og § 13, stk. 4.
 Spørgsmål om skønsmæssig ansættelse efter § 20, stk. 2 og 3, og § 29, stk.  

 1.
 Lov om afgift af visse klorerede opløsningsmidler:
 Spørgsmål om varers afgiftspligt.
 Spørgsmål om, hvilken vægt afgiften skal beregnes af.
 Spørgsmål om opgørelse af den afgiftspligtige mængde.
 Spørgsmål om omfanget af afgiftsfritagelser og afgiftsgodtgørelser efter  

 §§ 7, 8, 9 og 18, stk. 6.
 Spørgsmål om skønsmæssig ansættelse efter § 15, stk. 2.
 Lov om beskatning af pensionsordninger m.v.  

 (pensionsbeskatningsloven):
 Spørgsmål om afgiftsberegning efter § 39, stk. 1 og 2.
 Lov om registreringsafgift af motorkøretøjer m.v.:
 Spørgsmål om, hvorvidt et køretøj er afgiftspligtigt efter § 1, stk. 2.
 Spørgsmål om omfanget af en afgiftsfritagelse efter §§ 2 og 3, stk. 15.
 Spørgsmål om afgiftens beregning efter §§ 46.
 Spørgsmål om den afgiftspligtige værdi efter § 8.
 Skattestyrelsesloven:
 Spørgsmål om skatteansættelse af indkomst efter § 12 A, jf. § 38, stk. 2,  

 § 14, stk. 4, og § 19, stk. 1.
 Spørgsmål om efterprøvelse af passivposter efter § 14, stk. 4, og § 19,  

 stk. 1.
 Spørgsmål om beregning af passivposter efter § 14, stk. 4, og § 19, stk.  

 1.
 Spørgsmål om vurdering af fast ejendom efter § 19, stk. 1, jf. § 17, stk.  

 3, 1. pkt.
 Spørgsmål om bindende forhåndsbesked efter § 20 A, jf. § 17, stk. 3, 2.  

 pkt., og § 20 C, stk. 1.
 Spørgsmål, der efter anden lovgivning kan påklages til Landsskatteretten.
 Lov om afgift af spildevand:
 Spørgsmål om afgiftspligt.
 Spørgsmål om opgørelse af den afgiftspligtige mængde.
 Spørgsmål om, hvilken type renseanlæg der foreligger efter § 8, stk. 2.
 Spørgsmål om omfanget af afgiftsfritagelser og afgiftsgodtgørelser efter  

 §§ 9, 10 og 11.
 Spørgsmål om skønsmæssig ansættelse efter § 16, stk. 2.
 Lov om afgift af spillekasinoer:
 Spørgsmål om, hvilket beløb afgiften skal beregnes af.
 Spørgsmål om skønsmæssig ansættelse efter § 6, stk. 2.
 Lov om afgift af spiritus m.m.:
 Spørgsmål om varers afgiftspligt.
 Spørgsmål om opgørelse af den afgiftspligtige mængde efter §§ 1014.
 Spørgsmål om omfanget af afgiftsfritagelser og afgiftsgodtgørelser efter  

 §§ 15 og 16.
 Spørgsmål om skønsmæssig ansættelse efter § 24, stk. 2, og § 36, stk. 2.
 Lov om afgift af svovl:
 Spørgsmål om varers afgiftspligt.
 Spørgsmål om opgørelse af den afgiftspligtige mængde.
 Spørgsmål om omfanget af afgiftsfritagelser og afgiftsgodtgørelser efter  

 §§ 8 og 9.
 Spørgsmål om skønsmæssig ansættelse efter § 15, stk. 2 og 3, § 18, stk. 7,  

 og § 24, stk. 2.
 Lov om tobaksafgifter:
 Spørgsmål om varers afgiftspligt.
 Spørgsmål om, hvilken afgiftsgruppe en vare henhører under.
 Spørgsmål om en vares afgiftspligtige værdi.
 Spørgsmål om antallet af stykker, der skal lægges til grund ved en vares  

 afgiftsberigtigelse.
 Spørgsmål om omfanget af afgiftsfritagelser og afgiftsgodtgørelser efter §  

 29.
 Spørgsmål om skønsmæssig ansættelse efter § 17, stk. 2 og 3, § 30, stk. 2,  

 og § 32, stk. 1.
 Toldloven:
 Spørgsmål om fastlæggelse af told og afgifter.
 Spørgsmål om varers tarifering og bindende tariferingsoplysninger.
 Spørgsmål om varers oprindelse og bindende oprindelsesoplysninger.
 Spørgsmål om varers toldværdi.
 Spørgsmål om toldskylds opståen.
 Spørgsmål om godtgørelse af og fritagelse for told og afgifter.
 Lov om afgift af ledningsført vand:
 Spørgsmål om afgiftspligt.
 Spørgsmål om opgørelsen af den afgiftspligtige mængde.
 Spørgsmål om antallet af de i § 7, stk. 4, nævnte boligenheder.
 Spørgsmål om omfanget af afgiftsgodtgørelse og afgiftsfritagelse efter §§  

 9 og 10.
 Spørgsmål om skønsmæssig ansættelse efter § 15, stk. 2.
 Lov om afgift af øl, vin og frugtvin m.m.:
 Spørgsmål om varers afgiftspligt.
 Spørgsmål om afgiftslettelse for øl efter § 2.
 Spørgsmål om opgørelsen af den afgiftspligtige mængde.
 Spørgsmål om omfanget af afgiftsfritagelser og afgiftsgodtgørelser efter  

 §§ 11 og 12.
 Spørgsmål om skønsmæssig ansættelse efter § 20, stk. 2 og 3, og § 31, stk.  

 1.
 Spørgsmål om, hvorvidt betegnelser, etiketter, reklamer og lign. er i  

 overensstemmelse med bestemmelserne i § 33, stk. 3.
