Skriftlig fremsættelse (26. januar 2006) Ministeren for  

 familie- og forbrugeranliggender  

  

 (Lars Barfoed) :
 Herved tillader jeg mig for Folketinget at fremsætte:
Forslag til lov om  

 Haagerbørnebeskyttelseskonventionen (Lovforslag nr.
L 148).
Med lovforslaget bliver Haagerkonventionen af 19. oktober 1996  

 om kompetence, lovvalg, anerkendelse, fuldbyrdelse og samarbejde vedrørende  

 forældreansvar og foranstaltninger til beskyttelse af børn  

 (Haagerbørnebeskyttelseskonventionen) inkorporeret i dansk ret.
Lovforslaget  

 bygger på betænkning nr. 1467 fra Haag 96-udvalget.
Konventionen har til formål at forbedre beskyttelsen af børn i  

 internationale sammenhænge.
Konventionen sikrer, at afgørelser om bl.a.  

 forældremyndighed, samvær, værgemål og anbringelse af børn udenfor hjemmet  

 normalt altid træffes af myndighederne i den stat, hvor barnet har sit  

 sædvanlige  

 opholdssted.
Barnets bedste skal altid være det overordnede hensyn.
 Samtidig etablerer konventionen et effektivt samarbejde om  

 konkrete sager mellem myndighederne i de enkelte konventionsstater, og den  

 sikrer, at afgørelser fra en konventionsstat kan anerkendes og fuldbyrdes i  

 de  

 øvrige konventionsstater.
 Ved inkorporeringen bliver konventionen en del af dansk ret, og  

 dens bestemmelser vil være direkte anvendelige ved behandling af sager, der  

 er  

 omfattet af konventionen.
Det foreslås samtidig, at retsplejelovens regler om  

 international kompetence i sager om forældremyndighed ændres, således at de  

 stemmer overens med udgangspunktet i konventionen om, at afgørelser  

 vedrørende  

 barnet træffes der, hvor barnet har sit sædvanlige opholdssted.
Herved  

 undgås,  

 at der eksisterer forskellige internationale kompetenceregler, afhængig af om  

 barnet bor i en konventionsstat eller i en ikke-konventionsstat.
Endvidere  

 foreslås reglerne om domstolenes stedlige kompetence ændret, således at de  

 tager udgangspunkt i barnets bopæl.
 Endelig indeholder lovforslaget en række bestemmelser af  

 proceduremæssig karakter, der er nødvendige for inkorporeringen af  

 konventionen,  

 og det indeholder en række konsekvensændringer af reglerne om  

 statsforvaltningernes internationale kompetence i sager om separation,  

 skilsmisse og forældremyndighed i lyset af kommunalreformen på det  

 familieretlige  

 område.
 Med disse bemærkninger indstiller jeg lovforslaget til Folketingets  

 velvillige behandling.
