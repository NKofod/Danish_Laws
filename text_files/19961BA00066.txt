Nr BSF 66 Forslag til folketingsbeslutning om generel kommunal hjemmel til  

 oprettelse af et korps af parkeringskontrollører Fremsat af Tommy Dinesen (SF) Anne Baastrup (SF) Steen Gade (SF) den 26. november 1996 Folketinget opfordrer regeringen til med virkning fra 1. januar 1997 at give alle kommuner hjemmel til oprettelse af parkeringskorps i medfør af færdselslovens paragraf 122 a.
Bemærkninger til forslaget Ved lov nr. 942 af 27/12-91 fik justitsministeren (nu trafikministeren) bemyndigelse til helt eller delvis at overføre parkeringskontrollen fra politiet til kommunalbestyrelsen.
Af bemærkningerne til lovforslaget fremgik det dog, at forslaget i første række tog sigte på at tilvejebringe hjemmel for etablering af et parkeringskorps i Københavns og Frederiksberg Kommuner, og at det efter en passende prøveperiode på mindst 2 år skulle tages op til overvejelse, hvorvidt ordningen også skulle gælde andre kommuner.
Der er nu gået næsten fire år, siden forslaget blev vedtaget i  

 Folketinget, og i Københavns Kommune blev der etableret et parkeringskorps  

 samtidig med indførelse af et sammenhængende p-afgifts-system.
Her har  

 systemet været en så stor succes, at flere kommuner har udtrykt ønske om at  

 oprette et lignende p-korps og afgiftssystem.
Men desværre har  

 trafikministeren været afvisende og givet afslag med henvisning til et  

 igangværende tværministerielt udredningsarbejde.
I svaret på spørgsmål nr.
S 2843 fra Anne Baastrup (SF) udtaler  

 trafikministeren (Folketingets forhandlinger 1995-96 side 7864):
»Det er på nuværende tidspunkt for tidligt at fastslå, hvornår  

 revisionen af den kommunale parkeringskontrol, der som nævnt involverer flere  

 andre ministerier, vil kunne være afsluttet, men når overvejelserne er  

 tilendebragt, vil jeg orientere Folketingets Retsudvalg om resultatet  

 heraf.« Trafikministeren har endvidere over for Køge Kommune tilkendegivet, at de  

 økonomiske konsekvenser af en eventuel udvidelse af ordningen til at omfatte  

 andre kommuner skal drøftes med Kommunernes Landsforening.
Så mange ord og  

 det på trods af, at man allerede i dag ved, - at et effektivt p-afgifts-system kræver et effektivt korps af  

 parkeringskontrollører, da politiet ikke kan eller vil prioritere opgaven at  

 kontrollere ulovligt parkerede biler, - at et effektivt p-afgifts-system kan regulere bilisternes parkerings- og  

 pendlingspraksis, - at et effektivt p-afgifts-system er godt for butikslivet, da det giver  

 de handlende bedre mulighed for at komme til en p-plads tæt på butikkerne,  

 fordi p-pladsen ikke er optaget hele dagen af bl.a. pendlere, - at et effektivt p-afgifts-system er en effektiv miljøafgift, der både  

 regulerer den CO2-forurenende bilisme og samtidig sikrer kommunerne en god  

 indtægtskilde, således at pendlere og handlende fra nabokommuner er med til  

 at finansiere sliddet på vejene og den bymidte, som de ofte er storforbrugere  

 af.
I den forbindelse kan det oplyses, at Københavns Kommune i budgettet for  

 1997 regner med indtægter på 126 mio. kr. og udgifter på 32,5 mio. kr. til  

 aflønning af et p-korps på 84 personer og 28 teknikere og administrativt  

 personale.
Skriftlig fremsættelse Tommy Dinesen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om generel kommunal hjemmel til  

 oprettelse af et korps af parkeringskontrollører.
(Beslutningsforslag nr.
B 66).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
