A/S Blika blev den 20. maj 1985 overtaget af A/S Vestfrost.
Blika  

 hjemsendte sine ansatte på grund af arbejdskonflikt hos Vestfrost, der var  

 virksomhedens største kunde.
 Ankenævnet lagde til grund, at A/S Blika og A/S Vestfrost måtte anses  

 for 2 af hinanden uafhængige virksomheder, samt at de hjemsendte medlemmers  

 lønvilkår ikke måtte antages at blive direkte påvirket af konfliktens udfald  

 på Vestfrost, jf.
 arbejdsløshedsforsikringslovens § 61, stk. 2.
Ankenævnet lagde vægt på, at Blika siden overtagelsen stort set havde  

 videreført sin produktion uændret, samt at der førtes særskilte  

 lønforhandlinger mellem medarbejderne og ledelse på A/S Blika i henhold til  

 Jernets Overenskomst.
Lønforhandlingerne havde efter det oplyste ikke  

 virkning mellem de beskæftigede på A/S Blika og de øvrige selskaber.
 Dagpenge udbetalt til medlemmerne under hjemsendelsen fra A/S Blika  

 var derfor udbetalt med rette.
 Medlemmer af Specialarbejdernes Arbejdsløshedskasse, der arbejdede på A/S  

 Vestfrost, nedlagde arbejdet i perioderne fra den 21. - 26. marts 1990 og fra  

 den 27. marts - 4. april 1990.
Den 28. marts 1990 hjemsendte A/S Blika 46 medlemmer af De Kvindelige  

 Arbejderes Arbejdsløshedskasse og et medlem af Specialarbejdernes  

 Arbejdsløshedskasse i 5 dage grundet afsætningsvanskeligheder på grund af  

 arbejdskonflikten hos virksomhedens største kunde, A/S Vestfrost.
De  

 Kvindelige Arbejderes Arbejdsløshedskasse, Esbjerg afdeling, meddelte, at der  

 i henhold til arbejdsløshedsforsikringslovens § 61, stk. 2, nr. 1, ikke kunne  

 udbetales dagpenge til de berørte medlemmer.
De Kvindelige Arbejderes  

 Arbejdsløshedskasse henviste til, at Specialarbejdernes Arbejdsløshedskasses  

 lokale afdeling havde samme opfattelse.
 De Kvindelige Arbejderes Arbejdsløshedskasse, hovedledelsen, meddelte, at  

 den ændrede afdelingens afgørelse, idet kassen lagde til grund, at A/S Blika  

 måtte betragtes som en selvstændig virksomhed i § 61's forstand.
 De 46 medlemmer havde herefter ikke været beskæftiget på den  

 konfliktberørte virksomhed (A/S Vestfrost), og de var derfor berettigede til  

 at modtage dagpenge under deres ledighed i de nævnte 5 dage i den udstrækning  

 de i øvrigt opfyldte betingelserne for at modtage dagpenge.
 Kassen lagde ved fastlæggelse af virksomhedsbegrebet i relation til  

 arbejdsløshedsforsikringslovens § 61 vægt på, at A/S Blika havde en  

 selvstændig ledelse og produktion, hvor medarbejderne ikke kunne siges at  

 have et »neutralitetsproblem« ved eventuelle konflikter på A/S  

 Vestfrost.
 Kassen har henvist til, at virksomhedsbegrebet havde været drøftet i  

 relation til varslingsreglerne, og at man i denne relation betragtede de 4  

 enheder, som A/S Vestfrost består af, som selvstændige virksomheder.
Af sagen fremgår, at A/S Blika den 20. maj 1985 blev overtaget af A/S  

 Vestfrost, der producerer hårde hvidevarer.
A/S Blika, der bl.a. producerer  

 trådvarer til køkken- og køleskabsfabrikker, videreførte sin produktion efter  

 overtagelsen stort set uændret som selvstændig virksomhed med selvstændig  

 ledelse.
Med hensyn til lønfastsættelsen fremgår det, at der fortsat førtes  

 særskilte lønforhandlinger i henhold til Jernets Overenskomst med A/S Blika's  

 ledelse, at lønnen ikke var den samme som på A/S Vestfrost-koncernens øvrige  

 selskaber, og at lønforhandlingerne ikke havde haft afsmittende virkning  

 mellem A/S Blika og de øvrige selskaber.
 Af Kraks vejviser for dansk Erhvervsliv 1991 fremgår det, at direktøren i  

 A/S Blika er medlem af direktionen i A/S Vestfrost, og at den samlede  

 direktion i A/S Vestfrost er medlemmer af bestyrelsen i A/S Blika og udgør 4  

 ud af den samlede bestyrelse på 7.
 Hovedledelsen i Specialarbejdernes Arbejdsløshedskasse meddelte den 22.  

 februar 1991, at den anså A/S Blika som en selvstændig virksomhed i relation  

 til arbejdsløshedsforsikringslovens § 61.
 Direktoratet meddelte den 18. april 1991, at direktoratet ud fra de  

 foreliggende oplysninger fandt, at A/S Blika og A/S Vestfrost måtte anses for  

 en virksomhed i forhold til arbejdsløshedsforsikringslovens § 61.
 Direktoratet lagde ved afgørelsen vægt på, at der er en snæver  

 produktionsmæssig og ledelsesmæssig sammenhæng mellem virksomhederne samt at  

 A/S Vestfrost ejer A/S Blika 100 %.
 Hovedledelsen i De Kvindelige Arbejderes Arbejdsløshedskasse meddelte, at  

 det udstrakte personsammenfald i de 2 aktieselskabers ledelse og  

 ejerskabsforholdet mellem A/S Blika og A/S Vestfrost ikke ændrer på det  

 forhold, at der juridisk set er tale om 2 selvstændige retssubjekter, at de  

 beskæftigede i A/S Blika ikke er jobsøgende til arbejdet i A/S Vestfrost,  

 således som havnearbejderne i »havnearbejdersagen« var i forhold  

 til alle stevedoreselskaberne, samt at en »snæver produktionsmæssig  

 sammenhæng mellem de 2 virksomheder« ikke efter kassens opfattelse kan  

 tillægges afgørende betydning i relation til arbejdsløshedsforsikringslovens  

 § 61.
 Direktoratet meddelte, at det fortsat var direktoratets opfattelse, at A/S  

 Blika og A/S Vestfrost måtte anses for en virksomhed i forhold til  

 arbejdsløshedsforsikringslovens § 61 af de grunde, der var nævnt i  

 direktoratets skrivelse af 18. april 1991 til Specialarbejdernes  

 Arbejdsløshedskasse.
Direktoratet tilføjede, at det ifølge direktoratets opfattelse ikke er  

 afgørende, om medarbejderne på A/S Blika under hjemsendelsen er jobsøgende  

 til arbejdet i A/S Vestfrost.
Derimod havde det været afgørende, at der ud  

 fra produktion, ledelse og økonomi kunne konstateres en snæver sammenhæng  

 mellem virksomhederne.
 Direktoratet fandt herefter, at dagpengene, som kassen havde udbetalt til  

 medlemmerne under hjemsendelsen, var modtaget med urette, men at kassen dog  

 havde krav på refusion fra statskassen for beløbet, jf. direktoratets  

 bekendtgørelse nr. 614 af 18. december 1985 om refusion fra statskassen i  

 tilfælde, hvor der er udbetalt dagpenge eller efterløn med urette, § 3, stk.  

 1, litra a.
 De Kvindelige Arbejderes Arbejdsløshedskasse har anført, at direktoratets  

 udvidede fortolkning af virksomhedsbegrebet er foretaget uden sammenhæng med  

 formålet med bestemmelsen.
 Kassen har henvist til, at formålet med bestemmelsen i  

 arbejdsløshedsforsikringslovens § 61 er, at dagpengesystemet skal være  

 neutralt i relation til arbejdskonflikter (både overenskomstmæssige og  

 -stridige), således at der ikke udbetales ydelser, der på nogen måde kan  

 støtte en part i en konflikt.
 I den konkrete sag har medarbejderne på A/S Blika ikke haft noget som  

 helst »neutralitetsproblem« i forhold til de konfliktende på A/S  

 Vestfrost, hvilket bestyrkes af følgende omstændigheder:
 1.Der føres særskilte lønforhandlinger mellem medarbejderne på A/S Blika  

 og A/S Blika's ledelse i forhold til Jernets Overenskomst.
 2.Lønnen på A/S Blika er ikke den samme som på de øvrige selskaber under  

 Vestfrost-koncernen.
 3.Lønforhandlingerne har ikke haft afsmittende virkning mellem de  

 beskæftigede på A/S Blika og de øvrige selskaber.
 4.A/S Blika har videreført sin produktion stort set uændret siden  

 selskabet blev overtaget af Vestfrost-koncernen i midten af 1980'erne.
 Ankenævnet lagde til grund, at virksomhederne A/S Blika og A/S Vestfrost  

 måtte anses for to af hinanden uafhængige virksomheder, samt at de hjemsendte  

 medlemmers lønvilkår på A/S Blika ikke antoges at blive direkte påvirket af  

 konfliktens udfald på A/S Vestfrost, jf. arbejdsløshedsforsikringslovens §  

 61, stk. 1 og 2.
 Ankenævnet lagde ved bedømmelsen af dette spørgsmål navnlig vægt på, at  

 A/S Blika siden overtagelsen af Vestfrost-koncernen i 1985 stort set havde  

 videreført sin produktion uændret, samt at der førtes særskilte  

 lønforhandlinger mellem medarbejderne på A/S Blika og A/S Blikas ledelse i  

 henhold til Jernets Overenskomst, og at lønforhandlingerne efter det oplyste  

 ikke havde afsmittende virkning mellem de beskæftigede på A/S Blika og de  

 øvrige selskaber.
 Ankenævnet fandt herefter, at dagpenge udbetalt til medlemmer af  

 arbejdsløshedskassen under 5 dages hjemsendelse fra den 29. marts 1990 fra  

 A/S Blika var udbetalt med rette.
