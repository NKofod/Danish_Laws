Bekendtgørelse om uddannelsessøgendes ret til integrationsydelse, uddannelseshjælp eller kontanthjælp efter lov om aktiv socialpolitik i særlige tilfælde I medfør af § 12, stk. 1, 2. pkt., i lov om aktiv socialpolitik, jf. lovbekendtgørelse nr. 806 af 1. juli 2015, fastsættes:
§ 1. Hvis lovens betingelser i øvrigt er opfyldt, kan der ydes hjælp efter §§ 22-25 og 34 til en uddannelsessøgende, herunder en uddannelsessøgende udlænding, der er berettiget til at modtage statens uddannelsesstøtte, og 1) som på grund af sygdom eller ophør af samlivet med ægtefællen eller samleveren er afskåret fra at skaffe det nødvendige til sin egen eller familiens forsørgelse, såfremt behovet ikke kan dækkes gennem andre ydelser, herunder statens uddannelsesstøtte, 2) som før arbejdsledighed har haft fuldtidsbeskæftigelse og har uddannet sig i sin fritid, 3) som efter § 47, stk. 2, i lov om aktiv socialpolitik er under revalidering med revalideringsydelse, under revalidering på nedsat arbejdstid med helt eller delvis løntilskud, eller som deltager i en uddannelsesmæssig foranstaltning som led i forrevalidering, 4) som deltager i et uddannelsestilbud med løn efter § 32, stk. 1, nr. 1, jf. § 38, stk. 2, i lov om en aktiv beskæftigelsesindsats, 5) som deltager i et uddannelsestilbud til en SU-berettigende uddannelse efter § 32, stk. 1, nr. 1, jf. § 37, stk. 2, i lov om en aktiv beskæftigelsesindsats, eller 6) som deltager i et tilbud om vejledning og opkvalificering i form af studie- og erhvervskompetencegivende uddannelse efter integrationslovens § 23 a, stk. 6.
 Stk. 2. Til en uddannelsessøgende, der har orlov fra uddannelsesinstitutionen, kan der kun ydes hjælp, såfremt pågældende godtgør, at vedkommende ikke har uudnyttede muligheder for støtte efter lov om statens uddannelsesstøtte, herunder adgang til forlænget støttetid i forbindelse med fødsel og adoption samt til at optage slutlån.
 § 2. En person, der modtager hjælp efter §§ 22-25 og 34, kan med kommunens godkendelse deltage i undervisning svarende til folkeskolens 8.-10. klassetrin, i HF-enkeltfagsundervisning under 23 timer om ugen samt i anden undervisning, som ikke er godkendt som støtteberettigende efter lov om statens uddannelsesstøtte, og som ikke er led i en uddannelse, der berettiger til dagpenge på dimittendvilkår, jf. § 54 i lov om arbejdsløshedsforsikring m.v.
 Stk. 2. Det er en forudsætning for deltagelse i undervisning efter stk. 1, at modtageren af hjælp er indstillet på at afbryde undervisningen for at udnytte et tilbud om arbejde, tilbud efter lov om en aktiv beskæftigelsesindsats eller anden beskæftigelsesfremmende foranstaltning.
 § 3. Bekendtgørelsen træder i kraft den 1. september 2015.
 Stk. 2. Bekendtgørelse nr. 1506 af 12. december 2013 om uddannelsessøgendes ret til uddannelses- og kontanthjælp efter lov om aktiv socialpolitik i særlige tilfælde ophæves.
