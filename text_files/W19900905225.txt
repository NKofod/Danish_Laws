Ankestyrelsens principafgørelse O-5-90 om kontanthjælp - afslutning af uddannelse - godkendt uddannelse - ændring i indtægtsforhold - social begivenhed Resume:
 En kvinde  var efter afslutning af sin uddannelse til kosmetolog ikke berettiget til hjælp i henhold til bistandsloven (nu aktivloven).
Der blev  lagt vægt på, at der ikke var sket ændringer i kvindens indtægtsforhold i forbindelse med gennemførelsen af uddannelsen.
Der forelå således ikke en ændring i hendes forhold, der kunne betegnes som en social begivenhed.
 Love:
Lov om social bistand - lovbekendtgørelse nr. 637 af 27. september 1989 - § 37 Vejledninger:
Socialministeriets vejledning nr. 49 af 5. marts 1987 om kontanthjælp efter bistandsloven - pkt. 2 Sagsfremstilling:
 En gift kvinde H, der havde været hjemmearbejdende i flere år, begyndte på en uddannelse til kosmetolog.
 Hun afsluttede uddannelsen i sommeren 1988.
 Uddannelsen er ikke godkendt, og der kunne således ikke udbetales støtte fra Statens Uddannelsesstøtte.
 Uddannelsen kostede H 45.000 kr.
 Efter endt uddannelse kunne H ikke få arbejde som kosmetolog.
 Ægtefællen M søgte i oktober 1988 socialforvaltningen om kontanthjælp.
M var i arbejde med en månedlig nettoindtægt på 15.809 kr.
M opgjorde de faste udgifter til 14.473 kr.
 Det sociale udvalg afslog ansøgningen med den begrundelse, at der ikke forelå en social begivenhed, ligesom der ikke var noget indtægtstab.
 Amtsankenævnet tiltrådte det sociale udvalgs afgørelse med den af socialudvalget givne begrundelse.
Sagen blev anket af M, der anførte, at hans indtægt ikke længere var nok til at dække de faste udgifter.
Der var behov for fremover at have to indtægter.
H havde gennemført sin uddannelse for at forbedre sine muligheder for at komme ud på arbejdsmarkedet.
 Sagen blev antaget til principiel behandling med henblik på afklaring af spørgsmålet om, hvorvidt det er en forudsætning for at tale om en social begivenhed, at der foreligger en godkendt uddannelse, der berettiger til Statens Uddannelsesstøtte.
 Afgørelse:
 H var ikke berettiget til at få udbetalt hjælp i henhold til bistandslovens § 37 i forbindelse med afslutningen af hendes uddannelse til kosmetolog.
Ankestyrelsen lagde vægt på, at H ikke havde haft nogen ændring i sine indtægtsforhold i forbindelse med gennemførelsen af uddannelsen.
Der forelå således ikke en ændring i hendes forhold, der kunne betegnes som en »social begivenhed«.
 Ankestyrelsen tiltrådte derfor amtsankenævnets afgørelse.
