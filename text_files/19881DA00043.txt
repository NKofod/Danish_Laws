Nr BTB 43 Betænkning over Forslag til folketingsbeslutning om indførelse af fradrag  

 for reparation, vedligeholdelse m.v. af ejer- og lejerboliger   

 Nr B 43 1988-89, 1. samling Afgivet af Skatte- og Afgiftsudvalget Afgivet: 19890511 Udvalget har behandlet beslutningsforslaget i nogle møder og har herunder stillet spørgsmål til skatteministeren, som denne har besvaret skriftligt.
 Disse spørgsmål og skatteministerens besvarelse heraf er optrykt i et  

 bilag til denne betænkning.
 Herefter indstiller et flertal (udvalget med undtagelse af  

 Centrum-Demokraternes og Kristeligt Folkepartis medlemmer)  

 beslutningsforslaget til forkastelse ved 2. (sidste) behandling.
Et mindretal inden for flertallet (Fremskridtspartiets medlem af udvalget)  

 fremhæver, at skattetrykket er alt for stort i Danmark, og er derfor enig i,  

 at skatten skal sættes ned - såvel for ejere som for lejere.
Det er  

 imidlertid langt at foretrække, at dette sker ved forhøjelse af den  

 almindelige skattefri bundgrænse.
Dette virker ikke blot socialt mere  

 rimeligt og styrker det frie forbrugsvalg, men bevirker også, at  

 administrationen bliver væsentlig mindre.
På alle disse tre områder er  

 Centrum-Demokraternes forslag elendigt.
Det vil dirigere folk til at bruge  

 deres penge på bestemte måder og genindføre det kaos af papirarbejde, som  

 pestilerede tiden før 1963, hvor den enkelte hvert år måtte rive flere dage  

 ud af kalenderen for at skaffe bilag til skattevæsenet, der måtte have langt  

 mere personale for at finde frem til, hvad der var fupfakturaer, hvad der  

 angik vedligeholdelse, og hvad der var ikke-fradragsberettiget  

 forbedringsarbejde.
Centrum-Demokraternes forslag vil derfor være et særdeles  

 skadeligt tilbageskridt.
Der henvises yderligere til skatteministerens svar  

 på udvalgets spørgsmål nr. 1-4 (optrykt som bilag til nærværende betænkning).
 Et mindretal (Centrum-Demokraternes og Kristeligt Folkepartis  

 medlemmer af udvalget) indstiller beslutningsforslaget til vedtagelse  

 uændret.
Aagaard (KF) Else Theill Sørensen (KF) Pernille Sams (KF) Svend Heiselberg  

 (V) nfmd.
Skrumsager Skau (V) Glistrup (FP) Elisabeth Arnold (RV) Bente  

 Juncker (CD) Kofod-Svendsen (KRF) Helen Beim (S) Erling Christensen (S) Pia  

 Gjellerup (S) Klaus Hækkerup (S) Henning Nielsen (S) Stavad (S) fmd.  

Bjørn Poulsen (SF) Jens Thoft (SF) Bilag Udvalgets spørgsmål til skatteministeren og dennes besvarelse heraf Spørgsmål 1:
 En udførlig analyse og kommentarer udbedes vedrørende forslagets  

 sandsynlige direkte og afledede provenuvirkninger.
 Spørgsmål 2:
Hvilke skøn kan ministeren finde vedrørende det maksimale provenutab som  

 følge af forslaget? Svar på spørgsmål 1 og 2:
Beslutningsforslaget går ud på, at såvel ejere som lejere kan fradrage  

 udgifter til reparation og vedligeholdelse m.v. i den skattepligtige indkomst  

 indtil et beløb på 15.000 kr. årligt.
Fradraget kan kun foretages på grundlag  

 af dokumenterede udgifter for arbejde udført af momsregistrerede  

 virksomheder.
Ejere af en- og tofamilieshuse, ejerlejligheder og stuehuse, der tjener  

 som helårsbolig for ejeren, skal ifølge forslaget have ret til at vælge  

 standardfradraget på maksimum 2.000 kr. i stedet for det omtalte fradrag for  

 dokumenterede omkostninger.
For et givet år kan kun en af mulighederne  

 anvendes.
 Efter gældende regler omfattes ejerlejligheder ikke af reglerne om  

 standardfradrag på maksimum 2.000 kr.
Gennemførelse af forslaget skønnes at ville medføre et umiddelbart  

 skatteprovenutab for stat og kommuner, hvis størrelse vil afhænge af, i  

 hvilket omfang ordningen vil blive udnyttet.
Der foreligger ikke  

 erfaringsmateriale, der gør det muligt at skønne over dette omfang, men det  

 må antages, at ejere og lejere vil have forskellig tilskyndelse til at  

 anvende ordningen.
Forslagets maksimale direkte provenutab fremkommer, såfremt der sker  

 fradrag for vedligeholdelse m.v. for 15.000 kr. for alle de boliger, der  

 omfattes af forslaget.
Det antages, at kun reparation og vedligeholdelse af  

 egentlige helårsboliger omfattes af forslaget, mens f.eks. sommerhuse,  

 kollegieværelser og beskyttede boliger ikke omfattes.
På basis af oplysninger  

 om antallet af boliger i 1987 skønnes godt 2,2 mio. boliger at være omfattet  

 af forslaget.
Såfremt der for alle boliger omfattet af forslaget sker fradrag  

 for de maksimale 15.000 kr., skønnes provenutabet at blive i  

 størrelsesordenen 15 mia. kr. årligt.
I dette teoretiske overkantsskøn er der ikke taget hensyn til forslagets  

 afledede virkninger på økonomien.
De afledede virkninger vil bl.a. afhænge  

 af, hvor meget beskæftigelse den øgede vedligeholdelse vil medføre.
Det må  

 antages, at en del af den vedligeholdelse, der efter forslaget vil kunne  

 fradrages, allerede foretages i dag og således ikke vil føre til øget  

 beskæftigelse.
Det må formodes, at lejere generelt vil være mindre motiverede for at  

 afholde vedligeholdelsesudgifter end ejere, idet afholdte  

 vedligeholdelsesudgifter for lejere går tabt ved fraflytning.
Lejere i privat  

 udlejningsbyggeri kan desuden ofte forholdsvis frit disponere over  

 lejlighedens konto for indendørs vedligeholdelse og vil antagelig kun  

 sjældent have udgifter, der ikke kan dækkes af denne konto.
 Ligningsmæssigt vil den foreslåede ordning skabe de samme problemer  

 vedrørende afgrænsningen mellem egentlig vedligeholdelse og forbedringer, som  

 kendtes før indførelsen af standardfradraget, men for en større kreds af  

 personer, idet forslaget også omfatter lejere.
 Spørgsmål 3:
Hvilke administrative belastninger - såvel i den offentlige sektor som hos  

 de private - vil ordningens vedtagelse medføre? Spørgsmål 4:
Hvilke omgåelsesmuligheder - strafbare som legale som gråtonede - kan  

 ministeren forestille sig ved ordningens gennemførelse, og i hvilket omfang  

 skønner ministeren, at disse muligheder vil blive benyttede? Svar:
Frem til 1963 kunne ejere af en- og tofamilieshuse fratrække udgifter til  

 vedligeholdelse af fast ejendom ved indkomstopgørelsen.
I 1963 blev adgangen  

 hertil indskrænket, idet standardfradraget blev indført.
Baggrunden for lovændringen i 1963 var navnlig, at det voldte betydelige  

 vanskeligheder at foretage afgrænsning mellem de fradragsberettigede  

 vedligeholdelsesudgifter og de ikke fradragsberettigede udgifter til  

 forbedring.
Standardfradraget betød derfor en forenkling af ligningsarbejdet.
Yderligere blev det antaget, at ejere, der bor i eget hus, ikke havde  

 samme tilskyndelse til at begrænse vedligeholdelsesudgifter som ejere af  

 udlejningsejendomme.
Under ordningen med fradrag for de faktisk afholdte  

 udgifter forekom derfor ofte store fradrag.
 Problemet var særlig fremtrædende for så vidt angår nyerhvervede  

 ejendomme, som ejerne erfaringsmæssigt ofte anvendte betydelige midler til at  

 gøre i stand.
Disse problemer vil opstå på ny ved en genindførelse af fradraget for  

 faktiske vedligeholdelsesudgifter.
Dette gælder, selv om der er sat et loft  

 over udgifternes størrelse på 15.000 kr. om året.
Fra lejernes side har der fra tid til anden været rejst spørgsmål om som  

 et sidestykke til de fradragsmuligheder, som ejere af en- og tofamilieshuse  

 har i forbindelse med beskatning af lejeværdi, at give lejerne adgang til  

 tilsvarende fradrag for vedligeholdelse.
Vedtagelse af et sådant forslag vil  

 kunne give tilsvarende problemer ved afgrænsningen mellem egentlig  

 vedligeholdelse og forbedringer, som ovenfor nævnt for ejernes vedkommende.
 Hertil kommer, at en sådan regel ikke uden videre vil kunne anvendes for  

 lejere i tilfælde, hvor udlejeren helt eller delvis har  

 vedligeholdelsespligten, hvilket er tilfældet i en meget stor del af de  

 private udlejningsejendomme.
Skattemyndighederne vil i langt de fleste tilfælde have besvær med at  

 kontrollere, hvorvidt en udgift er fradragsberettiget.
Skattekontrollovens §  

 7 A fastsætter ganske vist, at den, for hvis regning et byggearbejde udføres,  

 skal give kommunalbestyrelsen oplysning om de samlede byggeudgifter samt om,  

 hvorledes udgifterne fordeler sig på de personer, der har udført  

 byggearbejdet.
Lovbestemmelsen fastsætter endvidere, at kommunalbestyrelsen  

 ikke må udstede ibrugtagningstilladelse ifølge byggeloven, før de nævnte  

 oplysninger er afgivet til kommunalbestyrelsen.
Pligt til at afgive oplysning efter § 7 A omfatter dog kun byggearbejder,  

 hvortil der kræves byggetilladelse.
Boligministeriet har med virkning fra den  

 1. april 1985 udfærdiget et nyt bygningsreglement for småhuse  

 (enfamilieshuse, sommerhuse m.v.). Reglementet begrænser de typer  

 byggearbejder, der kræver byggetilladelse meget stærkt.
Samtidig gives der  

 ikke længere ibrugtagningstilladelser, således at byggearbejderne nu kan  

 tages i brug uden tilladelse fra kommunalbestyrelsen.
Disse ændringer har  

 udhulet § 7 A.
 En gennemførelse af den foreslåede ordning vil derfor åbne op for en række  

 omgåelsesmuligheder, som skattemyndighederne kun har meget få muligheder for  

 at begrænse.
