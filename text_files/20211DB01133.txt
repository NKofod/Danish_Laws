Betænkning afgivet af Udlændinge- og Integrationsudvalget den 7. juni 2022 Betænkning over Forslag til folketingsbeslutning om et årligt loft over antallet af tildelte permanente opholdstilladelser [af Marcus Knuth (KF) og Søren Pape Poulsen (KF)]:
1. Indstillinger Et flertal i udvalget (S, V, SF, RV, EL, FG og SIU) indstiller beslutningsforslaget til forkastelse ved 2. (sidste) behandling.
 Et mindretal i udvalget (DF, KF og NB) indstiller beslutningsforslaget til vedtagelse uændret.
 Liberal Alliance, Alternativet, Kristendemokraterne, Moderaterne, Inuit Ataqatigiit, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget anerkender, at flygtninge skal have ophold i Danmark efter FNs flygtningekonvention m.v. lige så længe, som de har behov for det.
Det er imidlertid en forudsætning for Danmarks flygtningesystem, at flygtninge vender hjem, så snart situationen i deres hjemland tillader det.
Det er også derfor, at Venstre har stået for at stramme reglerne for at få tildelt permanent opholdsgrundlag i Danmark.
Dette betyder, at vi i Danmark i dag stiller en række krav for at få permanent opholdstilladelse.
En udlænding skal blandt andet have boet lovligt i Danmark uafbrudt i mindst 8 år, en udlænding må ikke have begået en række former for kriminalitet, og en udlænding skal have bestået prøve i dansk 2. Dette er nogle fair og strenge krav, og Venstre ser derfor intet behov for et loft over antal givne opholdstilladelser.
Derfor stemmer Venstre imod beslutningsforslaget.
Dansk Folkeparti Dansk Folkepartis medlemmer af udvalget bemærker, at DF er af den grundlæggende opfattelse, at flygtninge kun skal tildeles midlertidig opholdstilladelse i Danmark og som udgangspunkt ikke have mulighed for at opnå permanent opholdstilladelse før den dag, hvor de måtte kvalificere sig til at opnå dansk statsborgerskab, f.eks. hvis de bliver gift med en dansk statsborger.
DF ønsker derfor et stop for, at flygtninge kan få permanent opholdstilladelse.
DF bemærker endvidere, at den store tilstrømning af særlig personer fra MENAPT-lande bidrager til islamiseringen af Danmark og skaber parallelsamfund med personer af ikkevestlig baggrund, der er uden for lov og ret.
Dette strider imod et sammenhængende Danmark, der bygger på demokratiske værdier som frihed og retssikkerhed, ligestilling og tolerance, og hvor alle tager ansvar.
DF finder, at indeværende forslag ikke er vidtgående nok, men at det er et skridt i den rigtige retning.
DF kan på den baggrund støtte forslaget.
3. Udvalgsarbejdet Beslutningsforslaget blev fremsat den 1. marts 2022 og var til 1. behandling den 27. april 2022. Beslutningsforslaget blev efter 1. behandling henvist til behandling i Udlændinge- og integrationsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omelt 1 bilag på beslutningsforslaget.
Bjørn Brandenborg (S) Birgitte Vind (S) Camilla Fabricius (S) fmd.
Thomas Jensen (S) Kasper Sand Kjær (S) Julie Skovsby (S) Lars Aslan Rasmussen (S) Rasmus Horn Langhoff (S) Aki-Matilda Høegh-Dam (SIU) Carl Valentin (SF) Halime Oguz (SF) Anne Sophie Callesen (RV) Kathrine Olldag (RV) Pernille Skipper (EL) Rosa Lund (EL) Sikandar Siddique (FG) Mads Fuglede (V) Anne Rasmussen (V) Heidi Bank (V) Erling Bonnesen (V) Marlene Ambo-Rasmussen (V) Morten Dahlin (V) Pia Kjærsgaard (DF) nfmd.
Morten Messerschmidt (DF) Peter Skaarup (DF) Marcus Knuth (KF) Rasmus Jarlov (KF) Pernille Vermund (NB) Carsten Kissmeyer (V) Liberal Alliance, Alternativet, Kristendemokraterne, Moderaterne, Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
