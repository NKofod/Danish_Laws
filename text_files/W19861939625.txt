 Ankestyrelsen fandt, at udgangspunktet for udmåling af hjælp efter  

 bistandslovens § 37, stk. 4, til en samboende kvinde var den hjælp, der efter  

 bistandslovens § 43 kunne ydes en enlig, og at et eventuelt fradrag for  

 fordelen ved fælles husførelse skulle fastsættes efter et konkret skøn.
 Ankestyrelsen fandt i de foreliggende oplysninger ikke tilstrækkeligt  

 grundlag for at fastsætte nogen fordel ved fælles husførelse.
 Hjælp udmålt efter disse principper kunne ikke udgøre et større beløb  

 end den hjælp, der kunne udmåles efter lovens § 37, stk. 2.
 REDEGØRELSE FOR SAGEN:
 En samboende kvinde med to børn havde siden 1. januar 1983 modtaget  

 kontanthjælp udmålt efter bistandslovens § 37, stk. 4. Ansøgerens samlever  

 oppebar - bortset fra perioden 20. august 1984 til 1. januar 1985, hvor han  

 modtog uddannelseshjælp i henhold til bistandslovens § 42 - hjælp efter  

 bistandslovens § 43.
Det sociale udvalg havde indtil 1. februar 1985 udmålt hjælpen til  

 ansøgeren med et underholdsbeløb svarende til halvdelen af det beløb, der  

 tilkom ægtefæller.
Herudover udmåltes hjælp til ansøgerens andel af de  

 godkendte faste udgifter med 888 kr., ligesom der blev ydet hjælp til  

 ansøgerens andel af børnetillæg til parrets to børn med 560 kr.
Med virkning fra 1. februar 1985 besluttede det sociale udvalg at ændre  

 beregningen, således at der udmåltes underholdshjælp svarende til beløbet for  

 enlige efter bistandslovens § 37, stk. 4, jfr. § 43, fratrukket fordelen ved  

 fælles husførelse, svarende til forskellen mellem underholdsbeløbet efter  

 bistandslovens § 37, stk. 2, til en enlig og halvdelen af underholdsbeløbet  

 til ægtepar.
Ifølge kommunens beregning ville hjælp udmålt efter  

 bistandslovens § 43 udgøre 3.673 kr. pr. måned.
Udmålt efter bistandslovens §  

 37, stk. 2, ville hjælpen udgøre 3.502 kr. pr. måned.
Da dette beløb var  

 mindre end det beløb, der beregnedes efter bistandslovens § 43, fandt det  

 sociale udvalg ansøgeren berettiget til et månedligt beløb på 3.502 kr. fra  

 1. februar 1985.
 AFGØRELSEN, DER KLAGES OVER:
 Amtsankenævnet var enig med kommunen i, at en beregning efter  

 bistandslovens § 37, stk. 2, førte til et lavere beløb end beregning efter §  

 43, og at hjælpen derfor skulle udmåles efter bestemmelserne i bistandslovens  

 § 37, stk. 2.
Amtsankenævnet fandt imidlertid, at der efter det om parrets økonomiske  

 forhold oplyste ikke kunne fastsættes nogen økonomisk fordel ved fælles  

 husførelse.
Amtsankenævnet foretog derfor følgende udmåling efter  

 bistandslovens § 37, stk. 2:
 Underhold svarende til satsen for enlige 2.235 kr.
 Andel af faste udgifter 888 kr.
 2 x 1/2 børnetillæg 560 kr.
 Ialt 3.683 kr.
 KLAGEN TIL ANKESTYRELSEN:
 Sagen blev anket af det sociale udvalg med henblik på vurdering af den  

 økonomiske fordel ved fælles husførelse.
 LOVGRUNDLAG:
 Bistandslovens § 37, stk. 2, § 37, stk. 4, jfr. § 43.
 ANKESTYRELSENS AFGØRELSE:
 Ankestyrelsen tiltræder, at hjælpen er udmålt efter bistandslovens § 37,  

 stk. 2.
 Ankestyrelsen er enig med amtsankenævnet i, at udgangspunktet for  

 udmålingen af hjælpen er den hjælp, der kan ydes til en enlig, og at et  

 eventuelt fradrag fra fordelen ved fælles husførelse skal fastsættes efter et  

 konkret skøn.
 Ankestyrelsen har ikke i de foreliggende oplysninger fundet tilstrækkeligt  

 grundlag for at tilsidesætte amtsankenævnets skøn, hvorefter der ikke var  

 grundlag for at fastsætte nogen fordel ved den fælles husførelse.
 Ankestyrelsen tiltræder således amtsankenævnets afgørelse.
