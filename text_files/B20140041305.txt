Bekendtgørelse om rengøring og desinfektion af transportmidler, der har været anvendt til transport af svin i Litauen eller Polen1) I medfør af § 30, stk. 1 og 3, § 34, stk. 1, § 37, stk. 1, og § 70, stk. 3, i lov om hold af dyr, jf. lovbekendtgørelse nr. 873 af 29. juni 2013, fastsættes:
 § 1. Den ansvarlige for et transportmiddel, der har været anvendt til transport af svin i Litauen eller Polen eller i øvrigt har været i kontakt med svinebesætninger i Litauen eller Polen, skal sikre, at transportmidlet efter endt transport rengøres og desinficeres i Danmark, inden transportmidlet kommer i kontakt med svin i Danmark.
 § 2. Den ansvarlige for redskaber og genstande m.v., der har været i kontakt med svinebesætninger i Litauen eller Polen, skal sikre, at de pågældende redskaber og genstande m.v. rengøres og desinficeres i Danmark, inden de kommer i kontakt med svin i Danmark.
 § 3. Den, der er ansvarlig for et transportmiddel, skal sikre, at den i § 1 anførte rengøring og desinfektion foretages på en rengørings- og desinfektionsplads, der er godkendt, jf. bekendtgørelse nr. 1305 af 29. november 2010 om godkendelse af rengørings- og desinfektionspladser til transportmidler til klovbærende dyr.
 Stk. 2. Rengørings- og desinfektionspladsen skal udstede et vaskecertifikat eller anden skriftlig dokumentation for rengøringen og desinfektionen til den ansvarlige for transportmidlet.
 Stk. 3. Den ansvarlige for et transportmiddel skal opbevare vaskecertifikatet i 3 år og forevise det på forlangende.
 § 4. Udgifterne forbundet med den i §§ 1-2 nævnte rengøring og desinfektion samt udgifter forbundet med udstedelse af vaskecertifikat, jf. § 3, stk. 2, er det offentlige uvedkommende.
 § 5. Overtrædelse af §§ 1-2 og § 3, stk. 1 eller stk. 3, straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 § 6. Bekendtgørelsen træder i kraft den 30. april 2014 og ophæves automatisk den 31. maj 2014, medmindre andet bestemmes inden denne dato.
Fødevarestyreslen, den 28. april 2014 P.V.V.  John Larsen / Stig Mellergaard 1) Bekendtgørelse har som udkast været notificeret i overensstemmelse med Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked.
