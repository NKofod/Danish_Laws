Fremsat den 28. marts 2008 af beskæftigelsesministeren (Claus Hjort Frederiksen) Forslag til Lov om ændring af lov om arbejdsløshedsforsikring m.v.
(Arbejdsgiveres betaling af dagpengegodtgørelse for 3. ledighedsdag) § 1 I lov om arbejdsløshedsforsikring m.v., jf. lovbekendtgørelse nr. 994 af 8. august 2007, som ændret senest ved § 1 i lov nr. 108 af 26. februar 2008, foretages følgende ændring:
 1. I § 84, stk. 1, 1. pkt., og § 90 a, stk. 2, 1. pkt., ændres »1. og 2. ledighedsdag« til: »1., 2. og 3. ledighedsdag«.
§ 2 Loven træder i kraft den 1. juli 2008.
Bemærkninger til lovforslaget Almindelige bemærkninger 1. Indledning Lovforslaget er et led i gennemførelsen af finanslovsaftalen for 2008 indgået mellem regeringen (Venstre og Det Konservative Folkeparti), Dansk Folkeparti og Ny Alliance.
 Forslaget om at ændre arbejdsgiveres betaling af dagpengegodtgørelse i forbindelse med ledighedsdage har til formål at reducere korttidsledigheden yderligere og indebærer, at arbejdsgivernes betaling af dagpengegodtgørelse til lønmodtagere ved afskedigelse, hjemsendelse og ophør af opgave- eller tidsbestemt akkord og lignende øges fra 2 til 3 dage.
Samtidig med nærværende lovforslag er der fremsat forslag til lov om ændring af lov om arbejdsløshedsforsikring m.v. (Begrænsning af retten til nedsatte dagpenge mv.) 2. Ændring af arbejdsgiveres betaling af dagpengegodtgørelse i forbindelse med ledighedsdage 2.1. Gældende ret Efter lovens § 84 skal en arbejdsgiver betale dagpengegodtgørelse for 1. og 2. ledighedsdag (G-dage) til et medlem af en a-kasse i forbindelse med medlemmets afskedigelse, hjemsendelse, ophør af opgave- og tidsbestemt akkord og lignende.
Udgangspunktet er, at arbejdsgiveren skal betale for 1. og 2. ledighedsdag.
Afhængig af ledighedens omfang på dagene skal arbejdsgiveren betale for ½, 1, 1½ eller 2 dage.
Arbejdsgiveren skal i et kalenderår højst betale dagpengegodtgørelse til det samme medlem 16 gange, dvs. i alt 16 halve eller hele dage.
 Arbejdsgiveren administrerer G-dagsordningen og vurderer herunder, om medlemmet opfylder betingelserne for at få dagpengegodtgørelse.
 Formålet med ordningen er at øge arbejdsgivernes tilskyndelse til at planlægge arbejdet, så behovet for afskedigelser og hjemsendelser reduceres, og at arbejdsgiverne bidrager til finansieringen af dagpengesystemet, idet der opnås en dagpengebesparelse ved, at arbejdsgiverne betaler ydelsen for de første ledighedsdage.
2.2. Lovforslagets indhold Det foreslås, at arbejdsgivernes pligt til at betale dagpengegodtgørelse ved afskedigelse og hjemsendelse mv. udvides til også at omfatte 3. ledighedsdag.
 Forslaget skal styrke arbejdsgivernes incitament til at planlægge arbejdet således, at behovet for afskedigelser og hjemsendelser reduceres.
 Formålet med forslaget er også, at de arbejdsgivere, der hyppigt afskediger, hjemsender mv. ansatte, i højere grad skal bidrage til finansieringen af dagpengesystemet.
 Der ændres ikke på, at der højst skal betales 16 G-dage til et medlem i løbet af et kalenderår.
Forslaget indebærer således, at en arbejdsgiver kan komme til at betale mere ved hver hjemsendelse eller afskedigelse af et medlem.
Til gengæld vil grænsen på 16 G-dage inden for et kalenderår blive nået hurtigere.
3. Økonomiske og administrative konsekvenser for det offentlige Forslaget om at øge arbejdsgivernes betaling af dagpengegodtgørelse i forbindelse med ledighedsdage til også at omfatte 3. ledighedsdag forventes at medføre en reduktion af statens udgifter til dagpenge med 50 mio. kr. årligt, dog med 25 mio. kr. i 2008.
Lovforslaget skønnes at indebære en merudgift for stat, regioner og kommuner som arbejdsgivere på 10 mio. kr. årligt.
I 2008 er merudgiften 5 mio. kr.
4. Økonomiske og administrative konsekvenser for erhvervslivet Forslaget om at øge arbejdsgivernes betaling af dagpengegodtgørelse i forbindelse med ledighedsdage til også at omfatte 3. ledighedsdag skønnes at indebære en merudgift for erhvervslivet på 40 mio. kr. årligt.
I 2008 er merudgiften 20 mio. kr.
Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer, at forslaget ikke indeholder administrative konsekvenser i et omfang, der berettiger, at lovforslaget bliver forelagt virksomhedspanelet.
Forslaget bør derfor ikke forelægges Økonomi- og Erhvervsministeriets virksomhedspanel.
5. Miljømæssige konsekvenser Lovforslaget har ingen miljømæssige konsekvenser.
6. Administrative konsekvenser for borgerne Lovforslaget har ingen administrative konsekvenser for borgerne.
7. Forholdet til EU-retten Lovforslaget indeholder ikke EU-retlige aspekter.
8. Høring Lovforslaget har forud for fremsættelsen været til høring i Beskæftigelsesrådets Ydelsesudvalg, Kristelig Fagforening og Kristelig Arbejdsgiverforening.
