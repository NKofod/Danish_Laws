 I medfør af § 247, stk. 3, i lov nr. 630 af 23. december 1980 om  

 forsikringsvirksomhed, som ændret ved lov nr. 239 af 27. maj 1981,  

 fastsættes:
 § 1.  Forsikringsnævnet består af 3 medlemmer, som  

 udnævnes af industriministeren for fem år ad gangen.
 Stk. 2.  Hvis et medlem er forhindret i at deltage i en  

 sags behandling, udnævner ministeren en stedfortræder.
 Stk. 3.  Nævnets formand udpeges af ministeren blandt  

 nævnets medlemmer.
 Stk. 4.  Formanden antager fornøden sekretærhjælp og  

 anden medhjælp.
 § 2.  Intet medlem må deltage i behandlingen af en  

 sag, når vedkommende efter retsplejelovens regler ville være inhabil som  

 dommer.
 Stk. 2.  Et sådant medlem har pligt til at underrette  

 nævnet om omstændigheder, som vil kunne medføre medlemmets inhabilitet.
 Stk. 3.  Nævnet afgør selv og uden deltagelse af det  

 pågældende medlem, om dette kan deltage i en sags behandling.
 § 3.  Formanden tilrettelægger nævnets arbejde, leder  

 dets møder og påser, at arbejdet udføres på hensigtsmæssig måde.
 Stk. 2.  Tid og sted for nævnets møder fastsættes af  

 formanden, der drager omsorg for indkaldelse af møder.
 § 4.  Nævnet træder i funktion, når et  

 forsikringsselskab påklager en afgørelse truffet af forsikringstilsynet, jfr.  

 § 247, stk. 1, 1. pkt. i lov om forsikringsvirksomhed eller, når ministeren  

 til udtalelse forelægger nævnet en af forsikringstilsynet i henhold til  

 nævnte lov truffet afgørelse, jfr. § 247, stk. 2.
 Stk. 2.  Formanden indkalder nævnets medlemmer til et  

 forberedende møde.
§ 5.  Når nævnet har gjort sig bekendt med, hvad der  

 foreligger i sagen, skal såvel forsikringstilsynet som vedkommende  

 forsikringsselskab have lejlighed til at udtale sig om sagen og til at  

 tilvejebringe eventuelle yderligere oplysninger.
Nævnet kan vælge skriftlig  

 eller mundtlig forhandling eller en kombination heraf.
Såvel  

 forsikringstilsynet som selskabet kan forlange at blive gjort bekendt med,  

 hvad den anden part har fremført og at få en udskrift af det derom optagne  

 protokollat, jfr. § 7.
§ 6.  Nævnet kan selv indhente oplysninger og anstille  

 undersøgelser til brug i sagen, ligesom det kan forlange, at såvel  

 forsikringstilsynet som selskabet lader give personlig møde.
De af nævnet hos  

 tilsynet eller selskabet krævede oplysninger skal snarest stilles til  

 rådighed.
Hvis dette ikke sker, kan nævnet fortolke undladelsen på den for  

 den anden part gunstigste måde.
Oplysninger gives på tro og love, således at  

 afgivelse af urigtige oplysninger pådrager ansvar efter straffeloven.
Såvel  

 tilsynet som selskabet har ret til at møde med eller ved tekniske eller  

 juridiske rådgivere.
§ 7.  Formanden drager omsorg for, at der føres en  

 mødeprotokol.
I protokollen indføres oplysning om de i hver enkelt sag  

 afholdte forhandlingsmøder med angivelse af tid og sted for mødet samt de i  

 mødet deltagende personer samt i kortfattet form et referat af det på møderne  

 passerede.
Såvel forsikringstilsynet som selskabet kan forlange korte  

 tilførsler til protokollen.
Protokollen underskrives af nævnets medlemmer.
§ 8.  Når nævnet finder, at sagen er tilstrækkelig  

 oplyst, underrettes forsikringstilsynet og vedkommende forsikringsselskab  

 herom, og nævnet optager sagen til afsluttende behandling.
Finder nævnet  

 senere, at der mangler oplysninger, som må anses for ønskelige ved sagens  

 afgørelse, kan det genoptage sagens forberedende behandling.  

 Forsikringstilsynet og selskabet underrettes herom, således at disse atter  

 får lejlighed til at udtale sig.
 § 9.  Snarest muligt efter den endelige behandling af  

 en sag i henhold til lov om forsikringsvirksomhed § 247, stk. 1, 1. pkt.  

 træffer nævnet afgørelse ved en af grunde ledsaget kendelse.
Stk. 2.  I tilfælde af uenighed mellem nævnets medlemmer  

 træffes afgørelsen i overensstemmelse med flertallets vedtagelse.
Såfremt  

 afgørelsen ikke er truffet i enighed, skal kendelsen indeholde mindretallets  

 stilling med angivelse af medlemmets navn.
 § 10.  Hvor nævnet afgiver udtalelse til ministeren i  

 henhold til lov om forsikringsvirksomhed § 247, stk. 2, skal denne være  

 bilagt sagens akter herunder udskrift af protokollen og de fra parterne  

 modtagne udtalelser.
 Stk. 2.  I tilfælde af uenighed mellem nævnets medlemmer  

 affattes udtalelsen i overensstemmelse med flertallets vedtagelse, men  

 mindretallet skal da give udtryk for sin opfattelse af sagen gennem en til  

 udtalelsen knyttet dissens med angivelse af det pågældende medlems navn.
 § 11.  Nævnets medlemmer er forpligtet til over for  

 alle uvedkommende at hemmeligholde oplysninger, som de i deres egenskab af  

 medlemmer får kendskab til.
 § 12.  Omkostningerne ved nævnets virksomhed afholdes  

 af forsikringstilsynet.
