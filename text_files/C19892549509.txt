§ 1.  Ved gæld forstås i det følgende skyldforhold,  

 der er opstået i forbindelse med tjeneste inden for Forsvarsministeriets område.
Det kan eksempelvis være: for meget udbetalt løn, kostfradrag, forskud ved tjenesterejser og flyttegodtgørelser, køb/bortkomst af uniformsgenstande og anden udrustning, erstatning, bøder og sagsomkostninger.
 § 2.  Det påhviler den regnskabspligtige institution  

 at søge gælden inddrevet og afviklet.
 § 3.  Er skyldneren i tjeneste inden for  

 Forsvarsministeriets område, skal gælden søges afviklet ved aftale med  

 skyldneren, eventuelt ved indgåelse af frivilligt forlig.
 Stk. 2.  For så vidt angår tilbagebetaling af for meget  

 udbetalt løn, bør der så vidt muligt ikke ske indeholdelse i løn, før  

 skyldneren har indvilget heri.
 Stk. 3.  Såfremt aftale med skyldneren om  

 afvikling/tilbagebetaling ikke kan indgås, bør gælden søges afviklet ved  

 modregning i skyldnerens tilgodehavender i overensstemmelse med gældende  

 regler.
 Stk. 4.  Ved afvikling/tilbagebetaling af større beløb,  

 bør der gives mulighed for en rimelig afdragsordning af gælden.
 Stk. 5.  Er skyldneren ikke længere i tjeneste inden for  

 Forsvarsministeriets område, skal den regnskabspligtige institution  

 tilvejebringe et særligt retsgrundlag for gælden (frivilligt forlig eller  

 dom).
 § 4.  Frivilligt forlig indgås mellem skyldneren og  

 den regnskabspligtige institution.
 Stk. 2.  Blanketter til indgåelse af frivilligt forlig  

 rekvireres hos Forsvarets Materielindendantur.
 Stk. 3.  I et frivilligt forlig bør medtages følgende  

 bestemmelse:
 »Kreditor er til enhver tid berettiget til at foretage modregning for  

 hele den ifølge nærværende forlig skyldige sum, inklusive renter og  

 omkostninger, i ethvert skyldner tilkommende beløb, uanset om den tid er  

 kommet, hvor skyldner ifølge nærværende forlig er pligtig til at erlægge den  

 skyldige sum helt eller delvist.
 En eventuel modregning, der har givet delvis dækning for den skyldige sum,  

 fritager ikke skyldner for at erlægge aftalte afdrag til tiden og giver ikke  

 udsættelse med erlæggelse af afdrag«.
Stk. 4.  Ved indgåelse af frivilligt forlig stilles der  

 krav om betaling af en årlig rente svarende til den til enhver tid fastsatte  

 officielle diskonto med et tillæg på 6 pct.
Renten beregnes af den til enhver  

 tid værende restgæld.
 § 5.  Dom opnås ved at anmode Kammeradvokaten om at  

 foretage de fornødne retlige skridt.
 Stk. 2.  Anmodning til kammeradvokaten skal indeholde en  

 sagsfremstilling, hvor der nærmere redegøres (dokumenteres) for gældens  

 opståen, og for hvilke skridt der er taget af den regnskabsmæssige  

 institution til gældens inddrivelse, samt oplysninger der i øvrigt kan have  

 betydning for sagen.
 Stk. 3.  Kammeradvokaten anmodes om at kræve rente i  

 overensstemmelse med bestemmelsen i § 4, stk. 4.
 § 6.  Har den regnskabspligtige institution forgæves  

 afkrævet en skyldner gæld, som der er tilvejebragt et særligt retsgrundlag  

 for, sendes sagen direkte til Kongerigets Danmarks Hypotekbank og  

 Finansforvaltning, institutionskontoret til videre inddrivelse.
 Stk. 2.  Det særlige retsgrundlag forsynes med en  

 påtegning om, at gælden tiltransporteres Kongerigets Danmarks Hypotekbank og  

 Finansforvaltning på statskassens vegne.
 § 7.  Anses en gæld på 3.000 kr. eller derunder for  

 uerholdelig, eller det på grund af beløbets ringe størrelse vil være  

 forbundet med uforholdsmæssigt besvær at inddrive gælden, bemyndiges den  

 regnskabspligtige institution til at afskrive beløbet i regnskabet.
 § 8.  Hidrører gælden fra ikendelse af militære bøder  

 eller fra sagsomkostninger, og har den regnskabspligtige institution forgæves  

 afkrævet skyldneren beløbet, overgives sagen til politiet til videre  

 inddrivelse.
 Stk. 2.  Bøder indgår i statskassen, uden at der finder  

 afregning sted med de militære myndigheder.
Stk. 3.  Den militære myndighed kan over for politiet  

 begære refusion af sagsomkostninger.
Sådanne begæringer skal vedlægges de  

 originale udgiftsbilag tilligemed en domsudskrift eller andet retligt  

 grundlag.
 Stk. 4.  Vurderer den militære myndighed, at inddrivelse  

 af sagsomkostninger må anses for uigennemførlig, fremsættes ikke begæring om  

 refusion, men der forholdes som angivet i § 7.
 Stk. 5.  Hvor inddrivelse af bøder sker ved politiets  

 foranstaltning bemyndiges Politidirektøren i København og politimestrene til  

 at afgøre spørgsmål om eftergivelse og nedsættelse af disse.
 § 9.  Gæld, der tiltransporteres Kongerigets Danmarks  

 Hypotekbank og Finansforvaltning, eller som anses for uerholdelig, jf. §§ 6  

 og 7, føres med fornøden godkendelse til udgift på konto »afskrivning af  

 uerholdelige gældsbeløb« og til indtægt under »debitorer«.
 Stk. 2.  Bøder, der er overgivet til inddrivelse hos  

 politiet, jf. § 8, føres med fornøden godkendelse til udgift på konto  

 »bøder« og til indtægt under »debitorer«.
 § 10.  Udestående gæld kan registreres i  

 Statsskattedirektoratets centrale fordringsregister, der har til formål at  

 sikre, at en skyldners eventuelle krav på refusion af skat, moms m.v. ikke  

 udbetales, hvis der foreligger modregningsadgang, hvorved et andet statsligt  

 tilgodehavende kan blive helt eller delvist dækket.
Stk. 2.  Enhver registrering i, sletning i og  

 forespørgsel til Det centrale Fordringsregister foretages af  

 Forsvarsministeriet, og indberetning om registrering af gæld skal straks ske,  

 når - gælden er større end 1.000 kr., - gælden er forfalden til betaling helt eller delvist og - indbetaling ikke er sket rettidigt.
 Stk. 3.  Ansvaret for at betingelserne for modregning er  

 opfyldt, påhviler den regnskabspligtige institution, der ønsker gælden  

 registreret i Det centrale Fordringsregister.
 Stk. 4.  Indberetning til Forsvarsministeriet fritager  

 ikke den regnskabepligtige institution for at søge gælden inddrevet, jf. § 2.
 Stk. 5.  Indberetning skal indeholde følgende  

 oplysninger:
- skyldners identitet, herunder personnummer, selskabsnummer og adresse.  

 (Hvor skyldner er registreret under flere numre, angives samtlige numre), - dokumentation og redegørelse for gældens størrelse, art og opståen, - oplysning om hvilke skridt der agtes taget og - oplysninger, der i øvrigt kan have betydning for sagen.
 Stk. 6.  Såfremt gæld betales, eller tiltransporteres  

 Kongerigets Danmarks Hypotekbank og Finansforvaltning i henhold til § 6,  

 efter at registrering er foretaget, skal indberetning herom omgående  

 tilsendes Forsvarsministeriet.
 § 11.  Dette cirkulære træder i kraft den 15. oktober  

 1989.
 P.M.V.
 E.B.
