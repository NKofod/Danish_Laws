Betænkning afgivet af Sundheds- og Ældreudvalget den 24. maj 2018 Betænkning over Forslag til tatoveringslov [af sundhedsministeren (Ellen Trane Nørby)]:
1. Ændringsforslag Sundhedsministeren har stillet 9 ændringsforslag til lovforslaget.
2. Udvalgsarbejdet Lovforslaget blev fremsat den 31. januar 2018 og var til 1. behandling den 8. februar 2018. Lovforslaget blev efter 1. behandling henvist til behandling i Sundheds- og Ældreudvalget.
Møder Udvalget har behandlet lovforslaget i 7 møder.
Høring Et udkast til lovforslaget har inden fremsættelsen været sendt i høring, og sundhedsministeren sendte den 9. oktober 2017 dette udkast til udvalget, jf.
SUU alm. del  bilag 20. Den 31. januar 2018 sendte sundhedsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 2 skriftlige henvendelser fra Dansk Tatovør Laug og De Professionelle Uafhængige Tatovører i Danmark.
 Sundhedsministeren har over for udvalget kommenteret de skriftlige henvendelser til udvalget.
Deputationer Endvidere har Dansk Tatovør Laug og De Professionelle Uafhængige Tatovører i Danmark mundtligt over for udvalget redegjort for deres holdning til lovforslaget.
Spørgsmål Udvalget har stillet 10 spørgsmål til sundhedsministeren til skriftlig besvarelse, som denne har besvaret.
Spørgsmål 9 og 10 og ministerens svar herpå er optrykt som bilag 2 til betænkningen.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
 Dansk Folkepartis medlemmer af udvalget glæder sig over, at vi nu 10 år efter første forslag om en regulering af tatovørerhvervet bliver enige blandt alle partier i Folketinget om en tvungen registrering af tatovører.
Efter 1. behandling stod det dog klart, at der manglede et par elementer i aftalen, for at DF var tilfreds, og derfor stillede partiet nogle ændringsforslag.
Men da DF derefter følgende var i dialog med sundhedsministeren og fik forhandlet en aftale på plads, som alle partier kan se sig i, valgte DF at trække sine oprindelige ændringsforslag tilbage, da DF er tilfreds med en aftale med sundhedsministeren, der rummer alle partierne, og da DF fik de vigtigste elementer med i loven.
DF havde gerne set, at vederlaget for registreringen havde været delt mere ligeligt ud på de enkelte tatovører.
Derfor ser DF frem til, at denne del evalueres 2 år efter lovens ikrafttrædelse, så der skabes et overblik over, hvor mange tatovører der er i Danmark, hvordan tilsynet fungerer, og hvor ofte myndighederne er på tilsyn.
Venstre, Liberal Alliance og Det Konservative Folkepartis medlemmer af udvalget bemærker, at  omkring 600.000 danskere har en tatovering, og heraf har ca. 12 pct. oplevet gener eller komplikationer i forbindelse med tatovering.
Opgørelsen dækker over såvel operationskrævede komplikationer som mindre alvorlige hudirritationer.
Partierne er tilfredse med, at regeringen har taget initiativ til at styrke forbrugerbeskyttelsen.
Med lovforslaget er der lagt op til bl.a. registrering af alle tatovørsteder, opgradering af kravene til hygiejne, bedre styr på tatoveringsfarverne og tilsyn med branchen.
Til lovforslaget er der stillet 9 ændringsforslag af sundhedsministeren.
Disse ændringsforslag er stillet på baggrund af drøftelser i kredsen af partiernes politiske ordførere og er således et udtryk for et kompromis mellem Folketingets partier.
Set i det lys bakker V, LA og KF op om de stillede ændringsforslag, men partierne ønsker her klart at tilkendegive, at de mener, at forslagene overregulerer området.
Det skal dog for god ordens skyld også her nævnes, at de oprindeligt stillede ændringsforslag fra Dansk Folkeparti var langt mere vidtrækkende, og V, LA og KF er med det indgåede kompromis tilfredse med udfaldet af drøftelserne og de stillede ændringsforslag.
 Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 4 Af sundhedsministeren, tiltrådt af udvalget:
 1) I stk. 1, 2. pkt., indsættes efter »antallet af medarbejdere«: », ansatte og tilknyttede tatovørers navne og kontaktoplysninger«.
[Registrering af tatovører] 2) I stk. 3 indsættes efter »et tatoveringsstedsregister«: »og et register over ansatte og tilknyttede tatovører, der er registreret efter stk. 1«.
[Register over registrerede tatovører] 3) I stk. 4 indsættes efter »tatoveringssteder«: »og ansatte og tilknyttede tatovører«.
[Offentliggørelse af liste over registrerede tatovører] Til § 7 4) I stk. 1 udgår »og oplyse forbrugeren om, i hvilket omfang ejeren af det registrerede tatoveringssted og eventuelle ansatte har gennemført et hygiejnekursus«.
[Konsekvensrettelse] 5) Efter stk. 1 indsættes som nyt stykke:
»Stk. 2. Tatovører ansat på eller tilknyttet et registreret tatoveringssted skal have gennemført et hygiejnekursus for at tatovere i erhvervsmæssigt øjemed.« Stk. 2 bliver herefter stk. 3.
[Hygiejnekursus] 6) Som stk. 4 indsættes:
»Stk. 4. Statens Serum Institut fastsætter regler om længden og indholdet af det hygiejnekursus, der giver adgang til at tatovere i erhvervsmæssigt øjemed.« [Bemyndigelse til at fastsætte regler om hygiejnekursus] Til § 16 7) Som stk. 3 indsættes:
»Stk. 3. Det gebyr, der er nævnt i stk. 1, 1. pkt., evalueres 2 år efter lovens ikrafttræden.« [Evaluering af registreringsgebyr] Til § 19 8) Ordene »den 1. januar 2020« ændres til: »den 1. januar 2019, jf. dog stk. 2«.
[Ikrafttrædelse af registreringspligt for tatoveringssteder omfattet af overgangsordningen] 9) Som stk. 2-5 indsættes:
 »Stk. 2. Et registreret tatoveringssted, der er omfattet af stk. 1, skal opfylde kravene i § 7, stk. 1, § 8, stk. 1, og § 9 senest den 1. januar 2020.
 Stk. 3. Kapitel 4-6 gælder i perioden fra den 1. januar 2019 til den 31. december 2019 ikke for registrerede tatoveringssteder, der er omfattet af stk. 1, medmindre ejeren af tatoveringsstedet senest den 31. december 2018 har meddelt Sikkerhedsstyrelsen, at tatoveringsstedet opfylder kravene i § 7, stk. 1, § 8, stk. 1, og § 9.
 Stk. 4. Sikkerhedsstyrelsen aflægger i perioden fra den 1. januar 2019 til den 31. december 2019 et vejledningsbesøg hos registrerede tatoveringssteder, der er omfattet af stk. 1, medmindre ejeren af tatoveringsstedet senest den 31. december 2018 har meddelt Sikkerhedsstyrelsen, at tatoveringsstedet opfylder kravene i § 7, stk. 1, § 8, stk. 1, og § 9.
Stk. 5. Sikkerhedsstyrelsen opkræver et gebyr hos den, der er omfattet af stk. 1, til dækning af styrelsens udgifter til vejledningsbesøget nævnt i stk. 4, medmindre ejeren af tatoveringsstedet senest den 31. december 2018 har meddelt Sikkerhedsstyrelsen, at tatoveringsstedet opfylder kravene i § 7, stk. 1, § 8, stk. 1, og § 9.« [Vejledningsbesøg hos tatovørsteder omfattet af overgangsordningen] Bemærkninger Til nr. 1 Det foreslås, at ejeren af tatoveringsstedet som led i registreringen af tatoveringsstedet registrer navn og kontaktoplysninger på ansatte og tilknyttede tatovører.
Registeringen af den enkelte tatovør danner grundlag for udarbejdelse af en liste over alle registrerede tatovører i Danmark.
Sikkerhedsstyrelsen vil med baggrund i registreringen sende den enkelte tatovør en kvittering som dokumentation for, at registreringen har fundet sted.
Tatovøren har mulighed for at fremvise en kopi af kvitteringen til kunderne.
Det kan f.eks. ske ved at hænge kvitteringen op i tatoveringsstedets lokaler eller at offentliggøre den på tatoveringsstedets hjemmeside.
 Der vil i medfør af den foreslåede bestemmelse i stk. 1, 3. pkt., være pligt til at opdatere oplysningerne inden for rimelig tid, hvis den pågældende tatovør ikke længere er ansat eller tilknyttet tatoveringsstedet, og når der ansættes eller tilknyttes nye tatovører.
Til nr. 2 Det foreslås, at Sikkerhedsstyrelsen forpligtes til at føre et register over de ansatte tatovører eller andre tatovører, som er tilknyttet det enkelte tatoveringssted.
Til nr. 3 Med den foreslåede bestemmelse fastsættes, at Sikkerhedsstyrelsen offentliggør oplysninger om de ansatte tatovører eller andre tatovører, som er tilknyttet det enkelte tatoveringssted.
 Listen offentliggøres på Sikkerhedsstyrelsens hjemmeside, så forbrugeren får mulighed for at undersøge, om den tatovør, de måtte ønske at benytte, er registreret.
Til nr. 4 Der er tale om en konsekvensrettelse, som følge af at det i nr. 2 foreslås at indføre et krav om, at tatovører, der er ansat hos eller tilknyttet et registreret tatoveringssted, skal gennemføre et obligatorisk hygiejnekursus.
Til nr. 5 Det foreslås at indføre krav om, at tatovører, der er ansat hos eller tilknyttet et registreret tatoveringssted, skal gennemføre et obligatorisk hygiejnekursus.
Om det nærmere indhold af kurset henvises til bemærkningerne til nr. 6.
Til nr. 6 Det foreslås at indsætte en bemyndigelse i loven til Statens Serum Institut, hvorefter instituttet i en bekendtgørelse fastsætter regler om krav til længde og indhold af et obligatorisk hygiejnekursus for tatovører.
Branchen vil blive inddraget i forbindelse med reglernes udformning.
 Der vil i medfør af den foreslåede bemyndigelse blive stillet krav om, at kurset skal have en længde af 6 timer og give en indføring i basale infektionshygiejniske forhold, herunder:
håndhygiejne, - brug af værnemidler, - rene medicinske engangshandsker og engangsforklæde, - rengøring og desinfektion af lokaler og inventar samt ikke-kritisk udstyr, - rengøring, desinfektion og sterilisation af flergangsudstyr (kritisk udstyr, f.eks. nåle), - opbevaring af udstyr, - håndtering af rent udstyr (f.eks. farver) og sterilt udstyr (nåle, skæreblade m.m.), - forholdsregler vedrørende hud og sår, herunder hvornår der ikke kan tatoveres, huddesinfektion, pleje af den tatoverede hud, information til kunden vedrørende pleje af huden og opmærksomhed ved eventuel infektion, hvor kunden skal søge læge, og - forebyggelse af stik- og skæreuheld.
 Kurset skal udvikles og gennemføres i et samarbejde mellem tatovørbranchen og en samarbejdspartner, f.eks. i AMU-regi.
 Forslaget vil medføre merudgifter til udvikling, drift, gennemførelse og løbende opdatering, der afholdes af branchen.
Til nr. 7 Det foreslås, at det årlige gebyr, som tatoveringsstedet efter lovforslagets § 16, stk. 1, skal betale til Sikkerhedsstyrelsen til dækning af styrelsens udgifter til registreringsordningen og tilsynet efter lovforslagets § 11, stk. 1, skal evalueres 2 år efter lovens ikrafttræden.
½ år efter ordningen træder i kraft, skal alle tatoveringssteder være registreret, og ejeren af tatoveringsstedet skal have registreret alle ansatte og tilknyttede.
Der bør således på tidspunktet for evalueringen være et overblik over antallet af tatoveringssteder og ansatte og tilknyttede tatovører på tatoveringsstederne.
 Formålet med evalueringen er, at der fremadrettet indføres et differentieret gebyr, som tager højde for antallet af ansatte eller tilknyttede tatovører på det enkelte tatoveringssted, herunder for tatovører, der udelukkende udfører tatoveringer lejlighedsvis på ikkefaste lokaliteter.
Til nr. 8 Det er efter Sundheds- og Ældreministeriets opfattelse uhensigtsmæssigt, at der kan gå mere end 2 år fra den foreslåede lovs ikrafttræden, til Sikkerhedsstyrelsen aflægger et besøg hos tatoveringssteder, der er omfattet af overgangsordningen i lovforslagets § 19, dvs. tatoveringssteder, hvor der udøves erhvervsmæssig tatovering på tidspunktet for den kommende lovs ikrafttræden den 1. juli 2018.
 Det foreslås derfor at fremrykke tidspunktet, hvor registreringspligten efter lovforslagets § 4, stk. 1, skal gælde for tatoveringssteder, der er omfattet af overgangsordningen, fra den 1. januar 2020 til den 1. januar 2019. Manglende overholdelse af registreringspligten vil være strafbart, jf. den foreslåede bestemmelse i § 17, stk. 1, nr. 1. Det vurderes, at straffen for manglende registrering ikke bør være lavere end en bøde på 2.500 kr.
Tatoveringssteder, der er omfattet af overgangsordningen, vil dog først skulle leve op til lovforslagets øvrige bestemmelser senest den 1. januar 2020, når overgangsordningen udløber.
Der henvises i den forbindelse til bemærkningerne til nr. 9.
Til nr. 9 Det foreslås, at registrerede tatoveringssteder, der er omfattet af overgangsordningen, senest den 1. januar 2020 skal opfylde kravene i lovforslagets § 7, stk. 1, hvorefter tatoveringsstedet bl.a. skal sikre forsvarlige infektionshygiejniske forhold på tatoveringsstedet, § 8, stk. 1, hvorefter tatoveringsstedet skal udlevere skriftlig information om tatovering til forbrugerne, og § 9, hvorefter tatoveringsstedet skal sikre sporbarhed af tatoveringsfarver.
Der vil således ikke være noget til hinder for, at kravene efterleves inden udløbet af denne frist.
Men med den foreslåede overgangsordning sikres det, at de, der udfører tatovering i dag i overensstemmelse med gældende lovgivning, har tid til at indrette sig på de ændrede forhold.
Det foreslås samtidig at fastsætte, af lovforslagets kapitel 4 om Sikkerhedsstyrelsens tilsyn med tatoveringssteder, kapitel 5 om klageadgang og kapitel 6 om gebyrer, ikke skal gælde for tatoveringssteder, der er omfattet af overgangsordningen.
Såfremt tatoveringsstedets ejer senest den 31. december 2018 måtte meddele Sikkerhedsstyrelsen, at tatoveringsstedet allerede opfylder kravene i lovforslagets § 7, stk. 1, § 8, stk. 1, og § 9, vil tatoveringsstedet dog  på linje med tatoveringssteder, der først har påbegyndt deres virksomhed efter den 1. juli 2018 og derfor ikke er omfattet af overgangsordningen  være omfattet af det foreslåede kapitel 4-6 og den fulde registrerings- og tilsynsordning.
 Sikkerhedsstyrelsen vil for tatoveringssteder, der er omfattet af overgangsordningen i perioden fra den 1. januar til den 31. december 2019 foretage et  vejledningsbesøg, hvor der orienteres om, at tatoveringsstedet skal leve op til lovens krav om hygiejne, forbrugerinformation og sikring af sporbarhed af tatoveringsfarver, jf. lovforslagets § 7, stk. 1, § 8, stk. 1, og § 9, senest den 1. januar 2020.
Sikkerhedsstyrelsen vil aflægge ét vejledningsbesøg hos tatoveringssteder, der er omfattet af overgangsordningen, i perioden fra den 1. januar til den 31. december 2019 og opkræver et gebyr herfor.
Gebyret vil udgøre 1.200 kr. pr. besøg og dække styrelsens udgifter til planlægning, forberedelse, gennemførelse af besøget (inklusive transport) og overhead.
Gebyret opkræves i forbindelse med registrering af tatoveringsstedet.
 Det forventes, at ca. 500 eksisterende tatoveringssteder vil registrere sig i overgangsperioden, hvilket medfører et samlet ressourceforbrug og provenu i Sikkerhedsstyrelsen på 0,6 mio. kr.
 Tatoveringssteder, der er omfattet af overgangsordningen, vil som anført ovenfor i perioden fra den 1. juli 2018 til den 31. december 2018 kunne vælge mellem at tilmelde sig til den fulde registrerings- og tilsynsordning eller den vejledende besøgsordning.
 Af Sikkerhedsstyrelsens oversigt over registrerede tatoveringssteder, der offentliggøres efter den foreslåede § 4, stk. 4, vil der derfor blive sondret mellem tatoveringssteder, der er omfattet af den fulde registrerings- og tilsynsordning, og tatoveringssteder, der er underlagt vejledning fra Sikkerhedsstyrelsen.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jan Erik Messmann (DF) Jane Heitmann (V) Hans Christian Schmidt (V) Hans Andersen (V) Mads Fuglede (V) Thomas Danielsen (V) Jacob Jensen (V) Laura Lindahl (LA) May-Britt Kattrup (LA) Brigitte Klintskov Jerkel (KF) Astrid Krag (S) Flemming Møller Mortensen (S) Erik Christensen (S) Julie Skovsby (S) nfmd.
Karin Gaardsted (S) Lea Wermelin (S) Yildiz Akdogan (S) Stine Brix (EL) Finn Sørensen (EL) Pernille Schnoor (ALT) Torsten Gejl (ALT) Marlene Borst Hansen (RV) Kirsten Normann Andersen (SF) Trine Torp (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 134 Oversigt over spørgsmål og svar vedrørende L 134 Bilag 2 Nogle af udvalgets spørgsmål til sundhedsministeren og dennes svar herpå Spørgsmål 9 og 10 og sundhedsministerens svar herpå er optrykt efter ønske fra udvalget.
 Spørgsmål 9:
Vil ministeren sikre, at der i forbindelse med evalueringen af det årlige gebyr, som tatoveringsstedet skal betale til Sikkerhedsstyrelsen efter lovforslagets § 16, stk. 1, vil blive set på det gebyr, som udenlandske tatovører skal betale? Svar:
 Jeg kan bekræfte, at såfremt der er opbakning til det ændringsforslag, jeg har fremsat til lovforslagets § 16, vil der i forbindelse med den foreslåede evaluering af det årlige registreringsgebyr blive set på tatovører  danske som udenlandske  der udelukkende udfører tatoveringer lejlighedsvist på ikke-faste lokaliteter.
 Spørgsmål 10:
Ministeren bedes oplyse, om Sikkerhedsstyrelsen vil offentliggøre en liste over registrerede tatovører? Svar:
 Jeg kan oplyse, at såfremt der er opbakning til det ændringsforslag, jeg har fremsat til lovforslagets § 4, vil Sikkerhedsstyrelsen offentliggøre oplysninger (en liste) over de ansatte tatovører eller andre tatovører, som er tilknyttet det enkelte tatoveringssted.
 Listen vil blive offentliggjort på Sikkerhedsstyrelsens hjemmeside, så den enkelte forbruger har mulighed for at undersøge, om den tatovør, forbrugeren måtte ønske at benytte, er registreret.
