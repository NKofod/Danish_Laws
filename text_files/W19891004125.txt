 Ansøgning om tilladelse efter § 19, stk. 5 fra en afdelingsdirektør  

 til at indtræde i repræsentantskabet for lokalt dagblad.
 Ved skrivelse af 13. juni 1988 afslog Finanstilsynet en ansøgning fra  

 Andelsbanken A/S om tilladelse efter bank- og sparekasselovens § 19, stk. 5  

 til, at afdelingsdirektøren i Andelsbanken A/S Ringsted indtrådte i  

 repræsentantskabet for »Udgiverselskabet DAGBLADET af 27.11.1962  

 A/S«. (Ringsted Dagblad).
Andelsbanken A/S havde i skrivelse 11. maj 1988 til Finanstilsynet og i  

 skrivelser af 4. juli og 5. september 1988 til ankenævnet spørgsmål om,  

 hvorvidt Ringsted Dagblad burde betragtes som erhvervsvirksomhed.
Særlig  

 under henvisning til formålsbestemmelsen i vedtægterne pegede banken på, at  

 der var tale om et lokalblad, som udgiver af blade i folkelig og lokal ånd.  

 Finanstilsynets afgørelse medførte derfor en unødig begrænsning i ledende  

 bankmedarbejderes mulighed for at påtage sig naturlige tillidsposter i det  

 lokale samfund.
I forbindelse hermed henviste banken til en tilladelse, der  

 tidligere var givet til bladet »Grønlandsposten«.
Banken gjorde  

 endvidere gældende, at repræsentantskabet i Ringsted Dagblad alene førte  

 tilsyn med bestyrelsen, der traf alle daglige forretningsdispositioner.  

 Medlemmerne af repræsentantskabet deltog således ikke i ledelsen eller  

 driften af selskabet.
Endelig henviste Andelsbanken A/S til, at det måtte  

 anses for usandsynligt, at bankens afdelingsdirektør kunne komme i  

 interessekonflikt.
Andelsbankens mulighed for at komme til at stå i direkte  

 forretningsforbindelse med dagbladets bestyrelse ville ikke være påvirket af  

 et enkelt repræsentantskabsansættelsesforhold, og Andelsbanken var ikke  

 Ringsted Dagblads bankforbindelse.
I skrivelse af 13. juni 1988 til Andelsbanken og en til ankenævnet den 5.  

 august 1988 afgivet redegørelse bemærkede Finanstilsynet bl.a., at et  

 repræsentantskab som altovervejende hovedregel vil være omfattet af begrebet  

 »ledelse« i bank- og sparekasselovens § 19, stk. 5. I  

 overensstemmelse hermed har medlemsskab af selskabers repræsentantskaber  

 stedse været anset for omfattet af bestemmelsen.
Tilsynet henviste til en  

 afgørelse truffet af Handelsministeriet den 22. november 1978, hvori  

 ministeriet har udtrykt principiel betænkelighed ved at tillade, at de af  

 forbudet i bank- og sparekasselovens § 19, stk. 5 omfattede personer kan  

 indtræde bl.a. i selskabers repræsentantskaber, medmindre særlige forhold  

 talte derfor.
Finanstilsynet, der lagde til grund, at Ringsted Dagblad måtte anses for  

 en erhvervsvirksomhed, bemærkede endvidere, at man ikke har anset det af  

 banken anførte om medarbejdernes mulighed for tillidsposter i lokalsamfundet  

 som en sådan særlig grund, at det kan begrunde en dispensation fra forbudet i  

 bank- og sparekasseloven.
For så vidt angik den nævnte tilladelse til  

 »Grønlandsposten« henviste tilsynet til, at der forelå særlige  

 forhold.
Af selskabets vedtægter fremgik bl.a., at dets formål er at udgive  

 dagblade i folkelig ånd, deltage i anden informationsvirksomhed, drift af  

 rotations- og bogtrykkerier og andre tekniske installationer, der er  

 nødvendige til opfyldelse af formålet, samt financiering i forbindelse  

 hermed.
Vedtægterne indeholder endvidere regler om aktier og ret til  

 overdragelse af aktierettigheder samt om fordeling af overskuddet.  

 Repræsentantskabet, der består af 17 medlemmer, vælger af sin midte 6  

 bestyrelsesmedlemmer.
Repræsentantskabet holder ordinært møde 4 gange årligt  

 og iøvrigt så ofte formanden, et repræsentantskabsmedlem, et  

 bestyrelsesmedlem eller en direktør finder det nødvendigt.
 Ankenævnet udtalte:
Det tiltrædes, at »Udgiverselskabet DAGBLADET af 27.11.1962 A/S«  

 efter bank- og sparekasselovens § 19, stk. 5 er en erhvervsvirksomhed, og at  

 medlemsskab af selskabets repræsentantskab indebærer deltagelse i ledelsen  

 eller driften af virksomheden.
Det tiltrædes endvidere, at de af ansøgeren  

 påberåbte omstændigheder ikke kan begrunde, at det i bestemmelsen indeholdte  

 forbud fraviges.
Nævnet finder derfor ikke grundlag for at ændre  

 Finanstilsynets afgørelse.
