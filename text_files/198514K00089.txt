Nr BTL 89 Betænkning over Forslag til lov om til- og ombygning m.v. af  

 Nationalmuseet   

 Nr L 89 1985-86, 1. samling Blad nr 903 Afgivet af kulturudvalget Afgivet: 19860514 Udvalget har behandlet lovforslaget i nogle møder og har herunder stillet spørgsmål til ministeren for kulturelle anliggender, som denne har besvaret skriftligt.
 Udvalget har endvidere modtaget skriftlige henvendelser fra:
Dansk Kulturhistorisk Museums Forening, Foreningen af Danske Kunstmuseer og Nationalmuseet.
Herefter indstiller et mindretal (det konservative folkepartis, venstres, det radikale venstres og kristeligt folkepartis medlemmer af udvalget) lovforslaget til vedtagelse uændret, idet mindretallet ikke finder, at den foreslåede udvidelse og fornyelse af Nationalmuseets virksomhed bør sættes i stå.
Et andet mindretal (socialdemokratiets og socialistisk folkepartis medlemmer af udvalget) indstiller lovforslaget til vedtagelse med det af mindretallet stillede ændringsforslag.
Et tredje mindretal (fremskridtspartiets medlem af udvalget) indstiller lovforslaget til forkastelse ved 3. behandling.
Ændringsforslag Af et mindretal (S og SF):
Til § 1 Efter stk. 2 indsættes som nyt stykke:
»Stk. 3. Anvendelse af bevillingerne efter stk. 1 er tillige betinget af, at Nationalmuseet friholdes for de økonomiske konsekvenser af besparelser og budgettekniske ændringer i 1987, samt at der i 1986-87 igangsættes og gennemføres en analyse af museets muligheder for at efterleve museumslovens krav med henblik på en samlet stillingtagen til museets fremtidige udvikling og status.« Bemærkninger Under 1. behandling af lovforslaget udtalte ordføreren for mindretallet bl.a.:
»Kulturministerens forslag om vort nationalmuseums fremtid er spændende og omfattende . . .
Mange mennesker har arbejdet på rapporten, som lovforslaget bygger på, og takket være disse mennesker vil vi hen ad vejen kunne tage et helt anderledes nationalmuseum i brug.
Der har virkelig været tænkt nye tanker, der er virkelig kommet nye og spændende muligheder på bordet . . . » Mindretallet er fortsat af den opfattelse, at lovforslaget åbner for mange nye muligheder.
Men konsekvenserne af de budgettekniske ændringer og pålagte faktiske besparelser på Nationalmuseets budget har givet anledning til alvorlige overvejelser.
Ifølge museets foreløbige budget for 1987 skal der bl.a. afskediges ca.
30 medarbejdere, lukkes afdelinger uden for museet og aflyses udstillinger.
En gennemførelse af nærværende forslag vil stille store krav til Nationalmuseets ressourcer og personale, og formidlingsafdelingen må fremtidig skulle stille store krav til det daglige indsamlings- og forskningsarbejde, som er en del af Nationalmuseets grundfunktion.
Mindretallet finder det derfor forkert at gennemføre lovforslaget, før der foreligger en analyse af museets nuværende og kommende muligheder for at efterleve museumslovens krav og af sammenhængen mellem museets grundfunktioner og dets fremtidige udvikling og status.
Statens museumsnævn har i skrivelse af 6. maj 1986 til folketingets kulturudvalg tilbudt at stille 750.000 kr. til rådighed for en sådan analyse; skrivelsen er optrykt som bilag til betænkningen.
Per Stig Møller (KF) Annelise Gotfredsen (KF) Connie Hedegaard (KF) Flemming Jensen (KF) Helge Sander (V) Hanne Severinsen (V) nfmd.
Dohrmann (FP) Inger Stilling Pedersen (KrF) Ole Espersen (S) Søren Hansen (S) Jytte Hilden (S) Qvist Jørgensen (S) Jimmy Stahr (S) Tastesen (S) Birthe Hansen (SF) Ingerlise Koefoed (SF) fmd.
Bernhard Baunsgaard (RV) Partierne CD, VS og FD havde ikke medlemmer i udvalget.
Bilag STATENS MUSEUMSNÆVN Den 6. maj 1986 Folketingets kulturudvalg Vedrørende forslag til lov om til- og ombygning m.v. af Nationalmuseet - og planlagte besparelser inden for Nationalmuseets budget Statens museumsnævn har med interesse erfaret om lovforslaget til udbygning af Nationalmuseet.
Det spændende projekt vil på markant vis styrke Nationalmuseets formidlingsmuligheder og uden tvivl give museet en helt anden profil i det danske samfund.
Med vedtagelsen af 1984-museumsloven var det et enigt museumsvæsen, der bakkede op om de to central-museer, ikke mindst Nationalmuseet.
Det var dengang helt klart for museumsvæsenet, at de økonomiske beskæringer af Nationalmuseet var begyndt at true dets centrale funktion.
Det var derfor ikke mindst lokalmuseernes ønske, at Nationalmuseet måtte blive styrket og udvikle sig i et naturligt samspil med det lokalmuseumsvæsen, som i Nationalmuseets økonomiske trangstid fik skabt lokale muligheder for at varetage vitale dele af museumsarbejdet.
Nationalmuseets opgaver er formulerede i museumsloven og i grundindhold identiske med hele det danske museumsvæsens arbejdsgrundlag.
Intet museum svarer til museumsbegrebets indhold, hvis det ikke som forudsætning for formidlingen har såvel indsamling, forskning og bevaring.
En så kraftfuld - og helt afgjort ønskelig - formidlingsindsats, som der lægges op til i Nationalmuseets kommende udvikling, vil helt klart have afsmittende ressourcefordringer til museets øvrige hovedfunktioner, som må tilgodeses, hvis projektet skal lykkes.
Disse betragtninger kunne finde svar i bemærkningerne til lovforslaget, afsnit C, p. 6, sidste afsnit, hvor det anføres:
»Med den nye museumslov har Nationalmuseet fået et udgangspunkt for sit arbejde som landets centrale kulturhistoriske museum, hvilket det både har forudsætninger for og ressourcer til at udføre.« Men de for 1987 forelagte konsekvenser af budgettekniske ændringer og pålagte faktiske besparelser må give anledning til alvorlige overvejelser.
Ifølge museets budget for 1987 betyder det bl.a.
afskedigelse af cirka 30 medarbejdere (der set i sammenhæng med, at 17 stillinger i forvejen er indefrosset i 1985-86, udgør en personalereduktion på ca. 10 pct.) og lukning af »eksterne« monumenter og udstillinger.
Besparelsernes konsekvenser betyder, at der efter Statens museumsnævns mening i dag reelt kan sættes spørgsmålstegn ved Nationalmuseets evne til at efterleve museumslovens bestemmelser.
For yderligere at underbygge dette kan for eksempel anføres, at en halvering af 1. afdelings i forvejen reducerede undersøgelsesbudget betyder, at museet i realiteten ikke længere er engageret i det forhistorisk-arkæologiske undersøgelsesarbejde.
Ligeledes vil Frilandsmuseet ifølge det forelagte ikke længere kunne foretage indsamling og rekonstruktion af den danske bygningskultur.
Blot disse to eksempler understreger museets manglende muligheder for at varetage opgaver, som helt naturligt er en del af museets virkeområde.
Som nævnt vil forslaget til lov om til- og ombygning m.v. af Nationalmuseet have fremtidige afsmittende ressourcefordringer til indsamlings- og forskningsarbejdet.
Under indtryk af det fremlagte budget for 1987 kan det imidlertid forekomme umuligt at udlede den sammenhæng i museets vilkår, som kan betinge en usvækket tillid til Nationalmuseets muligheder for at løfte dette ressourcekrav.
Især så længe museet på indsamlings- og forskningsområdet er i en situation, hvor det lovbundne arbejde selv i dag må anses for utilstrækkeligt.
Det fremgår endvidere ikke af lovforslagets budgettal, hvordan museets indsamlings- og forskningsvirksomhed vil blive tilgodeset i den kommende udvikling.
På den baggrund har nævnet som et resultat af de forelagte konsekvenser af Nationalmuseets budget for 1987 vedtaget følgende forslag:
Nationalmuseet friholdes for de økonomiske konsekvenser af besparelser og budgettekniske ændringer i 1987. Det kommende år bruges til en analyse af museets muligheder for at efterleve museumslovens krav med henblik på en samlet stillingtagen til museets fremtidige udvikling og status.
Nævnet har samtidig vedtaget at ville medvirke til en finansiering af friholdelsen med et beløb fra rådighedssummen på op til 750.000 kr., idet beløbet stilles til rådighed efter almindelig gældende betingelser for ophjælpningstilskud, hvorefter den myndighed, der finansierer institutionen selv overtager en tilsvarende forpligtelse ved tilskudsperiodens ophør.
Det er nævnets opfattelse, at et sådant forslag kan tjene til både at understrege det ekstraordinære i Nationalmuseets nuværende økonomiske situation og samtidig skabe baggrund for en fremtidig sikret udviklingsmodel for det nationale kulturhistoriske hovedmuseum.
Afslutningsvis skal nævnet understrege, at dansk museumsverden - under hensyntagen til ovenstående - må anse det for en helt nødvendig styrkelse af Nationalmuseet, at der tilføres institutionen de i lovforslaget anførte midler og muligheder for en fremtidig udvikling.
P.
N.
V.
