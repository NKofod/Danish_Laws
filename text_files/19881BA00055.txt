Nr BSF 55 Forslag til folketingsbeslutning om sikring af arbejdsmiljøet for søfolk,  

 fiskere, forhyrede på olieboreplatforme samt ansatte på færger og rutebåde Fremsat af Tommy Dinesen (SF) Agerschou (SF) Lilli Gyldenkilde (SF) Birthe  

 Hansen (SF) Rahbæk Møller (SF) Bjørn Poulsen (SF) Stillinger (SF) Ebba  

 Strange (SF) den 27. januar 1989 Folketinget pålægger regeringen - inden udgangen af 1989 - at fremsætte lovforslag, hvorved arbejdsmiljøet for søfolk, fiskere, forhyrede på olieboreplatforme samt ansatte på færger og rutebåde sikres således, at der ud over de allerede eksisterende arbejdsmiljømæssige regler på de pågældende områder fastsættes regler, der tilpasset de pågældende områder i øvrigt svarer til reglerne i arbejdsmiljøloven.
 Samtidig skal det ved lovgivning sikres, at der inden for de pågældende  

 arbejdsområder oprettes en branche-bedriftssundhedstjeneste.
Bemærkninger til forslaget Socialistisk Folkeparti har tidligere fremsat beslutningsforslag om et  

 bedre arbejdsmiljø for søfolk i danske skibe, men der var ikke flertal  

 herfor, jf.
Folketingstidende 1982-83, forhandlingerne sp. 8946 og 10334 samt  

 tillæg A sp. 3765. Den 12. maj 1987 var der i Folketinget en  

 forespørgselsdebat foranlediget af Socialistisk Folkeparti til  

 industriministeren med følgende ordlyd: »Hvad agter industriministeren  

 at gøre for at forbedre arbejdsmiljøet for søfolk, fiskere og forhyrede på  

 olieboreplatforme?» Folketingstidende 1986-87, forhandlingerne sp. 12664  

 ff.
SF stillede derefter forslag om motiveret dagsorden med følgende ordlyd:  

 »Idet folketinget pålægger regeringen at foranstalte en undersøgelse af  

 årsagerne til de mange arbejdsulykker og dødsfald til søs samt inden den 31.  

 december 1988 at afgive en redegørelse til sikring af et bedre arbejdsmiljø  

 for søfolk, fiskere og forhyrede på olieboreplatforme, går Tinget over til  

 næste sag på dagsordenen.« Forslaget blev vedtaget med 83 stemmer (KF, V, SF, RV, CD, KrF og VS),  

 imod stemte 1, og 33 (S) stemte hverken for eller imod.
Det må erkendes, at industriministeren har levet op til dagsordenens  

 ordlyd om at komme med en rapport, men det må også erkendes, at forslag til  

 løsninger på de omtalte problemer er få og små.
Og givet er det, at de ikke  

 vil kunne løse ret mange af de arbejdsmiljøproblemer, der er blandt søfolk,  

 fiskere og forhyrede på olieboreplatformene.
Der peges i ministerens redegørelse på mere undervisning på de skoler, der  

 uddanner søfolk, og det nævnes, at der for fiskeres vedkommende har været  

 eksempler på, at hele besætninger har deltaget i undervisning om  

 arbejdsmiljøet i fiskerbåde.
På olieboreplatforme er forholdene ifølge  

 redegørelsen tilsyneladende uacceptable.
Endvidere påpegedes det i redegørelsen, »at det nok skal hjælpe, at  

 Folketinget har vedtaget at forhøje velfærdsforanstaltningerne fra 120 øre  

 pr. dag til 200 øre.« Det er ministerens løsning på det psykiske arbejdsmijø, som kommer af  

 månedsvis adskillelse fra familie og venner.
Enhver, som har prøvet en sådan  

 adskillelse fra familien, vil kunne sætte sig ind i, at det påvirker de  

 familier, som har valgt - eller har måttet vælge - livet til søs.
 Også de psykiske påvirkninger, som søfolk, fiskere og forhyrede på  

 olieboreplatforme udsættes for ved at være tæt - meget tæt endda - på  

 hinanden døgnet rundt, skal tilsyneladende klares ved, at der betales 80 øre  

 mere om dagen til video, aviser, bogudlån og et besøg i en sømandskirke, hvis  

 man kommer til en havn, hvor en sådan findes.
Mininisterens redegørelse virker i temmelig høj grad styret af hensyn til  

 redernes evindelige krav om ikke at blive pålagt udgifter, og det endda  

 efter, at det borgerlige flertal i Folketinget har vedtaget Dansk  

 Internationalt Skibsregister, hvorved rederne har fået et direkte tilskud -  

 ifølge Dansk Styrmandsforenings blad »Navigatør« - på 400-500 mio.  

 kr. om året ved at indføre nettolønsprincippet.
Dette princip blev bl.a.  

 indført, fordi rederne påstod, at de ikke var i stand til at konkurrere og  

 derfor måtte udflage til bekevemmelighedsflag.
 Man kan således konstatere her ved nytårstide, at aldrig har danske redere  

 - undtagen i krigssituationer (2. verdenskrig, krigen i Persergolfen) - tjent  

 så mange penge på bekostning af dem, der må tage slæbet om bord.
Under dagsordensdebatten blev det fremført, at søfolk har 27 gange større  

 risiko for at dø på grund af arbejdsulykker sammenlignet med ansatte i land.  

 For fiskere er risikoen 36 gange større.
Disse tal kendte ministeren således  

 udmærket, men intet ord blev nævnt derom i ministerens redegørelse.
Når forslagsstillerne nu stiller forslag om, at der oprettes en Søfarts  

 Branche Bedriftssundhedstjeneste, er det bl.a. på baggrund af en rapport, som  

 blev offentliggjort den 21. november 1988 på Teknisk Skole i Esbjerg.
Her  

 afholdtes en maritim medicinsk konference, hvor det i en 213 siders rapport,  

 »Søfarts- og fiskerimedicinsk undersøgelse« af arbejdspsykolog  

 Jørgen Møller Christiansen og overlæge Jørgen R.
Jepsen dokumenteres, at  

 arbejdsmiljøet er som beskrevet ovenfor, samt at man burde oprette en Søfarts  

 Branche Bedriftssundhedstjeneste.
På konferencen deltog repræsentanter fra de faglige søfartsorganisationer,  

 læger, psykologer med baggrund i arbejdsmiljø samt embedsmænd fra  

 Industriministeriet, som daglig arbejder med søfartsområdet.
Derfor kan den  

 omtalte rapport næppe være industriministeren eller embedsmændene i  

 Industriministeriet ubekendt.
 Forslagsstillerne er derfor af den opfattelse, at ministeren ikke har  

 viljen til effektivt at forbedre arbejdsmiljøet for søfolk, fiskere og  

 ansatte på olieboreplatforme.
 Fra rapporten »Søfarts- og fiskerimedicin« af Jørgen Riis Jepsen  

 og Jørgen Møller Christiansen (red.) skal følgende citeres:
 »Undersøgelsen har taget udgangspunkt i WHO's målsætning nr. 11 i  

 programmet »Sundhed for alle i år 2000«: Senest år 2000 skal  

 antallet af dødeligt forløbende ulykker være reduceret med mindst 25 pct. ved  

 forebyggende indsats mod hjemme-, trafik- og arbejdsulykker.
 Da såvel indenlandske som udenlandske undersøgelser tidligere har peget på  

 søens folk som ulykkesramte i særlig grad, har gruppen valgt at undersøge  

 dødsulykkesforekomsten blandt søens folk nærmere.
Søens folk er i denne undersøgelse fiskere og søfolk.
Det nøjagtige antal  

 fiskere og søfolk kendes ikke, men hver gruppe andrager i dag antageligt små  

 10.000 personer, altså i alt ca. 20.000 personer.
 Området hører ikke under arbejdsmiljøloven, men under lov om skibes  

 sikkerhed.
 Alle dødsfald blandt fiskere og søfolk i arbejde skal anmeldes til  

 henholdsvis Ulykkesforsikringsforbundet for dansk fiskeri og  

 Ulykkesforsikringsforbundet for dansk søfart.
Ved gennemgang af alle anmeldelser til de to forbund i seks-års perioden  

 1980-1985 fandtes 86 fiskere og 65 søfolk at være omkommet som følge af  

 arbejdet.
Der forekom således 151 arbejdsbetingede dødsulykker i løbet af de  

 første seks år i dette decennium i et erhverv, som højst tæller 20.000  

 personer.
Til sammenligning kan nævnes, at blandt de ca. 2,5 mio.  

 erhvervsaktive personer på land forekommer der i samme seks-års periode 463  

 arbejdsbetingede dødsulykker.
Kort sagt har søfolk 27 gange større risiko for at dø som følge af  

 arbejdsulykke end et gennemsnit af ansatte i land.
Sammenligner man risikoen  

 med ansatte i en af de mest farefulde brancher i land - »landbrug, jagt  

 og gartneri« - er risikoen for at dø som følge af en arbejdsulykke  

 stadig 11 gange forøget.
 For fiskere er risikoen 36 gange større ved sammenligning med  

 gennemsnittet af ansatte i land - og 15 gange ved sammenligning med  

 »landbrug, jagt og gartneri«.
 Selv om denne undersøgelse ikke har kunnet regne timerisikoen ud for søens  

 folk og herefter sammenlignet den med andre højrisikoerhverv i land, mener  

 vi, at ovennævnte oversigtstal underbygger resultaterne fra undersøgelser fra  

 udlandet om, at arbejdet som fisker og sømand udgør et højrisikoområde med  

 hensyn til dødsulykker i arbejdstiden.
 En årsagsanalyse baseret på et forsikringsmateriale er ikke tilstrækkeligt  

 detaljeret til at kunne angive specifikke profylaktiske tiltag af teknisk  

 karakter.
 De 151 dødsfald kan derimod bevise, at her er et alvorligt  

 samfundsmedicinsk problem og desuden pege på nogle ulykkestyper, som i en  

 fremtidig indsats muligvis kan angribes samlet - forlis, drukning i havn,  

 fald over bord, redskabsulykker etc.
Forlis bliver sædvanligvis anført som den altdominerende årsag til død på  

 havet.
Vort materiale viser dog, at mere end halvdelen af ulykkerne (62 pct.)  

 skyldes andre årsager end forlis.
Fælles for ulykker, som ikke skyldes  

 forlis, er, at det drejer sig om enkeltperson-ulykker, hvorved de principielt  

 bliver sammenlignelige med dødsulykker i erhvervene på land - også med hensyn  

 til forebyggelse.
