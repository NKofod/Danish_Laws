Skriftlig fremsættelse (28. november 2013) Ministeren for fødevarer, landbrug og fiskeri (Karen Hækkerup):
 Herved tillader jeg mig for Folketinget at fremsætte:
Forslag til lov om ændring af lov om indendørs hold af drægtige søer og gylte (Forbud mod fiksering i løbe- og kontrolafdelingen m.v.) (Lovforslag nr.
L 88) Formålet med lovforslaget er at sikre en bedre velfærd for søer og gylte i løbe- og kontrolafdelingen.
Lovforslaget fremsættes på baggrund af anbefalinger fra »Arbejdsgruppen om hold af svin« i arbejdsgruppens rapport »Arbejdsgrupperapport om hold af svin, december 2010«.
I rapporten anbefaler arbejdsgruppen, at der indføres et forbud mod fiksering af søer og gylte i løbeafdelingen samt på længere sigt et forbud mod fiksering i farestalden.
Arbejdsgruppen anfører i sin rapport, at fiksering af søer er forbundet med en række velfærdsmæssige konsekvenser.
 Med lovforslaget foreslås det, at søer og gylte skal være løsgående i løbe- og kontrolafdelingen således, at dyrene skal være opstaldet i løsdriftssystemer i større eller mindre grupper.
 Der foreslås endvidere visse mindre konsekvensændringer i loven som følge af, at loven med indførelse af krav om at søer og gylte skal være løsgående i løbe- og kontrolafdelingen også vil komme til at omfatte søer og gylte, som ikke er drægtige.
 Krav om løsdrift i løbe-og kontrolafdelingen vil medføre, at kravene til svineproduktion i Danmark vil være strengere end kravene i EU (svinedirektivet), hvor der på nuværende tidspunkt (fra 1. januar 2013) kun er krav om løsdrift i drægtighedsstalden.
Det vurderes, at lovforslaget vil kunne indebære miljømæssige konsekvenser af et vist omfang.
Der vil således kunne blive tale om risiko for øget ammoniakemission afhængig af de konkrete forhold.
Det vurderes endvidere, at lovforslaget vil have betydelige økonomiske konsekvenser for erhvervet.
Det vurderes samtidig, at der med lovforslaget er fundet en forsvarlig balance i forholdet mellem varetagelsen af hensynet til dyrevelfærden og varetagelsen af hensynet til erhvervets økonomi, herunder, at erhvervet skal have tid til at kunne omstille sig til de nye krav om løsdrift i løbe- og kontrolafdelingen.
 Det foreslås, at lovændringen træder i kraft den 1. januar 2015 for nybyggeri og større ombygninger og med en 20 årig overgangsordning frem til 1. januar 2035 for eksisterende bygninger.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
