Bekendtgørelse om anvendelse af traktat  

 af 22. juni 1999 mellem Kongeriget Thailand og Kongeriget Danmark om  

 overførelse af lovovertrædere og samarbejde om fuldbyrdelse af  

 strafferetlige retsfølger I medfør af § 9 og § 12, stk. 2, i lov nr. 323 af 4.  

 juni 1986 om international fuldbyrdelse af straf m.v., som ændret ved  

 lov nr. 291 af 24. april 1996, fastsættes følgende:
 § 1. Afgørelser, som er omfattet af  

 traktaten af 22. juni 1999 mellem Kongeriget Thailand og Kongeriget Danmark  

 om overførelse af lovovertrædere og samarbejde om fuldbyrdelse  

 af strafferetlige retsfølger, jf. bilaget til denne  

 bekendtgørelse, kan fuldbyrdes efter traktatens regler.
 Stk. 2. Afgørelse om samtykke efter traktatens artikel  

 3, litra g), træffes af justitsministeren.
 § 2. Fuldbyrdelse af thailandske afgørelser  

 i Danmark sker på grundlag af en dansk dom om tilpasning af den i  

 Thailand fastsatte retsfølge til en strafferetlig retsfølge,  

 der er fastsat i overensstemmelse med dansk lovgivning, jf. traktatens  

 artikel 3, litra i). Afgørelse om tilpasning træffes forud for  

 overførelsen, og uden at den domfældte personligt er til stede  

 under domsforhandlingen.
 Stk. 2. Tilpasning af retsfølgen sker i  

 overensstemmelse med artikel 10, stk. 1, i Den Europæiske  

 Konvention af 21. marts 1983 om overførelse af domfældte, jf.  

 § 11 i lov nr. 323 af 4. juni 1986 om international fuldbyrdelse af  

 straf m.v., som ændret ved lov nr. 291 af 24. april 1996.
 Stk. 3. Fuldbyrdelse af retsfølgen, herunder  

 prøveløsladelse, skal ske i overensstemmelse med danske regler,  

 jf. traktatens artikel 6, punkt 1.
 § 3. Reglerne i kapitel 4 i lov nr. 323 af 4. juni  

 1986 om international fuldbyrdelse af straf m.v., som ændret ved lov  

 nr. 291 af 24. april 1996, finder i øvrigt anvendelse ved behandling  

 af sager om fuldbyrdelse af thailandske afgørelser i Danmark.
 § 4. Denne bekendtgørelse træder i  

 kraft den 17. marts 2000.
 § 5. Denne bekendtgørelse gælder ikke  

 for Færøerne og Grønland.
Bilag Traktat  

 mellem Kongeriget Thailand  

 og  

 Kongeriget Danmark  

 om  

 overførelse af lovovertrædere og samarbejde om fuldbyrdelse af  

 strafferetlige retsfølger Kongeriget Thailand og Kongeriget Danmark, der tager hensyn til gældende love og regler vedrørende  

 parternes retshåndhævelse og det ønskelige i at styrke  

 deres fælles anstrengelser vedrørende  

 retshåndhævelse og retspleje, og har aftalt følgende:
Artikel 1 Definitioner I denne traktat betyder:
a)	»overførelseslandet«; den part, hvorfra lovovertræderen  

 kan blive eller er blevet overført; b)	»modtagerlandet«; den part, hvortil lovovertræderen kan blive  

 eller er blevet overført; c)	»lovovertræderen«; en person, som på  

 overførelseslandets territorium er blevet kendt skyldig i et strafbart  

 forhold og pålagt frihedsstraf eller anden frihedsberøvende  

 foranstaltning, uanset om der er truffet bestemmelse om udsat  

 straffuldbyrdelse, prøveløsladelse eller tilsyn uden  

 frihedsberøvelse.
Begrebet omfatter personer, der er anbragt på  

 et hospital eller anden institution i overførelseslandet i  

 medfør af en bestemmelse truffet af en domstol i det  

 pågældende land som følge af et strafbart forhold.  

 Begrebet omfatter ligeledes personer, der er frihedsberøvet,  

 undergivet forsorg eller tilsyn ifølge overførelseslandets  

 lovgivning vedrørende unge lovovertrædere; d)	»retsfølge«; enhver straf eller anden foranstaltning, der er  

 fastsat af en domstol i overførelseslandet, og som indebærer  

 frihedsberøvelse i begrænset eller ubegrænset tid som  

 følge af et strafbart forhold.
Artikel 2 Almindelige principper En lovovertræder, der er pålagt en  

 retsfølge i den ene stat, kan overføres til den anden stat i  

 overensstemmelse med bestemmelserne i denne traktat for at udstå den  

 retsfølge, som den pågældende er pålagt.
Artikel 3 Anvendelsesområde Anvendelsen af denne traktat skal være undergivet  

 følgende betingelser:
a)	at handlinger eller undladelser, på grund af hvilke  

 retsfølgen er pålagt, udgør de væsentlige dele af  

 gerningsindholdet i et strafbart forhold efter modtagerlandets lovgivning  

 eller ville udgøre sådanne dele af gerningsindholdet i et  

 strafbart forhold, hvis den var begået i den pågældende  

 stat; b)	at lovovertræderen er statsborger i modtagerlandet; c)	at lovovertræderen ikke er pålagt retsfølge for  

 et strafbart forhold ifølge Thailands lovgivning; i)	vendt mod statens indre eller ydre sikkerhed; ii)	vendt mod Monarken, dennes ægtefælle eller dennes  

 sønner eller døtre, eller iii)	vendt mod den lovgivning, der beskytter nationale  

 kunstskatte; d)	at den retsfølge, som lovovertræderen er pålagt,  

 medfører frihedsstraf eller anden frihedsberøvende  

 foranstaltning i)	på livstid; ii)	på ubestemt tid, herunder frihedsberøvende  

 foranstaltning på grund af utilregnelighed; iii)	på nærmere fastsat tid, af hvilken mindst et år  

 mangler at blive udstået på det tidspunkt, hvor anmodning om  

 overførelse fremsættes; e)	at en lovovertræder ikke kan overføres medmindre den  

 pågældende i overførelseslandet har udstået den  

 minimumsperiode af frihedsberøvelse, der er fastsat i  

 overførelseslandets lovgivning; f)	at dommen er retskraftig, og der ikke verserer andre retlige  

 procedurer vedrørende det strafbare forhold eller andre strafbare  

 forhold i overførelseslandet; g)	at overførelseslandet, modtagerlandet og  

 lovovertræderen alle samtykker i overførelsen; dog således  

 at lovovertræderens samtykke kan gives af en dertil bemyndiget person,  

 såfremt en af parterne finder dette nødvendigt i betragtning af  

 den pågældendes alder eller fysiske eller mentale tilstand; h)	at overførelsen ikke griber ind i nogen af parternes  

 suverænitet, sikkerhed, offentlige orden eller andre væsentlige  

 interesser; i)	hvis en kompetent domstol i modtagerlandet ifølge  

 modtagerlandets lovgivning skal træffe bestemmelse eller afsige dom for  

 at fuldbyrde den retsfølge, som en domstol i overførelseslandet  

 har pålagt lovovertræderen, skal der i modtagerlandet  

 træffes afgørelse eller afsiges dom, før  

 lovovertræderen overføres fra overførelseslandet.
Hvis  

 varigheden af den retsfølge, som pålægges ved en domstol i  

 modtagerlandet, er kortere end den resterende varighed af den  

 retsfølge, som lovovertræderen skal udstå, kan  

 overførelseslandet afslå anmodningen om  

 overførelse.
Artikel 4 Fremgangsmåde ved overførelse 1)	Begge parter skal bestræbe sig på at oplyse  

 lovovertrædere, som er omfattet af denne traktat, om dens indhold.
2)	Enhver overførelse i henhold til denne traktat skal  

 påbegyndes ad diplomatisk vej gennem en skriftlig anmodning fra  

 modtagerlandet til overførelseslandet.
Overførelseslandet skal  

 snarest muligt og ad samme vej oplyse modtagerlandet om sin afgørelse  

 om, hvorvidt det imødekommer eller afviser anmodningen om  

 overførelse.
Hvis overførelseslandet imødekommer  

 anmodningen, skal begge parter træffe de fornødne  

 foranstaltninger til at gennemføre overførelsen.
 3)	Når der skal træffes afgørelse om  

 overførelse af en lovovertræder, skal begge parter tage  

 følgende omstændigheder i betragtning:
a)	sandsynligheden for at overførelse af lovovertræderen  

 vil bidrage til pågældendes resocialisering eller på anden  

 vis vil være i den pågældendes interesse, og b)	lovovertrædelsens karakter og alvor, herunder virkningen af  

 lovovertrædelsen i overførelseslandet og modtagerlandet, samt  

 eventuelle formildende eller skærpende omstændigheder.
 4)	Overførelseslandet skal forsyne modtagerlandet med  

 følgende oplysninger:
a)	oplysning om de gerninger, for hvilke retsfølgen er  

 pålagt; b)	tidspunkt for retsfølgens ophør, den tid som  

 lovovertræderen allerede har udstået samt eventuel afkortning  

 eller fradrag, som den pågældende er berettiget til på  

 grund af udført arbejde, god opførsel, forudgående  

 frihedsberøvelse eller af andre grunde; c)	en bekræftet kopi af alle domme m.v. vedrørende  

 lovovertræderen samt den lovgivning, hvorpå de er baseret; d)	eventuelle yderligere oplysninger, som modtagerlandet anmoder om,  

 for så vidt disse oplysninger kan være af betydning for  

 lovovertræderens overførelse og for fuldbyrdelsen af den  

 retsfølge, som den pågældende er pålagt.
 5)	Såfremt der anmodes herom, skal hver af parterne så vidt  

 muligt forsyne den anden part med alle relevante oplysninger, dokumenter  

 eller erklæringer, før der anmodes om overførelse, eller  

 der træffes beslutning om, hvorvidt der skal gives samtykke til  

 overførelsen.
 6)	Før overførelsen finder sted, skal  

 overførelseslandet, såfremt modtagerlandet ønsker det,  

 give modtagerlandet mulighed for gennem en af modtagerlandet udpeget  

 repræsentant at bekræfte, at lovovertræderen eller en  

 person, bemyndiget til at handle på den pågældendes vegne,  

 frivilligt og med fuldt kendskab til retsvirkningerne heraf, har samtykket i  

 overførelsen i overensstemmelse med denne traktats artikel 3, litra  

 g).
 7)	Overførelseslandets myndigheder skal overgive  

 lovovertræderen til modtagerlandets myndigheder på det tidspunkt  

 og det sted i overførelseslandet, som parterne har aftalt.
Artikel 5 Bevarelse af jurisdiktion 1)	Hvis retsfølger fuldbyrdes i medfør af denne traktat,  

 skal overførelseslandet bevare enekompetence vedrørende domme  

 afsagt og retsfølger pålagt af dets domstole samt enhver  

 procedure, der angår omgørelse, ændring eller  

 ophævelse af de pågældende domme og retsfølger.
 2)	Overførelseslandet kan i særlige tilfælde lade  

 overførelse af lovovertræderen være betinget af, at  

 benådning og amnesti i modtagerlandet kun kan bevilges med  

 overførelseslandets samtykke.
Artikel 6 Fremgangsmåde ved fuldbyrdelse af  

 retsfølger 1)	Fuldbyrdelse af retsfølgen efter overførelse sker  

 efter modtagerlandets love og andre bestemmelser, herunder de love og regler,  

 der angår vilkårene for fuldbyrdelse af frihedsstraf og andre  

 frihedsberøvende foranstaltninger og de love og regler, i  

 medfør af hvilke varigheden af frihedsstraf eller anden  

 frihedsberøvende foranstaltning kan nedbringes ved  

 prøveløsladelse, eftergivelse eller på anden  

 måde.
 2)	Med forbehold for denne artikels pkt. 3 er modtagerlandet bundet af  

 retsfølgens retlige karakter, således som den er bestemt af  

 overførelseslandet.
3)	Ingen frihedsstraf eller anden frihedsberøvende  

 foranstaltning må fuldbyrdes af modtagerlandet på en sådan  

 måde, at den overstiger den periode, der er fastsat i den i  

 overførelseslandet afsagte dom.
Fuldbyrdelse skal i videst muligt  

 omfang svare til den retsfølge, der er pålagt i  

 overførelseslandet.
 4)	Hvis overførelseslandet omgør, ændrer eller  

 ophæver dommen eller retsfølgen ifølge denne traktats  

 artikel 5 eller på anden måde nedsætter, omsætter  

 eller bringer retsfølgen til ophør, skal modtagerlandet, efter  

 at være blevet gjort bekendt med beslutningen herom, gennemføre  

 dette i overensstemmelse med denne artikel.
5)	Modtagerlandet kan i overensstemmelse med den del af sin lovgivning,  

 der vedrører unge lovovertrædere, behandle enhver  

 lovovertræder som sådan, uanset den pågældendes  

 retsstilling ifølge overførelseslandets lovgivning.
Med henblik  

 herpå må retsfølgen eller de vilkår, under hvilke  

 retsfølgen udstås, ikke være strengere end den  

 retsfølge eller de vilkår, som den pågældende er  

 pålagt i overførelseslandet.
6)	Begge parters myndigheder skal på begæring fremsat af  

 den ene part fremsende redegørelser, der angiver status for  

 lovovertrædere overført i medfør af denne traktat,  

 herunder særligt om prøveløsladelse eller  

 løsladelse af sådanne lovovertrædere.
Begge parter kan til  

 enhver tid anmode om en særlig redegørelse for fuldbyrdelsen af  

 en særskilt retsfølge.
Artikel 7 Gennemrejse for lovovertrædere 1)	Hvis en af parterne overfører en lovovertræder fra en  

 tredje stat, skal den anden part medvirke til at fremme gennemrejsen for den  

 pågældende lovovertræder gennem sit territorium.
Den part,  

 der agter at foretage en sådan overførelse, skal give den anden  

 part forhåndsmeddelelse om en sådan gennemrejse.
 2)	Begge parter kan afslå at give tilladelse til  

 gennemrejse:
a)	hvis lovovertræderen er en af landets egne statsborgere,  

 eller b)	hvis den gerning, for hvilken retsfølgen er pålagt,  

 ikke udgør en lovovertrædelse ifølge landets egen  

 lovgivning.
Artikel 8 Udgifter Udgifter i forbindelse med overførelse af  

 lovovertræderen eller ved fuldbyrdelse af retsfølgen i  

 modtagerlandet, skal afholdes af modtagerlandet.
Modtagerlandet kan  

 imidlertid søge at få alle eller en del af udgifterne ved  

 overførelsen godtgjort af lovovertræderen.
Artikel 9 Sprog Anmodninger om overførelse såvel som  

 dokumenter og erklæringer ifølge artikel 4, pkt. 4) og 5) samt  

 artikel 6, pkt. 4) skal fremsættes på overførelseslandets  

 sprog.
Artikel 10 Tidsmæssig anvendelse Denne traktat omfatter fuldbyrdelsen af straffe  

 idømt såvel før som efter dens ikrafttræden.
Artikel 11 Afsluttende bestemmelser 1)	Denne traktat er betinget af ratifikation og træder i kraft  

 på det tidspunkt, hvor ratifikationsdokumenterne udveksles.
Denne  

 udveksling skal finde sted i København så snart som muligt.
2)	Denne traktat skal forblive i kraft i fem år fra det  

 tidspunkt, hvor den træder i kraft.
Derefter skal traktaten fortsat  

 være i kraft indtil seks måneder fra det tidspunkt, hvor en af  

 parterne skriftligt underretter den anden part om, at den agter at opsige  

 traktaten.
 TIL BEKRÆFTELSE HERAF har undertegnede, som er  

 behørigt bemyndiget dertil, underskrevet denne traktat.
Udfærdiget i Bangkok den 22. juni 1999 i to  

 eksemplarer på thailandsk, dansk og engelsk, idet alle tre tekster har  

 gyldighed.
I tilfælde af indbyrdes afvigende fortolkninger af den  

 danske og thailandske tekst, skal den engelske tekst være  

 gældende.
