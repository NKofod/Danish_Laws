Nr BTB 28 Betænkning over Forslag til folketingsbeslutning om udvisning af  

 kriminelle udlændinge   

 Nr B 28 1995-96, 1. samling Afgivet af Retsudvalget Afgivet: 19960423 Udvalget har behandlet beslutningsforslaget i nogle møder og har herunder  

 stillet spørgsmål til indenrigsministeren, som denne har besvaret skriftligt.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til forkastelse.
 Et mindretal inden for flertallet (Venstres og Det Konservative  

 Folkepartis medlemmer af udvalget) finder, at reglerne om udvisning af dømte  

 kriminelle bør skærpes betydeligt, hvilket mindretallet har fremført under  

 talrige debatter i Folketingssalen, ligesom synspunktet er gjort gældende i  

 flere betænkningsbidrag.
Når mindretallet hidtil har afstået fra selv at fremsætte et lovforslag,  

 skyldes det, at indenrigsministeren på foranleding af mindretallets indlæg i  

 debatterne har nedsat et udvalg, der skal foretage en gennemgang af de  

 gældende bestemmelser i udlændingeloven.
Indenrigsministeren har ligeledes  

 tilkendegivet, at udvalget vil vurdere, om de gældende bestemmelser skal  

 ændres.
Mindretallet er af den opfattelse, at forudsætningerne for en ændring  

 vil være en nøje gennemgang af den gældende retspraksis, hvilket mindretallet  

 af ressourcemæssige grunde hidtil har afstået fra.
 Mindretallet forventer, at indenrigsministeren tidligt i næste  

 folketingsår vil fremlægge en redegørelse om den retlige regulering af  

 udvisning af kriminelle og give en gennemgang af de senere års retspraksis.
 Mindretallet finder, at der ved afgørelse af, hvorvidt udvisning bør finde  

 sted, som hovedregel skal lægges vægt på kriminalitetens grovhed og den  

 kriminelles tilhørsforhold til Danmark (trappestigemodellen).
 Uanset mindretallets tilslutning til den såkaldte trappestigemodel som  

 princip for afgørelse om udvisning ønsker mindretallet dog, at de i  

 bestemmelserne anførte angivelser for straffens længde og længden af ophold i  

 Danmark forinden afsigelse af dom bør strammes betydeligt, ligesom  

 mindretallet finder, at der bl.a. altid bør ske udvisning for bestandig efter  

 strenge straffe for narkohandel.
 Det fremsatte beslutningsforslag sidestiller i henseende til udvisning den  

 nordiske statsborger, der for en menneskealder siden er idømt hæftestraf for  

 spirituskørsel, med den narkosælger, der kun har opholdt sig kort tid i  

 Danmark og er idømt en langvarig fængselstraf.
 Allerede af den grund må det fremsatte beslutningsforslag afvises.
 Et mindretal (Fremskridtspartiets medlem af udvalget) indstiller  

 beslutningsforslaget til vedtagelse uændret.
 Fremskridtspartiet må med beklagelse konstatere, at alle øvrige partier i  

 Folketinget har den mening, at kriminelle udlændinge skal have lov til at  

 blive i Danmark, selv om den begåede kriminalitet har været så alvorlig og  

 grov, at den pågældende udlænding er blevet idømt fængselsstraf.
Fremskridtspartiet står uforstående over for den politik, de øvrige  

 partier fører, men må tage den til efterretning.
Det, der fortsat kan undre,  

 er, at de øvrige partier ikke er ærlige og fortæller vælgerne åbent om deres  

 holdning til kriminelle udlændinge, som groft udnytter Folketingets  

 blødsødenhed.
Specielt Venstre og Det Konservative Folkeparti fører sig frem på det ene  

 vælgermøde efter det andet med påstande om, at de ønsker, at kriminelle  

 udlændinge skal udvises af Danmark.
Alle disse valgløfter er uden reelt  

 indhold.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP)  

 Dansk Folkeparti havde ikke medlemmer i udvalget.
