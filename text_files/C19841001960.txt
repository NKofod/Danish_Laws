 Denne pjece fortæller Dem lidt om, hvordan De skal bære Dem ad med at  

 indhente tilbud på udførelse af reparationer, isolering, forbedringer og  

 vedligeholdelse osv. på Deres ejendom - uden at overtræde de regler, der  

 findes herom.
 Hvis De vil vide mere, eller hvis De undervejs kommer ud for problemer,  

 vil vi gerne give Dem yderligere vejledning.
Med venlig hilsen Monopoltilsynet Nørregade 49 1165 København K Tlf. (01) 12 19 08 Licitationsloven Indhentning af tilbud på arbejder og leverancer inden for bygge- og  

 anlægsvirksomhed er reguleret ved en særlig lov (lov nr. 216 af 8. juni 1966  

 om licitation m.v.), der til daglig kaldes licitationsloven, selv om den også  

 handler om tilbud, der ikke indhentes ved licitation.
Loven administreres af  

 monopoltilsynet.
Loven omfater foruden byggeri, vejanlæg, kloakker, broer osv. også  

 isolering, reparation, forbedring og vedligeholdelse m.v. af allerede  

 eksisterende bygninger.
Der gælder ingen beløbsgrænser for lovens anvendelse.  

 Overtrædelse af loven kan straffes med bøde.
 Man kan efter eget valg indhente tilbud på 2 forskellige måder, enten ved  

 en licitation eller som underhåndstilbud.
Licitation Drejer det sig om et større arbejde, vil man ofte afholde en licitation.  

 Der findes to former for licitation, offentlig licitation og bunden  

 licitation, der undertiden også kaldes indbudt licitation.
 Ved en offentlig licitation annoncerer man i avisen efter tilbudsgivere,  

 mens man ved en bunden licitation skriver direkte til de håndværksmestre, man  

 ønsker tilbud fra.
Fælles for de 2 licitationsformer er, at flere håndværksmestre opfordres  

 til at afgive skriftlige tilbud på helt samme grundlag.
Det skal over for den  

 enkelte håndværksmester fremgå, at også andre er opfordret til at afgive  

 tilbud.
I forbindelse med opfordringen skal der fastsættes en dato og et  

 klokkeslet for seneste aflevering af tilbudene.
Inden dette tidspunkt skal  

 tilbudene være afleveret til udbyderen i en lukket kuvert.
På det fastsatte tidspunkt skal kuverterne med tilbudene åbnes.
De  

 håndværksmestre, der har afleveret tilbud, er berettiget til at overvære  

 åbningen og til at få tilbudssummerne og eventuelle forbehold læst op. (Se  

 senere om forbehold).
Er der tale om offentlig licitation, kan et hvilket som helst af tilbudene  

 antages; det behøver ikke at være det billigste.
Ved en bunden licitation  

 skal det billigste tilbud derimod som hovedregel antages.
Man kan dog på  

 forhånd forbeholde sig ret til at vælge frit mellem tilbudene også ved en  

 bunden licitation.
Der er ingen pligt til at antage nogen af tilbudene.
Man kan altid vælge  

 at annullere en licitation.
Det skal i givet fald ske ved en skriftlig  

 meddelelse til alle, der har afgivet tilbud.
Når dette er sket, kan man straks efter afholde en ny auktion over det  

 samme arbejde.
Man må derimod først modtage underhåndsbud 3 måneder efter  

 annulleringen af en licitation. (Se senere om underhåndsbud).
 Hvis man ikke annullerer licitationen, må der ikke afholdes ny licitation,  

 og man må først modtage underhåndsbud 6 måneder efter licitationen. (Se skema  

 næste side).
For begge licitationformer gælder det, at tilbudene ikke må ændres efter  

 licitationen.De må hverken sættes op eller ned.
En undtagelse udgør det  

 billigste tilbud, der godt må sættes ned.
Underhåndsbud Hvis arbejdet er af mindre omfang, eller hvis det bliver for kompliceret  

 at afholde en licitation, vil de fleste nok foretrække at indhente  

 underhåndsbud på arbejdet.
 Ved underhåndsbud forstås simpelthen tilbud, der indhentes, uden at der  

 afholdes en licitation.
Fremgangsmåden er ganske ukompliceret.
Man henvender sig til en  

 håndværksmester, som man kender til eller har fået anbefalet eller af andre  

 grunde har tillid til, og beder ham om at give et tilbud på arbejdet.
 Man må kun indhente 2 underhåndsbud på det samme arbejde.
 De 2 underhåndsbud behøver ikke at blive indhentet samtidig.
Hvis man ikke er tilfreds med de underhåndsbud, man har modtaget, kan man  

 vælge at annullere dem.
Dette kan ske mundtligt, men bør for en sikkerheds  

 skyld gøres skriftligt.
Når dette er sket, kan man straks efter afholde en licitation over  

 arbejdet.
Hvis man har udnyttet adgangen til at indhente 2 underhåndsbud, må  

 man derimod først modtage nye underhåndsbud 3 måneder efter annulleringen.
 Har man ikke annulleret de 2 modtagne underhåndsbud, må der ikke afholdes  

 licitation over arbejdet, og man må først modtage nye underhåndsbud 6 måneder  

 efter modtagelsen af det seneste underhåndsbud. (Se skema næste side).
 Et underhåndsbud må i modsætning til licitationsbud godt nedsættes også  

 selv om der er afgivets et andet underhåndsbud, der er billigere.
Skematisk oversigt over mulighederne for INDHENTNING AF NYE TILBUD - når ingen af de i første omgang indhentede ønskes antaget.
--------------------------------------------------------------------- --------------------------------------------------------------------- Forbehold Når man skal bedømme de tilbud, man har modtaget, og det gælder både  

 licitationsbud og underhåndsbud, skal man lægge mærke til, om der har været  

 knyttet forbehold til tilbudene.
Det vil der som oftest være.
 De almindeligste forbehold drejer sig om fremtidige prisstigninger på  

 materialer og stigninger i arbejdsløn, men der kan også være andre forbehold.  

 De fleste byggefag har deres standardforbehold, som er anmeldt til  

 monopoltilsynet, men der kan også være individuelle forbehold knyttet til et  

 tilbud.
 Hvis man antager et tilbud med de forbehold, der måtte være knyttet til  

 tilbudet, er forbeholdene gældende som en del af aftalen.
Overslag For på forhånd at få en fornemmelse af prisniveauet for et arbejde kan man  

 få en håndværksmester til at give et overslag.
En overslagspris kan imidlertid godt overskrides.
Overslag betragtes  

 derfor ikke som underhåndsbud, der jo er bindende, men højst som et tilsagn  

 om at udføre arbejdet i regning. (Se herom senere).
 Bliver der i forbindelse med et overslag aftalt et maksimumsbeløb, der  

 ikke må overskrides, eller tilbyder håndværksmesteren at udføre arbejdet  

 »i regning med loft«, bliver det i forbindelse med reglerne om  

 tilbudsindhentning betragtet som underhåndsbud.
Regningsarbejde Hvis et arbejde bliver udført »efter regning«, det vil sige uden  

 der på forhånd er aftalt en pris, må man i almindelighed betale, hvad der  

 står på regningen, medmindre prisen af domstolene bliver anset for  

 »ubillig«.
Faktureringsregler Med hensyn til regningsarbejde gælder for alle de større  

 byggehåndværksfag, at mestrene har pligt til at specificere regningen, enten  

 således at man kan se, hvor mange timer, der er brugt til arbejdet, sat  

 kundetimeprisen, eller således, at det oplyses, hvor meget der er udbetalt  

 til arbejderne og hvor meget mesteren får i salær.
Medgående materialer skal  

 specificeres på tilsvarende måde.
I visse håndværksfag (især malerfaget) kan  

 regningen dog også helt eller delvis udskrives efter  

 håndværksorganisationernes prislister, der anmeldes til monopoltilsynet.
 Ønsker De at vide mere om faktureringsreglerne, kan De få tilsendt  

 monopoltilsynets bekendtgørelser herom med kommentarer.
