Nr BSF 102 Forslag til folketingsbeslutning om udvidelse af uddannelseskapaciteten  

 for sygeplejerske-, sundhedsplejerske- og jordemoderuddannelserne Fremsat af Lilli Gyldenkilde (SF) Hanne Thanning Jacobsen (SF) Ingerlise  

 Koefoed (SF) Ebba Strange (SF) den 28. januar 1987 Folketinget pålægger undervisningsministeren at tage initiativ til at forhandle sig frem til en ny »1.000« plads aftale med amterne og de respektive organisationer for sygeplejersker, sundhedsplejersker og jordemødre.
BEMÆRKNINGER TIL FORSLAGET Der er ingen tvivl om, at der er mangel på sygeplejersker, sundhedsplejersker og jordemødre.
I disse år, hvor der er tale om flaskehalsproblemer - det vil sige, at der er mangel på arbejdskraft i visse brancher - er det helt ejendommeligt, at en af de flaskehalse, vi har haft i årevis, ikke er afskaffet.
Det er helt dokumenterbart, at der er mangel på sygeplejersker.
Der har været forskellige tal fremme, og tiden bruges så på at debattere disse tal frem for at erkende, at mangelen er til stede, og at det derfor er vigtigt at komme i gang med at uddanne flere til de job, der findes.
Desuden vil der i de kommende år blive tale om, at kortere arbejdstid indføres, hvilket vil føre til, at mangelen på sygeplejersker, sundhedsplejersker og jordemødre vil blive større.
Da det jo tager flere år, inden de nye elever er klar til at tage job som uddannede, er det på høje tid at udvide uddannelseskapaciteten. »1.000« plads aftalen fra 1982 har jo først i 1986-87 ført til flere uddannede, der kan gå ind i de job, der venter på dem.
Laves en ny »1.000« plads aftale inden 1. januar 1988, vil de uddannede først være klar til job i 1992.
 Derfor er det på høje tid, at beslutningen herom tages.
For en ordens skyld skal det nævnes, at kvindeledigheden er katastrofal og alt for mange unge kvinder afvises på sundhedsuddannelserne.
