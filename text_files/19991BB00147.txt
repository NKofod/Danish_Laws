Fremsat den 12. april 2000 af  

 Charlotte Antonsen (V), Jens Vibjerg (V),  

 Pia Christmas-Møller (KF) og  

 Knud Erik Kirkegaard (KF) Forslag til folketingsbeslutning om undtagelse fra arbejdsmiljølovens regler om  

 hviletid og fridøgn ved hjemmearbejde Folketinget pålægger regeringen snarest at  

 fremsætte forslag til ændring af lov om arbejdsmiljø, der  

 indebærer, at det kommer til at  fremgå af lovens § 4, at lovens  

 almindelige bestemmelser om hviletid og fridøgn ikke  gælder for  

 arbejde, der udføres i den ansattes hjem.
Bemærkninger til forslaget Arbejdsministeriets bekendtgørelse nr.  

 9 af 6. januar 2000 om begrænsninger i anvendelsen af lov om  

 arbejdsmiljø på arbejde, som udføres i den ansattes hjem,  

 ændrer de hidtil gældende regler, jf.
Arbejdsministeriets  

 bekendtgørelse nr. 322 af 22. juni 1977. Den nye bekendtgørelse  

 indebærer således, at hjemmearbejde nu også er omfattet af  

 arbejdsmiljølovens regler om virksomhedernes sikkerheds- og  

 sundhedsarbejde, arbejdsstedets indretning samt hviletid og fridøgn.
EU har gennemført et direktiv om arbejdstidens  

 tilrettelæggelse (Rådets direktiv 93/104/EF af 23. november  

 1993). Det forhindrer ikke, at arbejde, der udføres i den ansattes  

 hjem, undtages fra de almindelige hviletids- og fridøgnsbestemmelser.  

 Således fremgår det af direktivets artikel 17 om  

 undtagelsesbestemmelser, at »under overholdelse af de generelle principper  

 for beskyttelse af arbejdstagernes sikkerhed og sundhed kan medlemsstaterne  

 fravige artikel 3, 4, 5, 6, 8 og 16, når arbejdstidens længde som  

 følge af særlige træk ved det udførte arbejde ikke  

 måles og/eller fastsættes på forhånd, eller når  

 arbejdstagerne selv kan fastsætte den«.
Tidligere har det da også  

 her i landet været op til den enkelte lønmodtager efter aftale  

 med arbejdsgiveren selv at tilrettelægge arbejde, der blev  

 udført i hjemmet.
Hviletids- og fridøgnsreglerne har særlig  

 betydning i Danmark, som i de seneste år har oplevet en markant  

 stigning i antallet af hjemmearbejdende, således at ca. 12 pct. af  

 arbejdsstyrken nu er helt eller delvis hjemmearbejdende.
Forslagsstillerne  

 mener derfor, at hviletids- og fridøgnsreglerne ikke skal  gælde  

 for hjemmearbejde, idet de er stærkt hindrende for fleksibiliteten  

 på et moderne arbejdsmarked.
Hviletidsbestemmelserne betyder, at den  

 enkelte, hjemmearbejdende lønmodtager ikke længere har mulighed  

 for selv at tilrettelægge arbejdet.
De nuværende  

 undtagelsesbestemmelser er reelt helt ubrugelige: Hvileperioden kan 20 gange  

 årligt nedsættes til 8 timer, men kun efter aftale mellem  

 medarbejderen, tillidsmanden og virksomheden.
Dette betyder, at der i praksis  

 skal dispenseres hver gang.
De ændrede hviletids- og fridøgnsbestemmelser  

 rammer især hjemmarbejdende forældre med mindre børn.  

 Reglerne medfører reelt, at forældrene ikke kan være  

 sammen med børnene om eftermiddagen og i de tidlige aftentimer,  

 når de ikke må arbejde om aftenen.
Regeringen undergraver  

 altså sin egen målsætning om forbedrede forhold for  

 børnefamilierne, når reglerne bliver så ufleksible, at  

 incitamentet til at oprette hjemmearbejdspladser forsvinder.  

 Arbejdsministeren har i et svar til Folketingets Arbejdsmarkedsudvalg den 14.  

 februar 2000 (1999/2000, alm. del - bilag 250) forsøgt at bortforklare  

 problemet.
Det er ikke nok og løser ikke problemet.
Der er behov for  

 en undtagelsesbestemmelse fra de generelle hvile- og fridøgnsregler,  

 så den enkelte arbejdstager helt selv - afhængig af familiens  

 rytme - bestemmer, hvornår arbejdet i hjemmet skal udføres.
Det stigende antal internationale distancearbejdspladser  

 rammes også af især 11-timers-reglen, idet kommunikation på  

 tværs af tidszoner vanskeliggøres.
Dette betyder, at store,  

 internationale virksomheder, der benytter distancearbejde, vil undlade at  

 investere i Danmark.
Det er også helt umuligt, både for  

 arbejdsgivere og myndigheder, at kontrollere, om hviletidsbestemmelserne  

 overholdes.
Folketinget bør ikke vedtage love, som ikke kan  

 håndhæves.  Hvis de nye regler virkelig skal  

 håndhæves, giver det også anledning til en række  

 principielle betænkeligheder i forhold til Arbejdstilsynets adgang til  

 private hjem uden retskendelse.
Skriftlig fremsættelse Charlotte Antonsen (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om undtagelse fra  

 arbejdsmiljølovens regler om hviletid og fridøgn ved  

 hjemmearbejde.
(Beslutningsforslag nr.
B 147).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
