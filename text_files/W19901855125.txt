 Landsskatteretten forhøjede skyldrådets ansættelse af grundværdien for  

 et delvist byggemodnet areal i byzone under henvisning til, at det på  

 vurderingstidspunktet måtte fremstå som overvejende sandsynligt for en  

 fornuftig køber, at et fremlagt lokalplanforslag ville blive vedtaget.  

 Arealværdien blev forhøjet fra 50 kr. pr. m2 til 150 kr. under henvisning til  

 de konstaterede salgspriser i området omkring vurderingstidspunktet,  

 ejendommens særligt attraktive beliggenhed samt et skøn over størrelsen af de  

 på vurderingstidspunktet afholdte byggemodningsudgifter.
 Ejendommen var en landbrugsejendom med et jordtilliggende på 23,6156 ha,  

 hvoraf 27.855 m2 var beliggende i byzone.
 Advokat A klagede for ejerne over den af skyldrådet ved 18. alm. vurdering  

 pr. 1. januar 1986 foretagne ansættelse af byzonejorden til 50 kr. pr. m2 med  

 påstand om forhøjelse til 150 kr. pr. m2.
Landsskatteretten besigtigede ejendommen, hvorved det bl.a. blev oplyst,  

 at det pågældende areal siden midten af 1960'erne havde været disponeret for  

 udstykning og blev lagt i inderzone, og at det siden by- og landzonelovens  

 ikrafttræden i 1970 havde været beliggende i byzone.
I 1984 stillede kommunen  

 sig positivt til et andragende om udstykning af arealet, og på  

 vurderingstidspunktet den 1. januar 1986 var arealet omfattet af Forslag til  

 lokalplan nr. 37 og udlagt til tæt-lav boligbebyggelse.
Den 14. januar 1986  

 vedtog byrådet imidlertid at følge en i december 1985 for klageren helt  

 uventet afgiven indstilling fra byplan- og miljøudvalget om at opgive  

 lokalplanforslaget og tilbageføre arealet til landzone.
Som følge af en  

 indsigelse fra klagernes advokat om, at byrådet havde tilsidesat  

 offentlighedslovens regler, forelå endelig beslutning om at forkaste  

 lokalplanforslaget først den 24. maj 1988.
 Til støtte for påstanden gjorde advokaten gældende, at det ved ansættelsen  

 af grundværdien burde lægges til grund, at man på vurderingstidspunktet kunne  

 påregne at foretage udstykning og bebyggelse af arealet i overensstemmelse  

 med lokalplanforslaget.
 Han henviste endvidere til, at en ansættelse på 150 kr. pr. m2 forekom  

 forsigtig, når hensås til de opnåede salgspriser for 2 nærmere angivne  

 sammenligningsejendomme i området samt til, at en betydelig del af udgifterne  

 til byggemodning allerede var afholdt.
 Landsskatteretten bemærkede, at grundværdien for arealer i byzone i  

 henhold til bestemmelsen i vurderingslovens § 16 skal ansættes til det beløb,  

 som efter gældende handelspriser antages at kunne opnås for det pågældende  

 areal i ubebygget stand ved salg til en efter samtlige forhold økonomisk god  

 anvendelse, i hvilken henseende hensyn må tages til såvel arealets form og  

 størrelse som til udstykningsmuligheder.
Efter de foreliggende oplysninger fandt retten, at det måtte lægges til  

 grund, at det på vurderingstidspunktet fremstod som overvejende sandsynligt  

 for en fornuftig køber, at det fremlagte lokalplanforslag ville blive  

 vedtaget.
Under hensyn til det fremkomne om de konstaterede priser i området  

 omkring vurderingstidspunktet sammenholdt med klageejendommens særlige  

 attraktive beliggenhed og et skøn over størrelsen af de på  

 vurderingstidspunktet afholdte byggemodningsudgifter fandt Landsskatteretten  

 herefter at kunne tiltræde klagerens påstand om en ansættelse på 150 kr. pr.  

 m2 grundareal i byzone.
