Nr BTL 62 Betænkning over Forslag til lov om ændring af lov om social bistand  

 (Indførelse af ungdomsydelse)   

 Nr L 62 1989-90, 1. samling Afgivet af Socialudvalget Afgivet: 19900523 Udvalget har behandlet lovforslaget i en række møder og har herunder stillet spørgsmål til socialministeren og arbejdsministeren, som disse har besvaret skriftligt.
En aftale, som er indgået mellem regeringen, Socialdemokratiet og Socialistisk Folkeparti om supplerende tilbud til unge, der efter perioden med ungdomsydelse fortsat har behov for aktiverende foranstaltninger, er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Dansk Arbejdsgiverforening, Dansk Ungdoms Fællesråd, DUF, Danske Produktionshøjskolers Lærerforening, Husligt Arbejder Forbund og Sammenslutningen af Landbrugets Arbejdsgiverforeninger.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Arbejdsministeren har over for udvalget oplyst følgende om den såkaldte  

 teknikergruppes forslag til omlægning af den hidtidige statslige  

 beskæftigelsesbevilling og den kommunale pligtbeløbsordning:
 Den statslige beskæftigelsesbevilling (414 mio. kr. i 1990) er hidtil via  

 arbejdsmarkedsnævnene blevet fordelt til kommuner, amtskommuner og nævnene  

 selv.
Efter teknikergruppens forslag skal denne bevilling deles i tre dele: En  

 mindre del (f.eks. 50 mio. kr.) går fortsat til arbejdsmarkedsnævnene, men  

 forbeholdes aktiviteter af forsøgskarakter og af koordinerende karakter.  

 Amtskommunerne får en anden del, svarende til, hvad amtskommunerne hidtil har  

 fået fra den statslige bevilling.
Resten går til kommunerne, ikke direkte,  

 men som et bidrag til den nye kommunepulje, jf. nedenfor.
Inden den statslige bevilling deles i 3 dele, fratrækkes dog et beløb  

 svarende til det mindreforbrug, der forventes som følge af  

 ungdomsydelsesordningen.
Dette mindreforbrug overføres til Socialministeriet,  

 der får en tilsvarende merudgift til ungdomsydelse.
 Den kommunale pligtbeløbsordning har hidtil pålagt kommuner og  

 amtskommuner af deres egne penge at bruge mindst henholdsvis 130 og 10 kr.  

 pr. indbygger til bekæmpelse af ungdomsarbejdsløshed.
Efter teknikergruppens forslag skal denne ordning omlægges således:  

 Amtskommunernes pligt til et mindsteforbrug ophæves, da amtskommunerne hidtil  

 har brugt mere end mindstemålet.
Kommunernes pligtbeløb skal indbetales til  

 en ny kommunepulje, som også får bidrag fra den hidtidige statslige  

 beskæftigelsesbevilling, jf. ovenfor.
 Fra denne pulje udbetales kun penge tilbage til kommunerne, hvis de  

 aktiverer de passive ledige gennem uddannelses- eller beskæftigelsestilbud.
Kommunernes pligtbidrag til den nye pulje ordnes teknisk på den måde, at  

 det samlede kommunale bidrag modregnes i bloktilskuddene.
Hjemmel hertil  

 sikres ved det af indenrigsministeren samtidig stillede ændringsforslag til  

 lovforslag nr.
L 233 om kommunal udligning og generelle tilskud til kommuner  

 og amtskommuner.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de af  

 socialministeren stillede ændringsforslag.
 Flertalet ønsker at fremhæve, at beskæftigelsesindsatsen ikke må betyde,  

 at allerede ansatte bliver »skubbet ud« fra deres arbejdspladser.
 Flertallet udtaler desuden følgende:
 De stillede ændringsforslag til forslag til lov om kommunal  

 beskæftigelsesindsats (L 52) og nærværende lovforslag og det i denne  

 forbindelse indgåede forlig mellem regeringen, Socialdemokratiet og  

 Socialistisk Folkeparti - et forlig, som Kristeligt Folkeparti og  

 Centrum-Demokraterne har tilsluttet sig - betyder, at der i L 52 er foretaget  

 følgende ændringer i forhold til det oprindelige lovforslag:
 Der stilles nu krav om, at private erhvervsvirksomheder skal have mulighed  

 for at udføre et beskæftigelsesprojekt, før det offentlige sætter det i gang.  

 Tidligere var der alene en hensigtserklæring om, at projekter så vidt muligt  

 skulle udføres af private.
Der er intet krav om tilmelding til AF som ledig for at blive ansat på et  

 beskæftigelsesprojekt.
Ifølge det oprindelige lovforslag var det en  

 betingelse for at blive ansat på et beskæftigelsesprojekt, at man var  

 tilmeldt AF som ledig.
Da der nu er fremsat lovforslag om kommunal  

 arbejdsformidling for kontanthjælpsmodtagere og andre udsatte grupper, er det  

 ikke længere nødvendigt at opretholde dette krav.
Efter det fremsatte lovforslag (L 52) kunne kommunen bestemme, at ansatte  

 på et beskæftigelsesprojekt eller ansatte med løntilskud skulle have nedsat  

 arbejdstid uanset overenskomst.
Med de stillede ændringsforslag fjernes den  

 generelle adgang til deltidsbeskæftigelse og erstattes af en mulighed for  

 kommunen for at nedsætte arbejdstiden for personer, der er på  

 beskæftigelsesprojekter eller er i ansættelse med løntilskud, og som er  

 berettigede til ungdomsydelse.
Arbejdsmarkedsnævnene beholder en koordinerende rolle i  

 beskæftigelsesindsatsen og får i den forbindelse tildelt en del af den  

 hidtidige statslige bevilling til beskæftigelsesordningerne til aktiviteter  

 af forsøgsmæssig og koordinerende karakter.
Dette indgik ikke i det  

 oprindelige lovforslag.
Det var oprindelig foreslået, at det kommunale pligtbeløb skulle  

 videreføres i 1991 og 1992. Efter de stillede ændringsforslag omlægges  

 pligtbeløbsordningen således, at et beløb svarende til det hidtidige  

 kommunale pligtbeløb og en del af den hidtidige statslige bevilling til  

 beskæftigelsesordningerne indgår i en pulje.
Den hidtidige statslige  

 bevilling deles således i 3 dele: Een del tildeles arbejdsmarkedsnævnene, een  

 del tildeles amtskommunerne, og resten indgår i puljen sammen med de  

 kommunale pligtbeløb.
 Kommunerne kan få tilskud fra den nye pulje afhængigt af, hvor mange unge  

 ledige der aktiveres.
 I forhold til nærværende lovforslag foreslås følgende ændringer og  

 præciseringer:
Det præciseres, at kommunerne har pligt til at tilbyde de unge råd og  

 vejledning om, hvorledes de på længere sigt kan forbedre deres  

 beskæftigelsesmuligheder.
Denne vejledningsforpligtelse varer ved ud over  

 perioden med ungdomsydelse, og i denne forbindelse påhviler det kommunerne at  

 rådgive de unge om mulighederne for job og uddannelse på erhvervsskoler, hf  

 eller lignende samt i fornødent omfang at give supplerende tilbud om job og  

 erhvervsintroduktion på produktionsskoler, daghøjskoler m.v.
Med henblik på at give kommunerne mulighed for at give tilbud til  

 personer, der efter en periode med ungdomsydelse ikke har udsigt til  

 uddannelse, beskæftigelse m.v., har partierne bag forliget som udgangspunkt  

 skønnet, at der kan blive behov for ca. 4.500 pladser.
Partierne er enige om  

 at sikre finansieringen af de fornødne tilbud på finansloven for 1991.
I 1990 etableres 500 ekstra pladser på produktionsskoler, hvortil udgiften  

 er 5 mio. kr., og i tilknytning til forslag til lov om ungdomsskoler,  

 produktionsskoler og daghøjskoler (L 116) er det aftalt, at der i 1990  

 afsættes 10 mio. kr. til pladser på daghøjskoler.
Merudgiften på 15 mio kr.  

 finansieres ved mindreforbrug på Kulturfonden.
De 15 mio. kr. i mindreforbrug  

 af Kulturfondsmidlerne i 1990 afsættes til anvendelse i 1993, således at den  

 samlede Kulturfondsbevilling bevares uændret.
Der henvises i øvrigt til  

 aftalen af 18. maj 1990, som er medtaget som bilag til betænkningen.
Som led i omlægningen af pligtmidlerne, der efter L 52 omlægges med  

 virkning fra 1. januar 1991, er det foreslået, at der gennemføres en  

 forenkling af den tidligere ordning, hvorefter en kommune kan få overført  

 statens besparelser på kontanthjælpen ved etablering af en ekstraordinær  

 indsats med hensyn til uddannelses- og beskæftigelsesordninger.
Den gældende  

 ordning, der er fastsat i bistandslovens § 138 a, stk. 2, foreslås ophævet og  

 erstattet af en nyordning, hvorefter kommunerne får udbetalt et beløb på  

 2.000 kr. pr. måned pr. person, der uden at modtage kontanthjælp efter  

 bistandslovens § 37 deltager i en aktivitet, hvortil der kan ydes tilskud  

 efter puljen i § 19 i L 52 (puljen, der afløser pligtmidlerne).
 De foreslåede ændringer indebærer videre, at følgende tilbud kan træde i  

 stedet for beskæftigelse i ungdomsydelsesordning:
 Deltagelse i frivillige, ulønnede aktiviteter, der må anses at være af  

 samfundsmæssig betydning, og som har et omfang, der mindst svarer til  

 beskæftigelsen i ungdomsydelsesordningen.
 Særligt tilrettelagte aktiverende foranstaltninger, der efter  

 kommunalbestyrelsens indstilling godkendes af socialministeren.
 Endelig er overgangsordningen i nærværende lovforslag foreslået udvidet  

 således, at kommunalbestyrelsen kan beslutte, at unge, der søger om hjælp i  

 perioden fra den 1. juli 1990 til den 1. januar 1991, kan få tilbud inden for  

 de første 3 måneder efter ansøgningen om hjælp.
 Et mindretal inden for flertallet (Socialdemokratiets medlemmer af  

 udvalget) ønsker at føje følgende til den ovenfor af flertallet afgivne  

 fælles udtalelse:
Socialdemokratiet ser den nylig indgåede aftale om de to lovforslag som et  

 led i en større sammenhængende indsats over for ungdomsarbejdsløsheden.
En  

 stor del af de unges problemer er skabt på grund af de manglende  

 praktikpladser og de manglende uddannelsespladser.
De 2 aftaler, der blev  

 indgået i april og maj måned, er derfor vigtige elementer i en samlet  

 nedbringelse af ungdomsarbejdsløsheden.
Socialdemokratiet er ikke begejstret for ungdomsydelsens tilbud om 5  

 måneders deltidsarbejde, men har accepteret modellen, fordi lovforslaget nu  

 med de foreslåede ændringer indeholder både en mulighed for og et økonomisk  

 incitament for kommunerne til at tilbyde de 18-19-årige fuldtidsarbejde på  

 normale vilkår.
Dels modtager kommunen 2.000 kr. pr. måned, svarende til den  

 sparede kontanthjælp, og dels »tæller« aktiviteten, når der skal  

 hentes penge fra den nye fælles pulje af tidligere pligtbeløb og statsmidler.  

 Endelig optjener de unge dagpengeret, når de er i tilbud efter lov om  

 kommunal beskæftigelse, hvilket ikke er noget mål i sig selv, men betyder, at  

 de efterfølgende vil få arbejdsmarkedets tilbud til ledige stillet til  

 rådighed.
Efter disse ændringer mener Socialdemokratiet, at det stort set vil  

 være en politisk beslutning ikke at sætte de unge i gang med et  

 fuldtidstilbud.
Kommunerne kan dog have problemer med kravet om, at  

 beskæftigelsen skal igangsættes inden 14 dage, men dels er der nu indført en  

 overgangsperiode på et halvt år, og dels kan kommunerne forlænge fristen ved  

 at indskyde et 6 ugers vejlednings- og introduktionsforløb.
Socialdemokratiet  

 har været betænkeligt ved at skulle igangsætte tilbud til de mange unge, som  

 vi ved selv finder en løsning på deres problemer i løbet af de første 3  

 måneder på kontanthjælp.
Vi er derfor tilfredse med, at netop denne del af  

 ordningen skal revurderes i efteråret 1991.
For de unge, som bor i kommuner, der vælger at tilbyde ungdomsydelsen til  

 de 18-19-årige, er der i lovforslaget blevet præciseret en kommunal  

 forpligtelse til rådgivning og vejledning i den indledende fase, undervejs i  

 forløbet og endelig efter endt ungdomsydelsesperiode.
Det har været vigtigt  

 for Socialdemokratiet, at de unge efter endt ungdomsydelsesperiode bliver  

 hjulpet i gang med uddannelse, praktikplads , job eller andet.
Vi har derfor  

 lagt vægt på, at der for 1991 skal skaffes det nødvendige antal pladser på  

 produktionshøjskoler, beskæftigelsesprojekter, AMU-kurser, løntilskudsjob  

 m.m.
Det er skønnet, at behovet vil være på ca. 4.500 pladser, som vi skal  

 finde finansiering for i forbindelse med finansloven for finansåret 1991.
Socialdemokratiet mener ikke, at det samlede ungdomsarbejdsløshedsproblem  

 er løst ved gennemførelsen af dette lovforslag.
Dels vedrører forslaget kun  

 de 18-19-årige, og dels medfører det ikke en væsentlig forøgelse af de  

 samlede ressourcer til bekæmpelse af ungdomsarbejdsløsheden.
Antallet af unge  

 ledige mellem 16 og 30 år er ifølge Danmarks Statistik steget med 8,3 pct.  

 fra 1988 til 1989. I samme periode er de samlede midler til bekæmpelse af  

 ungdomsarbejdsløsheden ifølge arbejdsministerens svar på udvalgsspørgsmål i  

 Folketinget og finansloven for finansåret 1990 faldet med 18 pct.
 Socialdemokratiet forventer, at de indgåede forlig om 3.000 flere  

 uddannelsespladser, praktikpladsaftalen og forliget om de to lovforslag  

 betyder starten til en samlet løsning af ungdomsarbejdsløshedsproblemet og  

 dermed også et stop for yderligere reduktion i midlerne til bekæmpelsen af  

 ungdomsarbejdsløsheden.
 Et andet mindretal inden for flertallet (Socialistisk Folkepartis  

 medlemmer af udvalget) ønsker at føje følgende til den ovenfor af flertallet  

 afgivne fælles udtalelse:
I to varierende udgaver har socialministerens forslag om en ungdomsydelse  

 været behandlet flere gange i Folketinget.
Under behandlingen har SF  

 fremhævet adskillige for os afgørende og betydelige mangler.
SF mener f.eks., at det er fejlagtigt og udtryk for systemtænkning, hvis  

 alle unge skæres over een kam, blot fordi de henvender sig på et  

 bistandskontor og søger kontanthjælp.
Behovene er forskellige.
Derfor er der  

 brug for forskellige tilbud og muligheder.
Med dette udgangspunkt er der da  

 også mange af de allerede eksisterende og planlagte kommunale  

 beskæftigelsesordninger, der er skruet sammen.
SF mener, det er absurd, hvis unge, der søger kontanthjælp, blot fordi de  

 ikke kan få en efg-praktikplads, pludselig kan få et beskæftigelsestilbud via  

 en social ordning.
Det ville være noget mere enkelt og logisk, hvis man i  

 stedet skaffede det tilstrækkelige antal lære- og praktikpladser.
Omvejen  

 over bistandskontoret er meningsløs.
Endvidere har SF været modstander af en ungdomsydelse, der blot kom til at  

 betyde en nichetilværelse for den unge uden egentligt perspektiv.
At  

 ungdomsydelsen med andre ord for mange blot blev en slags uddannelse til  

 egentlig kontanthjælp.
Vi har desuden været i tvivl om, hvorvidt kommunerne  

 overhovedet ville være i stand til at skaffe så mange beskæftigelsespladser  

 med arbejdsopgaver, der var andet end sysselsættelse.
I den forbindelse har  

 vi også været betænkelige ved, om en generel ordning for 18- og 19-årige  

 kontanthjælpsmodtagere ville komme til at betyde, at den kommunale indsats  

 over for andre grupper, f.eks. langvarige kontanthjælpsmodtagere, ville blive  

 svækket.
Det har bl.a. været baggrunden for SF's forslag om en generel job-  

 og uddannelsesordning for kontanthjælpsmodtagere, hvor tilbudene skulle gives  

 efter f.eks. tre måneder.
 SF har også set en betydelig risiko for, at unge med særlige problemer  

 droppede ud af ordningen - med det resultat, at de ikke ville være  

 berettigede til kontanthjælp, og at man efterfølgende ville miste kontakten  

 med de pågældende, hvad ingen kan have interesse i.
En række af de problemer, SF har nævnt undervejs, er forsøgt løst bl.a.  

 ved den aftale, der er indgået om lovforslaget mellem regeringen,  

 Socialdemokratiet og SF, men også allerede ved socialministerens sidste  

 udgave af lovforslaget.
Det indebar, at kommunerne først skal give tilbudet  

 senest 14 dage efter, at den unge har henvendt sig.
I det oprindelige  

 lovforslag var det dagen efter.
Det betyder naturligvis en større chance for,  

 at ordningen rent faktisk kan gennemføres i den praktiske virkelighed.
SF er  

 stadig i tvivl om, hvorvidt 14 dage i praksis er en tilstrækkelig frist, og  

 vi har stadig ikke større interesse i, at der bliver brugt ressourcer på  

 unge, der alligevel af sig selv forsvinder ud af kontanthjælpssystemet og  

 aldrig får brug for det igen.
Der er nu etableret en særlig overgangsordning, der betyder, at kommunerne  

 indtil 1. januar 1991 kan vente med tilbudet i tre måneder.
Det er endvidere  

 aftalt, at man i efteråret 1991 vil undersøge, om kommunerne er i stand til  

 at opfylde forpligtelsen på en rimelig måde, og om tilbudsfristen i denne  

 forbindelse skal forlænges.
 Tilsvarende var der allerede i den nyeste udgave af lovforslaget indsat en  

 særlig rådgivningsperiode på op til 6 uger, som SF forventer at kommunerne  

 vil bruge til ikke unødigt at sætte ressourcer ind over for unge, der ikke  

 har brug for det.
 I aftalen med regeringen er der sikret andre tilbud til de unge, der efter  

 endt ungdomsydelsesperiode fortsat ikke har udsigt til arbejde eller mangler  

 en uddannelsesplads.
 Kapaciteten på produktionsskoler og daghøjskoler bliver endvidere udvidet,  

 så tilbudsmulighederne bliver mere fleksible.
 Samtidig betyder aftalen mellem Socialdemokratiet og regeringen om lære-  

 og praktikpladser efter de impliceredes udsagn, at unge efter afsluttet  

 basisår vil være garanteret et praktikforløb, så ingen risikerer at skulle  

 omvejen omkring et bistandskontor.
Det skal endvidere bemærkes, at der med ungdomsydelsesordningen formelt  

 indføres et nyt arbejdsbegreb i den sociale lovgivning.
Det medfører, at  

 deltagelse i frivillige, ulønnede aktiviteter kan træde i stedet for et  

 kommunalt tilbud.
Som følge af den pågældende aftale bliver pligtbeløbsordningen i  

 forbindelse med beskæftigelsesindsatsen omlagt, så tilskuddene til den  

 enkelte kommune kommer til at afhænge af den konkrete indsats.
Kommunerne får  

 endvidere nu en generel mulighed for jobformidling til såkaldt  

 »udsatte« grupper.
Begge dele er SF tilfreds med.
Vi konstaterer  

 endvidere, at muligheden for anden arbejdstid end den normale kun kan komme  

 på tale for dem, der er under ungdomsydelsesordning, og ikke andre.
Vi ser  

 helst en arbejds- og uddannelsestid på diverse beskæftigelsesordninger  

 svarende til den almindelige arbejdstid, men har måttet acceptere, at det kan  

 blive anderledes under ungdomsydelsen - alt efter, hvordan den administreres  

 af kommunerne.
 Samlet betyder det hele, at lovforslaget er blevet så rimeligt, at SF  

 indstiller det til vedtagelse med socialministerens ændringsforslag.
Det skal dog samtidig bemærkes, at behovet for disse initiativer alene  

 optræder, fordi der ikke er tilstrækkeligt med arbejde og uddannelsespladser.  

 Derfor er der tale om nødløsninger.
Hvis problemerne grundlæggende skal  

 løses, handler det om at føre en politik, der er generelt  

 arbejdsløshedsbekæmpende.
Hertil er et andet flertal i Folketinget  

 nødvendigt.
 Et mindretal (Fremskridtspartiets medlem af udvalget) vil redegøre  

 for sin stilling til ændringsforslagene ved 2. behandling og ønsker at  

 udtale:
Det forlig, regeringen har indgået med Socialdemokratiet og SF, og som  

 Kristeligt Folkeparti og Centrum-Demokraterne har tilsluttet sig, er  

 Fremskridtspartiet særdeles skeptisk over for.
For det første tror vi ikke,  

 at kommunerne er indstillet på at yde de unge den rådgivning, der er  

 nødvendig for at sikre dem job i den private sektor.
Chancen for, at  

 kommunerne henviser til kommunale beskæftigelsesprojekter, daghøjskoler,  

 produktionsskoler eller tilfældige fritidsagtige  

 »slå-tiden-ihjel-projekter« såsom gøglerskoler eller lignende, øges  

 også, hvis kommunerne overtager arbejdsanvisningen.
Aftalen om at etablere flere pladser på produktionsskoler, daghøjskoler og  

 andre aktiverende tilbud skaber ikke de varige arbejdspladser, vore unge har  

 så hårdt brug for.
Fremskridtspartiet mener også, at de offentlige  

 merudgifter er for store, idet det som nævnt kun bliver kortvarige  

 opbevaringsprojekter, der er tale om.
I socialministerens forslag i  

 folketingsåret 1988-89 om ungdomsydelser (L 150), der blev nedstemt i  

 Folketinget i juni 1989, var Fremskridtspartiets væsentligste indvendinger  

 den alt for høje løn, der kunne ydes unge på beskæftigelsesprojektet.
Selv om  

 det nu er besluttet at indføre en projektløn på 62-65 kr. i timen, finder vi  

 stadig, at det er for meget at byde 18-20-årige, og vi beklager, at der ikke  

 forlanges fuld arbejdstid til personer på ungdomsydelse.
 Begrebet »særligt tilrettelagte aktiverende foranstaltninger«  

 dækker efter Fremskridtspartiets mening over, at der ingen grænser er for,  

 hvilke tåbelige tilbud en kommunalbestyrelse kan give de unge.  

 Fremskridtspartiet finder, at det eneste, der løser  

 ungdomsarbejdsløshedsproblemet, er, at de private erhverv får sådanne  

 forhold, at de motiveres til at tage et stigende antal unge ind.
I bemærkningerne til nærværende lovforslag er det anført, at det i  

 ungdomsydelsesordningen vil vise sig, at nogle unge har andre problemer end  

 blot manglende arbejde, og at der her kan blive tale om at tilbyde  

 revalideringsforløb.
Da de fleste unge har problemer med tilværelsen på det  

 tidspunkt, hvor de skal løsrive sig fra forældrene og klare sig selv, kan man  

 frygte, at kommunerne let griber til denne løsning, og at de unge vil være  

 positive, idet den nu vedtagne revalideringsydelse jo er betydelig højere end  

 bistandshjælpen.
At omlægge pligtbeløbsordningen i lov om beskæftigelsesmuligheder for unge  

 til en pulje, hvorfra kommunerne modtager tilskud, vil selvfølgelig medvirke  

 til, at kun de kommuner, der tilbyder beskæftigelsesforanstaltninger, får del  

 i puljen, men der lurer stadig den fare, at projekterne som før omtalt ikke  

 har reelt indhold.
Fremskridtspartiet frygter, at vi i kommunerne får  

 beskæftigelsessekretariater, kommunal arbejdsanvisning og projektledere i  

 stigende omfang, alt sammen medvirkende til at øge den offentlige sektor,  

 hvilket Fremskridtspartiet selvfølgelig ikke kan støtte.
Tværtimod ønsker vi  

 flere private initiativer.
De unge arbejdsløse skal tilbydes samfundsnyttig  

 beskæftigelse, men her modarbejder de forskellige fagforeninger ofte gode  

 initiativer, f.eks. hvis man ønsker de unge som medhjælpere i dagpleje,  

 børnehave, plejehjem eller andre sociale foranstaltninger.
 Det er helt klart et problem, at kontanthjælpsudgifterne stiger så  

 voldsomt, men så længe regeringen ikke fører en mere erhvervsvenlig politik,  

 løses problemet ikke.
Det paradoksproblem, at der i nogle fag mangler arbejdskraft, mens der i  

 andre er stor arbejdsløshed, er heller ikke løst med dette forslag, der stort  

 set lader de unge i stikken ved blot at tilbyde dem midlertidige aktiviteter  

 uden reelt indhold.
Forslaget vil ikke motivere til oprettelse af flere  

 almindelige fuldtidsarbejdspladser, som er det virkelige tilbud, de unge  

 mangler.
Fremskridtspartiet ønsker ikke at øge tilskuddene, hverken til  

 offentlige eller til private arbejdspladser.
Vi ønsker, at der stilles krav  

 til de unge, således at de ikke i ubegrænset tid modtager bistandshjælp eller  

 gøres til førtidspensionister, men det skal ske, uden at de offentlige  

 udgifter øges.
 Da regeringen har valgt at lave forlig om dette lovforslag med SF og  

 Socialdemokratiet, har det desværre lange udsigter med erhvervsvenlige  

 forslag, der i højere grad kunne hjælpe vore unge i gang med en fornuftig  

 tilværelse.
 Fremskridtspartiet finder ikke, at dette lovforslag med det indgåede  

 forligs mange ændringer har fået en tilfredsstillende og grundig behandling,  

 og vi vil først efter nøjere vurdering være i stand til at tilkendegive vor  

 stilling til de stillede ændringsforslag ved 2. behandling og til selve  

 lovforslaget ved 3. behandling.
Ændringsforslag Af socialministeren, tiltrådt af et flertal (udvalget med  

 undtagelse af FP):
Til § 1 1) I det under nr. 2 foreslåede § 49 a, stk. 1,  

 indsættes efter 2. pkt. som nyt punktum:
»I tilknytning til beskæftigelsestilbudet skal der tilbydes de unge  

 råd og vejledning om, hvorledes de på længere sigt kan forbedre deres  

 beskæftigelses- eller uddannelsesmuligheder.« 2) I den under nr. 2 foreslåede § 49 f affattes  

stk. 1 således:
»Deltagelse i aktiviteter, hvortil der kan ydes tilskud af puljen  

 efter § 19 i lov om kommunal beskæftigelsesindsats, kan træde i stedet for  

 ungdomsydelse efter reglerne i dette afsnit.« 3) I den under nr. 2 foreslåede § 49 f indsættes  

 efter stk. 1 som nyt stykke:
»Stk. 2. Det samme gælder deltagelse i frivillige, ulønnede  

 aktiviteter, der må anses for at være af samfundsmæssig betydning og har et  

 omfang, der mindst svarer til beskæftigelsen efter §§ 49 a-c.« Stk. 2 bliver herefter stk. 3.
 4) I det under nr. 2 foreslåede § 49 f, stk. 2, der  

 bliver stk. 3, ændres »efter stk. 1« til: »efter stk. 1 og  

 2«.
 5) Det under nr. 3 foreslåede nye § 133, stk. 2, 2.  

 pkt., affattes således:
»Det samme gælder kommunernes udgifter til ydelserne efter §§ 49 a-c  

 samt til drift i forbindelse med beskæftigelsestilbud inden for en grænse på  

 20 pct. af de samlede udgifter til løn og løntilskud.« 6) Efter nr. 3 indsættes som nyt nummer:
 »01. I § 133 indsættes efter stk. 2 som nye stykker:
 »Stk. 3. For personer, der uden at modtage hjælp efter § 37  

 deltager i aktiviteter, hvortil der kan ydes tilskud af puljen efter § 19 i  

 lov om kommunal beskæftigelsesindsats, udbetaler staten til kommunerne et  

 beløb på 2.000 kr. pr. måned.
Stk. 4. Det beløb, der er nævnt i stk. 3, reguleres en gang  

 årligt, den 1. juli, med satsreguleringsprocenten, jf. lov om en  

 satsreguleringsprocent.« Stk. 3 bliver herefter stk. 5.' 7) Efter nr. 3 indsættes som nyt nummer:
»02. I § 138 a ophæves stk. 2.« 8) Efter nr. 3 indsættes som nyt nummer:
 »03. Efter § 138 c indsættes som ny paragraf:
»§ 138 d.
Socialministeren kan efter indstilling fra  

 kommunalbestyrelsen tillade, at der uanset reglen i § 40, stk. 2, udbetales  

 kontanthjælp efter § 37 til personer, der er berettigede til ungdomsydelse  

 efter afsnit III A, hvis de deltager i særligt tilrettelagte aktiverende  

 foranstaltninger.
Stk. 2. Tilladelsen efter stk. 1 gives under forudsætning af, at  

 aktiviteten har et omfang og en varighed, som mindst svarer til  

 beskæftigelsen efter §§ 49 a-c, og at der udbetales en mindre godtgørelse,  

 der ikke fradrages i den beregnede kontanthjælp efter § 37.«» Til § 2 9) Efter 1. pkt. indsættes som nyt punktum:
»Dog træder § 1, nr. 01 og 02, i kraft den 1. januar 1991.« Til § 3 10) Efter stk. 1 indsættes som nye stykker:
 »Stk. 2. Kommunalbestyrelsen kan uanset bestemmelsen i § 49  

 a, stk. 4, beslutte, at unge, der ikke er omfattet af stk. 1, og som søger  

 hjælp i perioden fra den 1. juli 1990 til den 1. januar 1991, kan påbegynde  

 tilbud efter § 49 a, stk. 2 og 3, inden for de første måneder efter  

 ansøgningen om hjælp.
 Stk. 3. Med virkning fra den 1. januar 1991 ændres henvisningerne  

 i § 49 a, stk. 2, § 49 b, stk. 1, og § 133, stk. 2, 4. pkt.,  

 til lov om beskæftigelsesmuligheder for unge m.v. til: »lov om kommunal  

 beskæftigelsesindsats«, og i § 133, stk. 2, 3. pkt., ændres  

 henvisningen til § 23 a, stk. 4, i lov om beskæftigelsesmuligheder for unge  

 m.v. til: »§ 10, stk. 4, i lov om kommunal beskæftigelsesindsats«.
 Stk. 4. Indtil den 1. januar 1991 affattes § 49 f, stk. 1,  

 således:
»Deltagelse i aktiviteter, der kan finansieres af de midler, som  

 kommuner og amtskommuner efter lov om beskæftigelsesmuligheder for unge m.v.  

 har pligt til at afsætte til bekæmpelse af ungdomsarbejdsløsheden, kan træde  

 i stedet for ungdomsydelse efter reglerne i dette afsnit.«» Bemærkninger Til nr. 1 Ordningen med ungdomsydelse giver unge kontanthjælpsmodtagere på 18 og 19  

 år tilbud om beskæftigelse frem for passivt at modtage kontanthjælp.
 Med ændringsforslaget præciseres det, at det ikke er tilstrækkeligt, at  

 der gives et beskæftigelsestilbud, eventuelt med tilknyttet undervisning, og  

 at kommunerne har pligt til at tilbyde de unge råd og vejledning om,  

 hvorledes de på længere sigt kan forbedre deres beskæftigelsesmuligheder.
 Med præcisering af kommunernes pligt til råd og vejledning vil  

 ungdomsydelsesordningen have følgende formål:
 1. Tilbud om beskæftigelse for unge, der har udsigt til at begynde  

 uddannelse eller arbejde.
 2. Tilbud om en periode med vejledning og introduktion til unge, der er  

 uafklarede med hensyn til de fremtidige uddannelses- eller  

 beskæftigelsesmuligheder (jf. § 49 a, stk. 3).
 3. Tilbud om kombinationer af beskæftigelse og undervisning, der kan  

 tilrettelægges med sigte på den unges muligheder og ønsker efter ophøret med  

 ungdomsydelsen.
 4. En generel forpligtelse for kommunerne til at bistå de unge med råd og  

 vejledning, der skal ydes løbende, og hvor kommunerne skal være særlig  

 opmærksomme på at hjælpe de unge til deltagelse i andre aktiviteter, der på  

 længere sigt kan gavne deres beskæftigelses- eller uddannelsesmuligheder.
 I løbet af ungdomsydelsesperioden vil det vise sig, at nogle unge har  

 andre problemer end blot manglende arbejde, og her vil der kunne blive tale  

 om at tilbyde revalideringsforløb med støtte efter bistandsloven eller om  

 andre tilbud.
 Andre unge vil i ungdomsydelsesperioden selv få beskæftigelse eller finde  

 plads på en uddannelsesinstitution.
Det vil endvidere være således, at den planlagte udvidelse af  

 beskæftigelses- og uddannelsestilbud afgørende vil øge mulighederne for, at  

 kommunerne kan hjælpe de unge, således at ungdomsydelsesperioden følges op  

 med andre tilbud med henblik på at forhindre, at den unge gror fast i en  

 passiv tilværelse på kontanthjælp.
Som led i vejledningsindsatsen påhviler  

 det kommunerne at rådgive de unge om mulighederne for job og uddannelse på  

 erhvervsskoler, hf eller lignende samt i fornødent omfang at give supplerende  

 tilbud om job og erhvervsintroduktion på produktionsskoler, daghøjskoler m.v.
Der henvises i denne forbindelse til den aftale, der er indgået mellem  

 regeringen, Socialdemokratiet og Socialistisk Folkeparti om supplerende  

 tilbud til unge, der efter perioden med ungdomsydelse fortsat har behov for  

 aktiverende foranstaltninger.
Aftalen er medtaget som bilag til betænkningen.
Til nr. 2 Med virkning fra den 1. juli 1990 foreslås det, at pligtbeløbsordningen i  

 lov om beskæftigelsesmuligheder for unge omlægges til en pulje, hvorfra  

 kommunerne modtager tilskud til beskæftigelsesindsatsen.
Med  

 ændringsforslaget fastholdes princippet om, at aktiviteter, kommunerne kan  

 anvende i beskæftigelsesindsatsen, kan træde i stedet for ungdomsydelsen.
Til nr. 3 og 4 Med ændringsforslag nr. 3 gives der mulighed for, at kommunalbestyrelsen  

 kan imødekomme den unges ønske om at deltage i frivillige, ulønnede  

 aktiviteter i stedet for ungdomsydelsesordningen.
Spørgsmålet om, hvilke  

 aktiviteter der vil kunne træde i stedet for ungdomsydelsesordningen, afgøres  

 af kommunalbestyrelsen i hvert enkelt tilfælde.
 Det forudsættes, at aktiviteten finder sted inden for rammerne af et  

 veldefineret projekt, en organisation eller en forening, og at der er tale om  

 samfundsrelevante aktiviteter i bred forstand på f.eks. sociale, kulturelle,  

 idrætsmæssige, miljømæssige, kommunikationsmæssige eller tilsvarende områder.  

 Hobbyprægede eller studiekredsmæssige aktiviteter vil derimod ikke kunne  

 træde i stedet for ungdomsydelsesordningen.
 Endvidere må det forudsættes, at aktiviteten har et omfang, der mindst  

 svarer til beskæftigelsen efter ungdomsydelsesordningen, dvs. 20 timer om  

 ugen i gennemsnit.
Til nr. 5 Med den ændrede affattelse præciseres det, at kommunernes udgifter til  

 samtlige ydelser efter §§ 49 a-c refunderes med 50 pct. på samme måde som  

 udgifterne til løn og løntilskud.
 Endvidere gøres det klart, at det alene er driftsudgifterne i forbindelse  

 med beskæftigelsestilbudene, der berettiger til refusion inden for den  

 foreslåede grænse på 20 pct. af udgifterne til løn og løntilskud.
Til nr. 6 og 7 Som et led i finansieringsomlægningen af den kommunale  

 beskæftigelsesindsats foreslås en forenkling af den tidligere ordning,  

 hvorefter en kommune kan få overført statens besparelser på kontanthjælpen  

 ved etablering af en ekstraordinær indsats med hensyn il uddannelses- og  

 beskæftigelsesordninger.
 Ifølge ændringsforslag nr. 6 får kommunerne udbetalt et beløb på 2.000 kr.  

 pr. måned pr. person, der deltager i en aktivitet, hvortil der kan ydes  

 tilskud efter puljen i § 19 i lov om kommunal beskæftigelsesindsats.
Ordningen er udgiftsneutral for det offentlige under eet.
Med det  

 nuværende aktivitetsniveau skønnes ordningen at medføre statslige  

 udbetalinger på knap 300 mio. kr.
Beløbet finansieres dels ved overførsel af  

 92 mio. kr. fra § 15.04.30.51.13 på finansloven for 1990, dels ved modregning  

 i bloktilskuddet til kommunerne.
 Eventuelle udbetalinger fra staten ud over ovennævnte beløb afhænger af  

 den fremtidige kommunale beskæftigelsesindsats.
 De økonomiske konsekvenser af ændringsforslaget skal forhandles med de  

 kommunale organisationer.
 Omlægningen skal i øvrigt ses i sammenhæng med ændringen af  

 pligtbeløbsordningen, jf. § 19 i forslag til lov om kommunal  

 beskæftigelsesindsats (L 52).
Til nr. 8 Med henblik på at øge kommunernes muligheder for at give tilbud til de  

 unge foreslås det, at socialministeren kan godkende forsøg, hvorefter de unge  

 i stedet for ungdomsydelse kan få kontanthjælp, når de deltager i særligt af  

 kommunen tilrettelagte aktiverende foranstaltninger.
Det er herved forudsat,  

 at kommunen yder en mindre, ikke refusionsberettigende godtgørelse, som der  

 kan ses bort fra ved beregningen af kontanthjælp efter § 37.
 Forsøgsbestemmelsen vil bl.a. give mulighed for, at en ordning med  

 vejlednings- og praktikforløb, som Herlev Kommune har planlagt, vil kunne  

 træde i stedet for ungdomsydelsesordningen.
Til nr. 9 Ændringen har sammenhæng med, at lov om beskæftigelsesmuligheder for unge  

 pr. 1. januar 1991 afløses af lov om kommunal beskæftigelsesindsats.
Til nr. 10 Til stk. 2 Overgangsordningen i ungdomsydelsesordningen foreslås udvidet, således at  

 den ikke blot omfatter unge, der inden lovens ikrafttræden modtager  

 kontanthjælp.
I nærværende lovforslag er det som en overgangsordning foreslået, at unge,  

 der inden lovens ikrafttræden modtager kontanthjælp, ikke umiddelbart skal  

 have tilbud om ungdomsydelse.
Disse unge skal have tilbud om ungdomsydelse,  

 inden de fylder 20 år, dog senest den 1. januar 1991.
For yderligere at lette kommunernes muligheder for at tilrettelægge en  

 hensigtsmæssig administration foreslås det, at der også for så vidt angår  

 unge, der søger om hjælp i perioden fra den 1. juli 1990 til den 1. januar  

 1991, etableres en særlig overgangsordning.
Dette sker ved, at kommunerne får  

 mulighed for at vente med at give disse unge tilbud om beskæftigelse m.v.  

 indtil 3 måneder efter ansøgningen om hjælp.
 Socialministeriet vil nøje overvåge udviklingen på området, og i efteråret  

 1991 vil det blive vurderet, om tilgangen til ordningen sammenholdt med  

 kommunernes mulighed for at give tilbud gør det påkrævet at overveje en  

 ændring af fristen på 2 uger for at tilbyde beskæftigelse.
Til stk. 3 og 4 Ændringen er redaktionel og har sammenhæng med, at lov om  

 beskæftigelsesmuligheder for unge pr. 1. januar 1991 afløses af lov om  

 kommunal beskæftigelsesindsats.
Karen Højte Jensen (KF) Lizzie Lichtenberg (KF) Merete Aarup (KF)  

 Hanne Severinsen (V) Jørgen Winther (V) Jane Oksen (FP) Kirsten Lee (RV)  

 Bente Juncker (CD) Kofod-Svendsen (KRF) fmd.
Jytte Andersen (S) Hanne  

 Andersen (S) Pernille Forchhammer (S) Jytte Hilden (S) Grete Schødts (S)  

 Taanquist (S) nfmd.
Agerschou (SF) Birgitte Husmark (SF) Bilag 18. maj 1990 Aftale indgået mellem regeringen, Socialdemokratiet og Socialistisk  

 Folkeparti om supplerende tilbud til unge, der efter perioden med  

 ungdomsydelse fortsat har behov for aktiverende foranstaltninger Der er indgået en aftale om supplerende tilbud til unge, der efter  

 perioden med ungdomsydelse fortsat har behov for aktiverende  

 foranstaltninger.
Partierne har som udgangspunkt skønnet, at der for at sikre de fornødne  

 tilbud kan blive brug for ca. 4.500 pladser.
Partierne er enige om at sikre  

 finansieringen af de fornødne tilbud på finansloven for 1991.
 Der gives kommunerne mulighed for at give tilbud til personer, der efter  

 perioden med ungdomsydelse ikke har udsigt til uddannelse, beskæftigelse m.v.
 På grundlag af indhøstede erfaringer i løbet af 1991 vil der blive taget  

 stilling til eventuelt behov for yderligere pladser i 1992 og finansiering  

 heraf.
I 1990 etableres 500 ekstra pladser på produktionsskoler.
Merudgiften på 5  

 mio. kr. finansieres ved mindreforbrug på Kulturfonden.
I tilknytning til lov nr. 116 aftales det, at der i 1990 afsættes 10 mio.  

 kr. til pladser på daghøjskoler.
Merudgiften finansieres ved mindreforbrug på  

 Kulturfonden.
 De 15 mio. kr. i mindreforbrug af Kulturfondsmidlerne i 1990 afsættes til  

 anvendelse i 1993, således at den samlede Kulturfonds bevilling bevares  

 uændret.
