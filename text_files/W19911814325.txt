En 15-årig havde af en familiefond modtaget et studierejselegat på ca.  

 38.000 kr. til et etårigt ophold på en high-school i USA til dækning af  

 rejse- og opholdsudgifter m.v.
Landsskatteretten anså dette legat for  

 omfattet af skattefrihedsbestemmelsen i Ligningsrådets vejledende  

 anvisninger, idet legatet var ydet med klausul om anvendelse til rejse og  

 ophold i udlandet i studieøjemed.
 A klagede for indkomståret 1986 over, at de stedlige skattemyndigheder  

 havde anset hende for indkomstskattepligtig af et studierejselegat på 38.331  

 kr., modtaget fra en familiefond, idet myndighederne ikke havde anset legatet  

 for omfattet af Ligningsrådets anvisning vedrørende studierejselegater.
Det fremgik af de tilvejebragte oplysninger, at klageren i 1986 havde  

 modtaget et legat fra B's Familiefond.
Legatet skulle anvendes til dækning af  

 rejseudgifter, opholdsudgifter m.v. i forbindelse med klagerens etårige  

 ophold på high-school i Californien.
 Det fremgik endvidere, at klageren på tidspunktet for sprogrejsens  

 gennemførelse var 15 år.
Told- og Skattestyrelsen indstillede ansættelsen stadfæstet.
Styrelsen  

 anførte til støtte herfor, at baggrunden for den af Ligningsrådet vedtagne  

 vejledende anvisning om studierejselegater skulle ses i lyset af  

 driftsomkostningsbegrebet i statsskattelovens § 6 a, hvorefter der gives  

 fradrag for udgifter, der anvendes til at erhverve, sikre og vedligeholde  

 indkomsten.
 Legater, der blev ydet til hjælp til gennemførelse af en uddannelse, var  

 personlig indkomst, idet der var tale om en ikke fradragsberettiget  

 etableringsudgift.
Told- og Skattestyrelsen henviste i den forbindelse til Ligningsrådets  

 bindende forhåndsbesked, offentliggjort i »skat« 1990, nr. 6. Ved  

 denne afgørelse havde Ligningsrådet fortolket sin egen anvisning vedrørende  

 studierejselegater således, at der ikke var skattefrihed for legater, der  

 blev ydet til hjælp til gennemførelse af en uddannelse.
Sådanne legater kunne  

 efter Ligningsrådets opfattelse ikke anses for skattefri i medfør af  

 Ligningsrådets anvisning om studierejselegater, hvadenten udbetalingen  

 hidrørte fra Statens Uddannelsesstøtte eller fra private legatmidler.
Det  

 anførtes endvidere af styrelsen, at skattefriheden efter anvisningen om  

 studierejselegater alene omfattede rejseudgifter, men derimod ikke  

 opholdsudgifter.
Klagerens repræsentant nedlagde over for Landsskatteretten påstand om  

 nedsættelse til det selvangivne beløb, idet legatet måtte anses for omfattet  

 af undtagelsesreglerne vedrørende studierejselegater.
Det anførtes til støtte  

 herfor bl.a., at legater som udgangspunkt var skattepligtige, jf.  

 statsskattelovens § 4 c, men at legater, for hvis tildeling det stilledes som  

 betingelse, at de blev anvendt til rejse i studieøjemed, var skattefri efter  

 Ligningsrådets anvisning.
Ifølge anvisningen var legaterne skattefri i det  

 omfang, de medgik til dækning af de med rejsen og opholdet forbundne  

 merudgifter.
Det anførtes endvidere, at betingelsen for, at legatet var omfattet af  

 anvisningen var, at det ved tildelingen af legatet blev stillet som  

 betingelse, at man rejste i studieøjemed.
Der var ikke i anvisningen eller i  

 praksis vedrørende denne stillet noget krav til uddannelsens art.
 For så vidt angik hjemlen til anvisningen var det klagerens repræsentants  

 opfattelse, at denne nærmest måtte søges i den skattemæssige behandling af  

 klausulerede gaver, idet legatet ikke kunne anvendes til andet end  

 studierejser.
Med hensyn til den offentliggjorte bindende forhåndsbesked fra 1990 gjorde  

 klagerens repræsentant gældende, at denne afgørelse, der i sin  

 offentliggjorte form var meget kortfattet, måtte anses for helt konkret.
Der  

 henvistes til, at det ikke fremgik af afgørelsen, med hvilken begrundelse det  

 pågældende legat blev anset for indkomstskattepligtigt.
Det var  

 repræsentantens opfattelse, at afgørelsen var udtryk for en skærpelse af  

 praksis.
Såfremt Landsskatteretten måtte være enig i resultatet i afgørelsen,  

 kunne dette derfor ikke tillægges betydning for den foreliggende sag, der  

 vedrørte indkomståret 1986. Klageren måtte kunne støtte ret på anvisningen  

 for dette indkomstår, der ifølge hidtidig praksis måtte fortolkes således, at  

 det modtagne studierejselegat var omfattet af skattefriheden.
 Landsskatteretten bemærkede, at Ligningsrådets vejledende anvisninger i en  

 længere årrække havde indeholdt særlige regler om den skattemæssige  

 behandling af legater til rejser i studieøjemed.
 Den vejledende anvisning havde haft følgende ordlyd:
»Legater, for hvis tildeling det stilles som betingelse, at de  

 anvendes til rejser i studieøjemed, er indkomstskattefri i det omfang, de  

 medgår til dækning af de med rejsen og opholdet forbundne merudgifter til  

 logi, kost og forplejning.« Reglerne var nærmere beskrevet i Statsskattedirektoratets årlige  

 ligningsvejledninger.
Den af Told- og Skattestyrelsen hævdede fortolkning af  

 reglerne fremgik hverken af anvisningens ordlyd eller af omtalen af reglerne  

 i ligningsvejledningerne.
Retten fandt endvidere ikke, at styrelsens synspunkt, hvorefter hjemlen  

 for anvisningen alene måtte søges i driftsomkostningssynspunktet, stemte med  

 praksis.
Anvisningen var således i praksis anset for også at omfatte  

 tilfælde, der faldt uden for driftsomkostningsområdet.
Der kunne herved bl.a.  

 henvises til den i Meddelelser fra Landsskatteretten 1980, nr. 54,  

 offentliggjorte kendelse, hvor det med Statsskattedirektoratets tiltræden  

 blev anerkendt, at reglerne omfattede en studerendes studierejse til USA af  

 en varighed på ca. 2 år.
Retten kunne herefter tilslutte sig det af klagerens repræsentant anførte,  

 hvorefter studierejselegater efter hidtidig praksis måtte anses for omfattet  

 af anvisningen, når blot de var ydet med den klausul, at de skulle anvendes  

 til rejse og ophold i udlandet i studieøjemed.
Der var derfor ikke grundlag  

 for at foretage en sådan indskrænkende fortolkning af anvisningen, at legatet  

 i den foreliggende sag faldt uden for anvisningens anvendelsesområde.
 Den påklagede ansættelse blev herefter nedsat med 38.331 kr.
 LV 1990, E. 3.5.2.
