D.D.1 Skattepligtens omfang D.D.2 OECD's modelkonvention D.D.1 Skattepligtens omfang D.D.1.1 Skattepligtens omfang Fuldt skattepligtige personer Den danske indkomstbeskatning bygger på globalindkomstprincippet, og fuldt  

 skattepligtige personer er derfor skattepligtige her af den fulde indkomst og  

 formue, hvad enten den hidrører her fra landet eller fra udlandet, jf.  

 statsskattelovens § 4 og § 12. Dersom en given udenlandsk indtægt er  

 undergivet beskatning i udlandet og også skal beskattes fuldt ud her,  

 forekommer dobbeltbeskatning.
 En skatteyder, som var kommanditist i et rederi, der havde hjemsted på  

 Færøerne, blev ved salg af rederiets skib beskattet i Danmark af avancen.
 Rederiet, som i henhold til færøsk lov var et selvstændigt skattesubjekt,  

 var efter det oplyste ikke blevet beskattet af avancen ved salg af skibet på  

 Færøerne.
 Lsr. fastslog, at den dansk/færøske dobbeltbeskatningsoverenskomst ikke  

 kunne finde anvendelse, da der ikke var tale om juridisk dobbeltbeskatning,  

 og da skatteyderen ikke kunne dokumentere, at rederiet var blevet beskattet  

 af avancen på Færøerne, kunne der heller ikke gives nedslag efter LL § 33.
Begrænset skattepligtige personer Personer, der ikke er fuldt skattepligtige til Danmark, og som oppebærer  

 indkomst herfra, bliver evt. begrænset skattepligtige efter KSL § 2, jf.  

 afsnit D.A.2. Beskattes den pågældende indkomst også i den skattepligtiges  

 bopælsland, vil der også i disse tilfælde forekomme dobbeltbeskatning.
For at imødegå dobbeltbeskatning er der ved lov nr. 74 af 31. marts 1953  

 givet regeringen bemyndigelse til at indgå overenskomster med fremmede lande  

 til undgåelse af dobbeltbeskatning.
Der er siden indgået overenskomster med  

 en række lande, ligesom aftaler er indgået med Færøerne og Grønland.
D.D.2 OECD's modelkonvention I de senere år har man tilstræbt en vis ensartethed i de indgåede  

 overenskomster, idet man har søgt overenskomsterne opbygget i  

 overensstemmelse med principperne i den af OECD i 1977 udarbejdede  

 modelkonvention.
 Modelkonventionen er opbygget efter følgende principper:
 Kapitel I Anvendelsesområde.
Artikel 1. Omfattede personer Artiklen fastsætter de af overenskomsten omfattede personer.
Normalt  

 bestemmes, at overenskomsten skal finde anvendelse på alle fysiske og  

 juridiske personer, der er hjemmehørende i én af eller begge de  

 kontraherende stater.
Artikel 2. Omfattede skatter Artiklen fastlægger de af overenskomsten omfattede skatter.
Hvis der ikke er tale om skatter omfattet af en overenskomst, men derimod  

 afgifter og lignende, vil erhvervsdrivende personer og foretagender  

 hjemmehørende i Danmark, eventuelt kunne fratrække sådanne udenlandske  

 afgifter ud fra et driftsomkostningssynspunkt jf.
SL § 6, a.
I medd. fra Skd. 1977, s. 109, nr. 45, udtales det, at Skattedepartementet  

 ikke finder, at bestemmelserne i de foreliggende dobbeltbeskatningsaftaler er  

 til hinder for at Danmark kan fastholde krav på afgift i henhold til  

 Pensionsbeskatningsloven, selv om den afgiftspligtige er bosat i et land,  

 hvormed Danmark har indgået en aftale til undgåelse af dobbeltbeskatning.
Jf.  

 endvidere Skd.cirk. nr. 24 af 16. dec. 1986, kap. 1, pkt. 1 til PBL.  

 Tilsvarende gælder vedrørende realrenteafgift. * Se også ØLD refereret i  

 TOLD*SKAT Nyt 1992.16.477. * Kapitel II Definitioner Artikel 3. Alm. definitioner I denne artikel defineres forskellige udtryk, der anvendes i  

 overenskomsten, f.eks. "person", "selskab",  

 "foretagende i en kontraherende stat", "international  

 trafik", "kompetent myndighed".
 Det bemærkes, at nogle stater betragter kommanditselskaber og  

 interessentskaber som selvstændige skattepligtige enheder, medens andre  

 stater beskatter de enkelte kommanditister eller interessenter.
Artikel 4. Skattemæssigt hjemsted Efter denne artikel betyder udtrykket "en person, der er  

 hjemmehørende i en kontraherende stat" enhver person, der i henhold til  

 lovgivningen er fuldt skattepligtig til den pågældende stat.
Det kan være på  

 grund af bopæl, hjemsted, ledelsens sæde eller et hvert andet lignende  

 kriterium.
 Hvor en fysisk person herefter må anses for hjemmehørende i begge stater,  

 skal han anses for hjemmehørende i den stat, hvor han:
1. har fast bolig til sin rådighed, 2. har de stærkeste personlige og økonomiske forbindelser (midtpunkt for  

 livsinteresser), 3. sædvanligvis opholder sig, 4. er statsborger.
 Kan det ikke efter disse retningslinjer afgøres, hvilket land, der i  

 relation til overenskomsten skal anses for bopælsland, og hvilket der skal  

 anses for kildeland, afgøres spørgsmålet af de kompetente myndigheder ved  

 forhandling.
 Skattedepartementet har som et fortolkningsbidrag til ordet  

 "hjemmehørende" udtalt, at afgørelsen i første instans må træffes  

 på grundlag af detaljerede oplysninger om den pågældendes bopælsmæssige  

 tilknytningsforhold til de to lande.
Såfremt de herom givne oplysninger medfører, at skatteyderen må anses for  

 at have bopæl i begge lande, må afgørelsen baseres på detaljerede oplysninger  

 om de økonomiske og personlige forhold i begge lande.
Under "økonomiske  

 forhold" henhører enhver form for økonomisk interesse og tilknytning.  

 Under "personlige forhold" henhører ikke blot ægteskabelige men  

 også andre personlige forhold, eksempelvis samleven uden for ægteskab og  

 familiær tilknytning til børn eller andre slægtninge.
Såfremt den økonomiske tilknytning til det ene land er størst, medens den  

 personlige tilknytning er størst til det andet land, kan dette kriterium  

 (personlige og økonomiske forbindelser) ikke anvendes til afgørelse af, hvor  

 den pågældende må anses for hjemmehørende i overenskomstens forstand, og man  

 må herefter forsøge at afgøre spørgsmålet på grundlag af nøjagtige  

 oplysninger om, hvor den pågældende har opholdt sig og opholder sig i løbet  

 af et år.
En skønsmæssig oplysning om "en uge i hvert land  

 skiftevis", kan ikke uden nærmere dokumentation for rigtigheden heraf  

 lægges til grund for afgørelsen.
Såfremt spørgsmålet heller ikke kan afgøres  

 på grundlag af oplysninger om den pågældendes ophold i de to lande, vil den  

 pågældendes statsborgerforhold være afgørende.
Såfremt statsborgerforholdet  

 til et af landene skal lægges til grund, må dokumentation for dette  

 statsborgerforhold præsteres.
 En skatteyder, der havde bolig i både Danmark og Storbritannien, blev i  

 henhold til art. 4, stk. 2 a, anset for hjemmehørende i Danmark, Skat  

 1987.4.283.
Midlertidige ophold - dobbelt domicil Dobbeltdomicil foreligger, hvor en person efter interne danske regler er  

 fuldt skattepligtig til Danmark og samtidig er fuldt skattepligtig til et  

 andet land.
I de fleste dobbeltbeskatningsoverenskomster, som Danmark har indgået,  

 findes der en bestemmelse om dobbeltdomicil, som svarer til art. 4, stk. 2, i  

 OECD's modelkonvention.
Efter denne bestemmelse er det afgørende, hvor den  

 pågældende person anses for hjemmehørende.
Hvis en person med dobbeltdomicil således efter overenskomsten må anses  

 for hjemmehørende i Danmark, er det Danmark der som bopælsland har  

 beskatningsretten til den pågældende persons globalindkomst og formue.
Hvis  

 overenskomsten derimod bestemmer, at personen må anses for hjemmehørende i  

 det andet land, der således bliver bopælsland, får Danmark status som  

 kildeland.
Dette er efter praksis ensbetydende med, at der til Danmark kun  

 skal selvangives indtægter, som Danmark efter den pågældende overenskomst  

 særskilt har beskatningsretten til. * Samme praksis gælder, hvis der i en af  

 Danmark indgået dobbeltbeskatningsaftale ikke findes en bestemmelse om  

 skattemæssigt hjemsted, idet aftalen da udfyldes med principperne i artikel 4  

 i OECD's Modelaftale *. Da personen fortsat er fuldt skattepligtig til  

 Danmark, vil de fortsat være den samme ret til fradrag som personer, der  

 beskattes af deres globalindkomst.
Dette skal ses i forhold til personer, der  

 er begrænset skattepligtige i henhold til KSL § 2, hvor der kun er  

 fradragsret for udgifter der vedrører de indtægter der er nævnt i  

 bestemmelsen.
* Det skal dog bemærkes, at hvis der er tale om fradrag, der knytter sig  

 til indkomst, der efter kildelandsprincippet slet ikke skal selvangives i  

 Danmark, f.eks. erhvervsvirksomhed og lønarbejde udøvet i det pågældende  

 udland, vil fradrag i Danmark alene kunne ske efter et nettoprincip.
Dette  

 betyder, at sådanne udgifter alene vil kunne fradrages i Danmark i det omfang  

 udgifterne måtte overstige den pågældende udenlandske indkomst.
I forbindelse  

 med lønarbejde i udlandet vil fagforeningsbidrag for den forholdsmæssige  

 periode, hvor personen opholder sig i udlandet, normalt blive anset for at  

 knytte sig til lønindkomsten i udlandet.
En konkret vurdering kan dog føre til, at dette synspunkt fraviges i  

 forbindelse med betaling af fagforeningsbidrag til Danmark, se LSR 1984.159.  

 Derimod vil Akassebidrag ikke blive anset for at knytte sig til udenlandsk  

 lønindkomst, således at fuldt fradrag kan foretages, selv om Danmark har  

 kildelandsstatus, se TOLD*SKAT Nyt 1992.10.300 (LSR). * Til belysning af indkomstopgørelsen i en situation, hvor Danmark har  

 status som kildeland, skal angives et eksempel:
 Der kan endvidere henvises til kendelse fra Landsskatteretten, refereret i  

 Skat 1987.10.732, hvor en skatteyder blev anset for hjemmehørende i Sverige i  

 1984, hvorfor den fra Sverige oppebårne lønindkomst ikke skulle indgå i  

 beregningen af bunden opsparing.
Der har hidtil været et relativt begrænset antal sager med "dobbelt  

 domicil", se dog Skat 1990.12.990 (BF) og t&s Nyt 1991.11.610 (BF),  

 hvor Ligningsrådet i begge sager tilkendegav, at spørgerne måtte anses for  

 hjemmehørende i Danmark.
På grund af den atypiske bestemmelse om  

 "skattemæssigt hjemsted" i art. 4 i dobbeltbeskatningsaftalen med  

 Grønland vil sådanne tilfælde hyppigere forekomme i relation til denne  

 aftale. * Se endvidere ØLD i TOLD*SKAT Nyt 1992.21.645 (Ø). * Artikel 5. Fast driftssted Efter denne artikel betyder udtrykket "fast driftssted" navnlig  

 et fast forretningssted, gennem hvilket et foretagendes virksomhed helt eller  

 delvis udøves.
Der vil dog ikke være tale om fast driftssted, hvis  

 virksomheden har hjælpe- eller forberedelseskarakter, se herom nedenfor.
 Som eksempler på et fast forretningssted kan anføres:
a) et sted, hvorfra et foretagende ledes, b) en filial, c) et kontor, d) en fabrik, e) et værksted, og f) en mine, en olie- eller gaskilde, et stenbrud eller et hvert andet  

 sted, hvor naturforekomster udvindes * f.eks. en juletræsplantage.
I  

 sidstnævnte tilfælde vil der være tale om fast driftssted, selv om salget af  

 træerne ikke finder sted i kildelandet, idet selve træproduktionen ikke kan  

 anses for hjælpevirksomhed.
Hvis juletræsplantagen hverken ejes eller er  

 forpagtet, vil agentreglen være afgørende for, om der kan statueres fast  

 driftssted, se nedenfor. * Et bygnings-, anlægs- eller monteringsarbejde udgør kun et fast  

 driftssted, hvis det varer mere end 12 måneder.
 Udlejning af driftsmateriel eller andet løsøre vil kun medføre fast  

 driftssted, hvis administrationen af udlejningen foregår i det land, hvor det  

 pågældende løsøre udlejes.
 Et dansk selskab, der udlejede arbejdskraft til Norge inden for off-shore  

 sektoren, blev ikke anset for at have fast driftssted i Norge.
 I lsr. 1983.61 havde 2 indehavere af et dansk ApS dannet et tysk GMBH, som  

 havde et lokale til rådighed hos selskabets tyske revisor.
Arbejdet blev udført af de to indehavere, der en til to gange månedligt  

 var på kontoret i Tyskland.
Forretningerne blev aftalt pr. telefon og  

 størstedelen af kontorarbejdet blev udført i Danmark.
Landsskatteretten  

 udtalte, at der ikke var grundlag for at anse lokalet i Tyskland for at være  

 et fast driftssted.
Se endvidere Skat 1989.3.239, samt Skat 1989.11.862 (H),  

 hvorefter nogle licensindtægter fra Schweiz blev beskattet i Danmark, fordi  

 licensindehaverne ikke havde fast driftssted i Schweiz.
Selv om der ikke foreligger et fast forretningssted, vil der alligevel  

 være fast driftssted, hvis virksomheden i kildelandet udøves gennem en agent,  

 der repræsenterer foretagendet i hjemlandet og af dette foretagende har fået  

 fuldmagt til at indgå bindende aftaler og rent faktisk udøver en sådan  

 fuldmagt. * Se hertil TOLD*SKAT Nyt 1992.11.327 (BF), hvor Ligningsrådet  

 lagde til grund, at uanset at de af agenten indhentede ordrer skulle  

 godkendes af selskabet i hjemlandet, ville der alligevel være tale om fast  

 driftssted, hvis ikke de danske kunder i henhold til almindelig fuldmagtslære  

 udtrykkeligt blev gjort opmærksom på, at købsaftalen ikke var bindende, før  

 den var godkendt af selskabet i hjemlandet. * Hvis virksomheden i kildelandet ikke udøves gennem en tilknyttet agent,  

 men derimod gennem en uafhængig repræsentant, vil det være en yderligere  

 betingelse for fast driftssted, at den uafhængige repræsentants dispositioner  

 er videregående end hvad der ligger inden for rammerne af hans egen  

 sædvanlige erhvervsvirksomhed.
Uanset om det faste driftssted grunder sig på et fast forretningssted, en  

 agent eller en uafhængig repræsentant, vil der ikke kunne statueres fast  

 driftssted, hvis den virksomhed, der udøves i kildelandet, har hjælpe- eller  

 forberedelseskarakter i forhold til virksomhedens hovedformål.
Som eksempler  

 på sådanne hjælpefunktioner kan anføres indkøb af produkter til  

 videreforarbejdelse, reklame- og udstillingsvirksomhed (se t&s Nyt  

 1991.13.721 (LSR)), lagerfunktioner og ekspeditionspræget virksomhed efter  

 salg er afsluttet (se Skat 1989.3.239 (LSR)).
Kapitel III Beskatning af indkomst I dette kapitel fastsættes om bopælslandet eller kildelandet, således som  

 disse er fastlagt efter artikel 4, har beskatningsretten til forskellige  

 typer af indkomst.
Artikel 6. Indkomst af fast ejendom Beskatningsretten til indkomst af fast ejendom er tillagt det land, hvor  

 den faste ejendom er beliggende.
Det fremgår videre af artiklen, at udtrykket  

 "fast ejendom" også omfatter tilbehør, besætning og redskaber til  

 den faste ejendom.
 I kendelse fra Landsskatteretten af 19. maj 1988, blev det udtalt, at  

 renteudgifter af 2 banklån i Vesttyskland, der blev sikret ved udstedelse af  

 ejerpantebreve i 3 tyske ejendomme, der var erhvervet ved arv, ikke skulle  

 fratrækkes ved opgørelsen af den indkomst, hvortil Tyskland havde  

 beskatningsretten, da de omhandlede lån ikke vedrørte ejendommenes opførelse,  

 anskaffelse eller drift.
 Se endv. lsr. 1983.155, hvor det blev fastslået, at indkomst af fast  

 ejendom i Østrig skulle medregnes efter nettoprincippet, dvs. efter fradrag  

 af prioritetsrenter.
Artikel 7. Fortjeneste ved forretningsvirksomhed Fortjeneste ved erhvervsvirksomhed beskattes i den stat, hvor det faste  

 driftssted er beliggende.
Hvis virksomheden driver erhvervsvirksomhed i et andet land gennem et  

 dér liggende fast driftssted, kan den fortjeneste, der kan henføres  

 til det faste driftssted beskattes i kildelandet.
Til sådan fortjeneste  

 henregnes også udbytte, renteindtægter og royalties, der har direkte  

 forbindelse til det faste driftssted, jf. artiklerne 10, stk. 4, 11, stk. 4  

 og 12, stk. 3.
 Hvis her i landet fuldt skattepligtige personer har indkomst fra  

 udenlandske kommanditselskaber, og disse selskaber anses for selvstændige  

 skattesubjekter i de pågældende lande, foreligger der ikke juridisk  

 dobbeltbeskatning, hvorfor dobbeltbeskatningsaftalerne ikke finder  

 anvendelse.
 Kommanditisterne vil derfor alene kunne opnå lempelse efter LL § 33, jf.  

 foran under afsnit D.C.   

 En person, der er bosiddende i udlandet og modtager forpagtningsafgifter fra  

 en virksomhed i Danmark uden at tage aktivt del i driften, anses for at have  

 driftssted her, således at Danmark vil have beskatningsretten til  

 forpagtningsafgiften, uanset hvorledes denne er beregnet, se  

 Skattedepartementets udtalelse i TfS 1987.639.
Endvidere vil en person bosat i udlandet, der modtager løbende ydelser fra  

 en virksomhed i Danmark, som han tidligere har været medejer af og taget del  

 i driften af, være sidestillet med en person, der driver virksomhed gennem et  

 fast driftssted i Danmark, jf.
Højesterets dom af 14. dec. 1988, TfS 1989.38.  

 Danmark vil således have beskatningsretten til den løbende ydelse.
 Hvis der er tale om en egentlig pensionsydelse, se nedenfor artikel 18.
Artikel 8. Skibs- og luftfart Fortjeneste ved skibs- eller luftfartsvirksomhed beskattes i den stat,  

 hvor foretagendets virkelige ledelse har sit sæde, * hvilket for den  

 omhandlede virksomhed er en særregel i forhold til, hvad der ellers ville  

 følge af artikel 5 om fast driftssted.
Artiklen omfatter også fortjeneste ved  

 container-leasing, som en international skibs- eller luftfartsvirksomhed  

 oppebærer ved drift af supplerende eller lejlighedsvis karakter.
Dette er  

 udtrykkelig bemærket i nogle af Danmarks nyere overenskomster, f.eks. den  

 dansk-indiske og den dansk-egyptiske. * Artikel 9. Associerede foretagender Hvor indbyrdes forbundne virksomheder (associerede foretagender) aftaler  

 vilkår vedrørende deres kommercielle eller finansielle forbindelser, der  

 afviger fra de vilkår, der ville være blevet aftalt mellem uafhængige  

 foretagender, kan den eventuelle yderligere fortjeneste, der ville være  

 blevet opnået, såfremt der havde været tale om uafhængige parter, medregnes  

 til foretagendets fortjeneste og beskattes.
Den såkaldte  

 EF-Voldgiftskonvention er ratificeret af Danmark den 26. nov. 1991 ved  

 gennemførelse af lov om ophævelse af dobbeltbeskatning i forbindelse med  

 regulering af forbundne foretagenders overskud.
Konventionen foreskriver en  

 procedure, hvorefter de kompetente myndigheder i de pågældende lande har en  

 frist på 2 år til at aftale ophævelse af dobbeltbeskatningen af de forbundne  

 foretagender.
Ved overskridelse af denne frist skal dobbeltbeskatningen løses  

 ved voldgift.
Loven træder dog først i kraft når det sidste EF-land har  

 ratificeret konventionen.
Dette er endnu ikke sket.
Artikel 10. Udbytter Udbytte, der udbetales fra et selskab, beskattes i den stat, hvor  

 udbyttemodtageren er hjemmehørende.
De kontraherende stater kan dog aftale,  

 at udbyttet under visse nærmere begrænsninger også beskattes i den stat, hvor  

 selskabet er hjemmehørende.
 For personer, der således er begrænset skattepligtige, er udbytteskatten  

 endelig.
* Vedrørende selskaber henledes opmærksomheden på lov nr. 219 af 3. april  

 1992 om moder/datterselskabsdirektivet 90/435/EØF.
Herefter omfatter  

 skattepligten ifølge SSL § 2, stk. 1, litra c ikke udbytte, som et selskab,  

 der er hjemmehørende i en stat, der er medlem af EF, modtager i udbytte fra  

 et selskab, der hjemmehørende her i landet.
Se også ligningsvejledningen,  

 afsnit S.A.2.6. * Såfremt bopælslandet helt eller delvis også har beskatningsretten til  

 udbyttet, vil den pågældende udbyttemodtager kunne søge udbytteskatten  

 refunderet.
 Der er udarbejdet blanketter til disse andragender.
* Tilbagesøgning af dansk udbytteskat efter visse overenskomster Med 7 lande (Norge, Sverige, Tyskland, Holland, Belgien, Luxemburg og USA)  

 er der indgået aftale om en særlig ordning, hvorefter den danske udbytteskat  

 afregnes med den skattesats, som Danmark som kildeland er berettiget til at  

 oppebære.
 Ordningen gælder kun for fysiske personer, som har ladet deres aktier  

 deponere i et dansk pengeinstitut til registrering og administration af  

 Værdipapircentralen (VP-konto).
 Ordningen forudsætter en attestation fra vedkommende udenlandske  

 skattemyndighed om den udbytteberettigedes bopæls- og skattepligtsforhold.
 Til dette brug er udarbejdet blanket F 55.
Blanketten foreligger på engelsk, tysk og fransk. * Tilbagesøgning af dansk udbytteskat i øvrigt Hvor modtageren af dansk udbytte, som ikke er omfattet af nogen  

 særordning, bor i et af de nedenfor anførte lande, skal der benyttes den for  

 det pågældende udland gældende danske blanket, da den i blanketten anførte  

 fremgangsmåde med attestation af den fremmede statsmyndighed er udtrykkeligt  

 aftalt med det pågældende lands finansministerium.
U 35 A (Østrig) U 21 B (Belgien) U 22 CDN (Canada) U 31 CH (Schweiz) U 34 D (Tyskland) U 36 E (Spanien) U 25 F (Frankrig) U 23 GB (Storbritannien) U 29 I (Italien) U 27 Irl (Irland) U 28 IS (Island) U 30 N (Norge) U 26 NL (Holland) U 32 S (Sverige) U 24 SF (Finland) U 33 USA (Amerikas forenede stater) Bortset herfra benyttes den "neutrale" blanket U 20 X.
 Blanketterne fås hos skatteforvaltningerne og hos told- og  

 skatteregionerne.
Tilbagebetaling af udenlandsk skat af udbytte, renter og royalties Hvor modtageren af udenlandsk udbytte, renter og royalties bor i Danmark,  

 skal der anvendes den for kildelandet gældende blanket.
Blanketterne rekvireres gennem told- og skatteregionerne eller  

 skattedirektoraterne i Københavns og Frederiksberg Kommuner.
Hvis der ikke  

 foreligger en blanket for et givet kildeland, må skatteyderen selv udfærdige  

 en anmodning.
 Tilbagesøgningsanmodningen skal attesteres af told- og skatteregionen,  

 henholdsvis København og Frederiksberg kommune, og herefter sendes til det  

 pågældende lands kompetente skattemyndighed.
Vedrørende Spanien gælder særligt, at * fra 1. feb. 1992 hæfter spanske  

 udbyttebetalende selskaber og spanske depositarer af aktier for begrænset  

 skattepligtiges udbytteskat.
Dette betyder, at selskabet kan tilbageholde  

 udbytteskat med overenskomstens skattesats, hvis der foreligger en  

 bopælserklæring.
Hvis selskabet tilbageholder fuld spansk udbytteskat, kan  

 den spanske bank, der har aktierne i depot, søge om tilbagebetaling af den  

 overskydende skat.
Det er ligeledes en betingelse, at den spanske depotbank  

 har modtaget en bopælserklæring fra skatteyderen. * Artikel 11. Renter Renter beskattes som udgangspunkt i den stat, hvor rentemodtageren er  

 hjemmehørende.
 De kontraherende stater kan dog aftale, at renter under visse nærmere  

 begrænsninger også beskattes i den stat, hvorfra de udbetales.
Artikel 12. Royalties Royalties beskattes i den stat, hvor den person, der er den retmæssige  

 ejer af beløbet, er bosat.
 Royalties omfatter betalinger for anvendelsen af eller retten til at  

 anvende ophavsretten til bl.a. et litterært, kunstnerisk eller videnskabeligt  

 arbejde herunder spillefilm, patent, varemærke, mønster eller model, tegning,  

 hemmelig formel osv.
Artikel 13. Fortjeneste ved afståelse af formuegenstande Fortjeneste ved afhændelse af fast ejendom og rørlig formue, der udgør en  

 del af erhvervsformuen i et fast driftssted, beskattes, hvor den faste  

 ejendom og rørlige formue er beliggende.
Det gælder såvel den egentlige  

 ejendomsavance som genvundne afskrivninger.
Ligeledes beskattes fortjeneste ved afhændelse af skibe og luftfartøjer og  

 rørlig formue knyttet hertil, i den stat, hvor foretagendets virkelige  

 ledelse har sit sæde.
Fortjeneste ved afhændelse af alle andre aktiver  

 beskattes i det land, hvor afhænderen er hjemmehørende.
 Efter dansk opfattelse omfatter artiklen også indtægt ved udleje af  

 erhvervsformuen.
 Ved afhændelse af aktiver, hvor avancen er undergivet beskatning her til  

 landet efter reglerne om begrænset skattepligt, skal fortjenesten opgøres som  

 forskellen mellem salgssummen og værdien i handel og vandel på tidspunktet  

 for skattepligtens indtræden.
 Vedrørende beskatning af og lempelse for genvundne afskrivninger, se Skat  

 1987.6.427 og Skat 1989.2.156.
 Skd. har videre udtalt, at den mellem Danmark og Norge indgåede  

 dobbeltbeskatningsaftale ikke er til hinder for, at Norge kan beskatte den  

 fortjeneste, der hidrører fra afhændelsen af et aktiv og som vedrører tiden  

 indtil skattepligtens indtræden til Danmark.
Artikel 14. Frit erhverv * Fysiske personers indkomst ved frit erhverv eller andet arbejdet af  

 selvstændig karakter beskattes i den stat, hvor personen er hjemmehørende,  

 medmindre der foreligger et fast sted, i en anden stat.
Ved frit erhverv eller andet arbejde af selvstændig karakter forståes især  

 selvstændig videnskabelig, litterær, uddannende eller undervisende virksomhed  

 samt selvstændig virksomhed i forbindelse med liberale erhverv som læge,  

 advokat, ingeniør, arkitekt, tandlæge og revisor.
Opregningen er dog ikke  

 udtømmende.
Som øvrige omfattede eksempler kan nævnes konsulent- og  

 servicepræget virksomhed, hvorimod industriel og handelsmæssig virksomhed  

 ikke er omfattet af denne artikel, men derimod af artikel 5 om fast  

 driftssted.
Kunstneres og sportsfolks selvstændige virksomhed vil typisk være  

 omfattet af en særskilt artikel, se Modelaftalens artikel 17. Om  

 afgrænsningen mellem honorar for selvstændig virksomhed og vederlag for  

 arbejde i tjenesteforhold, henvises til afsnit E.A.4.2.
Ved et fast sted forstås, at der kan disponeres over en lokalitet, hvorfra  

 virksomheden kan udøves, eller som danner udgangspunkt for udøvelse af  

 virksomheden.
Der vil således kunne foreligge et fast sted i tilfælde, hvor  

 der ikke ville være tale om et fast driftssted, hvis artikel 5 herom skulle  

 anvendes.
Om fordelingen af indtægter og udgifter mellem virksomheden i bopælslandet  

 og det faste sted i kildelandet henvises til principperne i Modelaftalens  

 artikel 7, der finder tilsvarende anvendelse. * Artikel 15. Løn Vederlag for personligt arbejde i tjenesteforhold beskattes i den stat,  

 hvor personen er hjemmehørende.
Såfremt arbejdet er udført i den anden stat,  

 beskattes vederlaget dér.
Bopælsstaten har i visse tilfælde  

 beskatningsretten, hvis:
183 dages-reglen 1. Modtageren opholder sig i den anden stat i en periode (eller måske  

 flere), der ikke overstiger 183 dage i vedkommende indkomstår, og 2. Vederlaget betales af eller for en arbejdsgiver, der ikke er  

 hjemmehørende i den anden stat, og 3. Vederlaget ikke udredes som sådant af et fast driftssted eller  

 lignende, som arbejdsgiveren har i den anden stat.
 Såfremt opholdet i arbejdsstaten overstiger 183 dage tillægges  

 arbejdsstaten beskatningsretten fra opholdets begyndelse.
Ved beregningen af de 183 dage medregnes såvel hele som brudte døgn i  

 opholdsstaten (arbejdsstaten). Ved brudte døgn forståes, udover tilrejse- og  

 afrejsedage, også løbende arbejdsdage uden overnatning i arbejdsstaden.  

 Ferier, weekend-ophold eller andre ophold uden for arbejdsstaten skal derimod  

 ikke medregnes.
Fridage, afspadseringsdage o.lign. arbejdsfrie dage, der  

 tilbringes i arbejdsstaten, skal derimod medregnes til de 183 dage. 183  

 dages-reglen skal således fortolkes som en opholdsregel på samme måde som  

 bestemmelsen i LL § 33 A.
Hvis en i Danmark hjemmehørende person således arbejder (opholder sig) i  

 f.eks.
Norge fra søndag aften til fredag eftermiddag vil alene den efter  

 fredagen følgende lørdag i den pågældende uge fragå ved beregningen af  

 opholdets længde i Norge, skd. 65.146.
 Som hovedregel finder 183-dagesreglen anvendelse indenfor hvert kalenderår  

 for sig.
I de tilfælde, hvor bopælsstatens og arbejdsstatens indkomstår (skatteår)  

 afviger fra hinanden, er det arbejdsstatens indkomstår (skatteår), der er  

 afgørende ved anvendelsen af 183-dages reglen.
F.eks. kan lønindkomst, der  

 udbetales af en dansk arbejdsgiver for arbejde udført i Australien eller  

 Irland, beskattes i Danmark, såfremt arbejdstageren ikke opholder sig der i  

 en periode, der overstiger 183 dage inden for et af de nævnte landes  

 skatteår, der løber fra den 6. april til den 5. april året efter.
Afvigelser fra 183-dages reglen Visse af de indgåede dobbeltbeskatningsaftaler afviger fra  

 modelkonventionens 183-dages regel, idet der gælder andre frister, f.eks.  

 Frankrig: 12 måneder, Grønland: 60 dage i sammenhæng og Malaysia: 183 dage i  

 sammenhæng og ingen del af opholdet må være led i et sammenhængende ophold på  

 mere end 183 dage.
Efter den nordiske dobbeltbeskatningsoverenskomst, har  

 bopælsstaten beskatningsretten, når opholdet i arbejdsstaten ikke overstiger  

 183 dage inden for en 12 måneders periode. * Tilsvarende gælder fra den 1.  

 jan. 1992 i den dansk-engelske overenskomst. * Ifølge den fælles nordiske dobbeltbeskatningsoverenskomst gælder der  

 særlige regler for lønindtægt ved arbejde, der udføres ud for landets kyster  

 for arbejdsgivere, som driver virksomhed med udforskning eller udnyttelse af  

 naturforekomster, og hvor det pågældende havbundsområde ikke hører til  

 arbejdstagerens bopælsland.
Sådan lønindtægt kan normalt beskattes i  

 arbejdslandet, hvis arbejdet strækker sig over mere end 30 dage indenfor en  

 12-måneders periode, se nærmere aftalens art. 21, stk. 6 og 7.
Det er en betingelse for kildelandets beskatningsafkald, at lønnen ikke  

 hidrører fra lokal arbejdsgiver.
Som hovedregel er det derimod uden betydning  

 om lønnen betales af en arbejdsgiver i Danmark eller et tredie land.
Der er  

 dog afvigelser herfra, idet kildelandsafkaldet i en række aftaler udtrykkelig  

 er betinget af, at arbejdet er udført for et i Danmark hjemmehørende  

 foretagende eller på dettes vegne (det gælder således aftalerne med Canada,  

 Frankrig, Malaysia, Pakistan, Thailand og USA). Efter aftalen med Grønland er  

 afkaldet betinget af at den pågældende "fortsat er beskæftiget hos og  

 vederlagt af den sædvanlige arbejdsgiver".
 Kildelandets beskatningsafkald er i nogle aftaler gjort betinget af, at  

 lønnen beskattes i bopælslandet (Australien, Færøerne, Malaysia og Tyskland).  

 Kildelandet har i disse tilfælde en subsidiær beskatningsret til lønnen.
 Selv om en person opfylder betingelsen for beskatning her, fordi han er  

 her i mere end 183 dage inden for kalenderåret, må man være opmærksom på, at  

 overenskomster til undgåelse af dobbeltbeskatning aldrig må virke skærpende.
Danmark kan kun udnytte beskatningsretten til den fra hjemlandet modtagne  

 løn, såfremt den pågældende er fuldt skattepligtig efter KSL § 1. For så vidt  

 alene KSL § 1, stk. 1, nr. 3, kommer i betragtning, vil der forekomme  

 tilfælde, hvor Danmark ikke kan beskatte nogen del af lønnen, uanset  

 beskatningsretten efter overenskomsten tilkommer Danmark.
Et eksempel vil  

 belyse dette:
En udlænding bliver af sin udenlandske arbejdsgiver udstationeret til  

 arbejde i Danmark i perioderne 15/1-1/6 og 1/10-15/12, medens han i perioden  

 2/6-30/9 har arbejdet og holdt ferie i sit hjemland.
Efter 183-dages reglen  

 har Danmark beskatningsretten til den i Danmark indtjente løn; men da der  

 ikke er indtrådt fuld skattepligt efter KSL § 1, stk. 1, nr. 3, og der ikke  

 foreligger begrænset skattepligt for så vidt angår løn fra en udenlandsk  

 arbejdsgiver, kan Danmark ikke udnytte beskatningsretten.
 I de fleste dobbeltbeskatningsaftaler er der indført en bestemmelse,  

 hvorefter personer, hjemmehørende i Danmark, som udfører arbejde for SAS  

 bliver beskattet i Danmark.
Arbejdsudleje * 183-dages reglen fraviges endvidere, hvis det efter en  

 dobbeltbeskatningsoverenskomst kan lægges til grund, at arbejdsstaten har  

 beskatningsretten til vederlag til en arbejdsudlejet person, se D.A.2.3. Er  

 det tilfældet, har arbejdsstaten beskatningsretten til lønindkomsten fra 1.  

 dag.
OECD's Modeloverenskomst indeholder endnu ikke regler om arbejdsudleje,  

 men der er opnået principiel enighed mellem OECD-landene om, at  

 arbejdsudlejesynspunket bør indfortolkes i artikel 15 om vederlag for  

 personlig arbejde i tjenesteforhold.
 Dette er dog ikke ensbetydende med, at alle OECD-landene bilateralt  

 anerkender arbejdsudlejebegrebet, jf. nedenfor.
 Særskilte regler om arbejdsudleje findes kun i enkelte af de af Danmark  

 indgåede dobbeltbeskatningsoverenskomster, f.eks. den nordiske  

 dobbeltbeskatningsoverenskomst og dobbeltbeskatningsoverenskomsten mellem  

 Danmark og Storbritannien, hvor artikel 15 er ændret med virkning fra 1. jan.  

 1992. Hvad angår de dobbeltbeskatningsoverenskomster, der ikke indeholder  

 særskilte bestemmelser om arbejdsudleje, gælder at arbejdsudlejebegrebet  

 anvendes i forhold til de pågældende lande, medmindre der foreligger positive  

 oplysninger om, at det andet land ikke anerkender arbejdsudlejebegrebet.
De danske skattemyndigheder er indtil videre bekendt med, at  

 arbejdsudlejebegrebet ikke anerkendes af Holland, Frankrig og Tyskland.
Det  

 samme gælder England for tiden inden den 1. jan. 1992. * Professorreglen I visse overenskomster er der en såkaldt "professorregel" -  

 hvorefter en professor eller lærer, der er hjemmehørende i den ene stat og  

 som modtager vederlag for undervisning ved et universitet, kollegium, skole  

 eller anden undervisningsanstalt i det andet statsområde under et  

 midlertidigt ophold af ikke over 2 år, skal være fritaget for at svare skat i  

 dette andet statsområde af vederlaget.
* Om anvendelsen af professorreglen i den dansk-amerikanske  

 dobbeltbeskatningsoverenskomst henvises til TOLD*SKAT Nyt 1992.21.645 (Ø).* Dansk Management Center kan betragtes som "anden  

 undervisningsanstalt".
Artikel 16. Bestyrelseshonorar Vederlag for arbejde som bestyrelsesmedlem i et selskab, kan beskattes i  

 det land, hvor selskabet er hjemmehørende.
 Da det undertiden kan være vanskeligt at konstatere, hvor arbejdet er  

 udført, er bestemmelsen formuleret under forudsætning af, at arbejdet er  

 udført i det land, hvor selskabet er hjemmehørende.
Art. 17. Kunstnere og sportsfolk Indkomst, der oppebæres som optrædende kunstner, såsom teater-, film-,  

 radio- eller fjernsynskunstner, eller musiker, eller som sportsmand,  

 beskattes i det land, hvori virksomheden udøves.
Se D.A.2.9 om intern hjemmel  

 for beskatning i Danmark.
Artikel 18. Pensioner Private pensioner beskattes som hovedregel i det land, hvor modtageren er  

 hjemmehørende.
Artikel 18 omfatter dog kun private pensioner, der står i forbindelse med  

 tidligere personligt arbejde i tjenesteforhold, hvorimod andre  

 pensionsordninger, som modtageren selv har oprettet, er omfattet af artikel  

 21 om anden indkomst.
Anden indkomst beskattes også som hovedregel i  

 bopælslandet.
Det kan dog forekomme, at en dobbeltbeskatningsoverenskomst  

 under artiklen om private pensioner også medtager pension, der ikke har været  

 et led i et ansættelsesforhold.
 I henhold til den nordiske dobbeltbeskatningsaftale er beskatningsretten  

 til private pensioner tillagt udbetalingslandet.
For så vidt angår sociale pensioner, f.eks. folkepension og ATP, er der i  

 adskillige dobbeltbeskatningsoverenskomster taget udtrykkelig stilling til  

 fordelingen af beskatningsretten, som typisk vil være tillagt  

 udbetalingslandet.
Hvis en dobbeltbeskatningsoverenskomst ikke særskilt har  

 nævnt sociale pensioner, vil disse være omfattet af artiklen om anden  

 indkomst.
Der kan dog i enkelte overenskomster, f.eks. den dansk-canadiske,  

 være tale om, at der i artiklen om pensioner er anvendt udtrykket  

 "enhver pension". Er det tilfældet, vil sociale pensioner være  

 omfattet, medmindre andet fremgår af overenskomsten eller en tilknyttet  

 vejledning.
 Vedrørende afgift ved ophævelse af pensionsordninger henvises der til  

 bemærkningerne til artikel 2.
 Med hensyn til tjenestemandspension og lignende henvises der til artikel  

 19.
Artikel 19. Offentlige hverv Vederlag for personligt arbejde og pensioner (tjenestemandspensioner  

 o.lign.), der udbetales af en af de kontraherende stater, beskattes i den  

 stat, der udbetaler vederlaget eller pensionen.
Som eksempler på  

 institutioner, der i relation hertil anses for offentlige, kan nævnes Det  

 kongelige Teater, Odense Universitet, Københavns Universitet, Danmarks Radio,  

 Nationalbanken, ATP og Lodspensionskassen.
Se også Skat 1989.1.76. I øvrigt  

 vil offentlighedslovens og forvaltningslovens definitioner på offentlige  

 myndigheder have vejledende betydning.
Derimod er løn og pensioner fra I/S Datacentralen, Lægernes Pensionskasse,  

 Dyrlægernes Pensionskasse, Forst- og Agronomforbundets Pensionskasse,  

 Apotekervæsenets Pensionskasse og Hovedstadens Naturgasselskab I/S anset for  

 udbetalt af private virksomheder og institutioner.
I relation til den  

 dansk-spanske overenskomst er pension fra KTAS anset for at være en privat  

 pension.
 Såfremt modtageren er statsborger og var hjemmehørende i den anden stat,  

 tilkommer beskatningsretten dog denne stat.
Artikel 20. Studerende Studerende og lærlinge, der i studie- eller uddannelsesøjemed opholder sig  

 i et andet land og som umiddelbart før opholdet var hjemmehørende i et andet  

 land, skal ikke beskattes i opholdslandet af de beløb, der hidrører fra  

 kilder uden for dette land.
 Da der i de forskellige dobbeltbeskatningsoverenskomster er en varierende  

 ordlyd af denne bestemmelse, må man tillægge ordlyden i den enkelte  

 overenskomst stor betydning ved afgørelsen af, hvilket land beskatningsretten  

 tilfalder.
* For så vidt angår stipendier fra Statens Uddannelsesstøtte medfører  

 f.eks. den nordiske dobbeltbeskatningsoverenskomst artikel 20, at Danmark vil  

 have beskatningsretten, hvis en dansker midlertidigt studerer i et andet  

 nordisk land.
Dette gælder dog ikke, hvis den studerende allerede ved  

 studiets påbegyndelse var hjemmehørende i det andet nordiske land.
Hvis der i  

 en dobbeltbeskatningsoverenskomst ikke findes en artikel om studerende, vil  

 SU-beløb være omfattet af artiklen om anden indkomst, jf.
TOLD*SKAT Nyt  

 1992.20.617. * Ligningsrådet har i en bindende forhåndsbesked udtalt, at støtte fra  

 Statens Jordbrugs- og veterinærvidenskabelige Forskningsråd og fra Nato  

 Science Fellowship Programme til et forskningsprojekt i USA er omfattet af  

 overenskomstens art.XIII (studerende), uanset at den pågældende er kandidat.
Artikel 21. Indkomst, der ikke udtrykkeligt er omtalt Indkomster, der ikke er udtrykkeligt omtalt i de foregående artikler,  

 beskattes kun i den stat, hvor modtageren er hjemmehørende.
 Kapitel IV Beskatning af formue.
 Artikel 22.
 Formue beskattes i den stat, hvor formueejeren er hjemmehørende, medmindre  

 det drejer sig om fast ejendom, rørlig formue til et fast driftssted, skibe  

 og luftfartøjer, der beskattes i den stat, hvor ejendommen eller driftsstedet  

 er beliggende eller for skibe og luftfartøjer, hvor foretagendets virkelige  

 ledelse har sit sæde.
Kapitel V Metoder til ophævelse af dobbeltbeskatning Artikel 23 A + B Under forudsætning af at Danmark er bopælslandet, kan principperne for de  

 forskellige metoder beskrives således:
Creditmetoden Denne metode giver Danmark ret til at medregne den udenlandske indtægt  

 fuldt ud ved opgørelsen af den skattepligtige indkomst.
Dobbeltbeskatningen  

 ophæves herefter ved, at Danmark i de beregnede skatter giver et nedslag med  

 det mindste af følgende to beløb:
 a) Den udenlandske skat af den udenlandske indtægt.
 b) Den del af den danske skat, der forholdsmæssigt falder på den  

 udenlandske indtægt.
 Beløbet under a) benævnes "fuld credit", medens beløbet under b)  

 benævnes "almindelig credit". Det vil ses, at dette system  

 medfører, at der indrømmes fuld credit, når den udenlandske skat er mindre  

 end den danske beregnet som anført under b), men kun almindelig credit, når  

 den udenlandske skat er højere.
Matching credit Normalt må den skattepligtige fremlægge dokumentation i form af  

 skattebilletter el.lign. for størrelsen af den i udlandet betalte skat.
Nogle lande, f.eks. udviklingslande, som har en særlig interesse i  

 udenlandske kapitalinvesteringer, har bestemmelser i deres interne  

 lovgivning, hvorefter skatten i udenlandsk ejede virksomheder helt eller  

 delvis kan bortfalde.
Overenskomsten vil i sådanne tilfælde ofte indeholde  

 bestemmelse om, at creditlempelsen skal beregnes med hensyntagen til den  

 skat, som den udenlandske stat kunne have opkrævet, hvis de pågældende  

 lempelsesregler ikke havde eksisteret.
Det er dog en forudsætning, at der  

 foreligger attestation fra det pågældende land for den der opgjorte indkomst  

 og den skat, der kunne have været opkrævet.
Exemption med progressionsforbehold (gl. metode) Den udenlandske indkomst medtages ikke i den skattepligtige indkomst, men  

 medtages alene ved skatteberegningen.
Det bemærkes, at lempelsesmetoden i den dansk-franske overenskomst  

 medfører, at såvel kildelandet som bopælslandet kan medregne hele  

 globalindtægten ved skatteberegningen.
Dette har primært betydning, når  

 skatteyderen er skattepligtig efter KSL § 1.
Exemption med progressionsforbehold (ny metode) Den udenlandske indkomst medregnes i den skattepligtige indkomst, men der  

 indrømmes et nedslag i de pålignede skatter svarende til den del af den  

 samlede danske skat, der forholdsmæssigt falder på den udenlandske indkomst.
 Hvis aktieudbytte modtaget fra udlandet er skattefri efter SSL § 13, stk.  

 3, er lempelse efter en dobbeltbeskatningsoverenskomst udelukket.
Fuld exemption Den udenlandske indkomst medtages hverken ved opgørelsen af den  

 skattepligtige indkomst eller ved skatteberegningen, der altså alene sker på  

 grundlag af beregningen af indkomst og formue i Danmark.
Skattereformen Vedtagelsen af skattereformen, som bevirker at skatteberegningen skal  

 foretages i 3 led (almindelig indkomstskat, 12 pct.'s skat og 6 pct.'s skat),  

 medfører, at også lempelsesberegningen, når der foreligger udenlandsk  

 indkomst, skal beregnes særskilt for hver af de 3 skatteberegninger, jf.  

 afsnit D.C.3 og cirkulæret til PSL, pkt.91-101.
Kapitel VI Særlige bestemmelser Artikel 24 Ifølge denne artikel må der ikke ske diskriminering af et lands  

 statsborgere ved at disse i den anden stat pålægges en anderledes eller mere  

 byrdefuld beskatning.
Artikel 25 Denne artikel beskriver den fremgangsmåde, der skal følges, når der opstår  

 vanskeligheder eller tvivlsspørgsmål med hensyn til fortolkning eller  

 anvendelse af en overenskomst.
 Hvis en i Danmark fuldt skattepligtig skatteyder i forbindelse med  

 indkomsterhvervelse i udlandet bliver pålagt at betale skatter, som kan søges  

 tilbage, fordi Danmark har beskatningsretten til den pågældende indkomst, må  

 skatteyderen selv udfærdige en anmodning, der herefter kan attesteres af en  

 told- og skatteregion, henholdsvis København og Frederiksberg kommune.
 Det samme gælder, hvis en virksomhed, der udfører arbejde i udlandet,  

 bliver pålagt at betale afgifter, der ikke er omfattet af en  

 dobbeltbeskatningsoverenskomst, men som kan søges tilbage mod dokumentation  

 af fuld skattepligt til Danmark.
Artikel 26 De kontraherende stater skal under visse nærmere betingelser udveksle  

 oplysninger, der er nødvendige for at gennemføre bestemmelserne i den  

 indgåede overenskomst.
 Vedrørende inddrivelse af danske skattekrav i udlandet henvises der til  

 T&S-cirkulære 1990-9.
* Vedrørende gensidig administrativ bistand, se lov nr. 132 af 26. feb.  

 1992 om sådan bistand i sager om direkte og indirekte skatter mellem stater,  

 der er medlem af Europarådet eller OECD. * Artikel 27 De skattemæssige begunstigelser, som ansatte ved diplomatiske eller  

 konsulære repræsentanter nyder, berøres ikke af en indgået  

 dobbeltbeskatningsoverenskomst.
Artikel 28 Ifølge denne artikel kan en overenskomst udvides til at omfatte enhver  

 stat eller ethvert område, for hvis internationale forbindelser en af de  

 kontraherende stater er ansvarlig.
Kapitel VII Slutbestemmelser Artikel 29 Af denne artikel fremgår det, hvornår overenskomsten skal ratificeres og  

 fra hvilket tidspunkt overenskomsten skal have virkning.
Artikel 30 Overenskomsten kan af parterne opsiges med mindst 6 måneders varsel før  

 udgangen af et kalenderår.
