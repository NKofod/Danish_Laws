Cirkulære om dansk indfødsret ved  

 naturalisation (Til politimestrene og Politidirektøren i  

 København) Kapitel 1 Indledning Cirkulæret indeholder retningslinier for meddelelse af dansk  

 indfødsret ved naturalisation, jf. § 6, stk. 1, i lov om  

 dansk indfødsret, jf. lovbekendtgørelse nr. 28 af 15. januar  

 1999. Retningslinierne beskriver den praksis, som Folketingets  

 Indfødsretsudvalg følger i forbindelse med behandlingen af  

 ansøgninger om naturalisation.
 § 1. Naturalisation kan meddeles til personer, der opfylder  

 cirkulærets retningslinier for så vidt angår ophold, alder,  

 vandel, restancer til det offentlige samt sprogfærdigheder.
Stk. 2. Det er endvidere en forudsætning, at  

 ansøgeren er indforstået med at give afkald på sit  

 hidtidige statsborgerskab.
Hvis ansøgeren ikke automatisk mister sit  

 hidtidige statsborgerskab ved naturalisationen, stilles der krav om  

 løsning fra det hidtidige statsborgerskab som betingelse for  

 erhvervelsen af dansk statsborgerskab.
Stk. 3. Krav om løsning stilles dog ikke over for  

 personer med flygtningestatus her i landet eller over for personer fra lande,  

 hvor det erfaringsmæssigt er umuligt eller forbundet med overordentlig  

 store vanskeligheder at blive løst.
Det samme gælder, hvis en  

 ansøger har fået afslag på løsning, eller hvis det  

 er dokumenteret, at den pågældende har gjort et seriøst,  

 men forgæves forsøg på at blive løst fra sit  

 hidtidige statsborgerskab.
§ 2. Naturalisation meddeles ved lov efter Folketingets  

 bestemmelse.
De retningslinier, der er beskrevet i cirkulæret, kan kun  

 fraviges af Folketinget.
 Stk. 2. Myndighederne bør ikke i forbindelse med  

 behandlingen af ansøgninger om naturalisation eller ved ydelse af  

 vejledning i øvrigt over for personer, der vil indgive en sådan  

 ansøgning, fremsætte udtalelser, som kan bevirke, at de  

 pågældende frafalder deres ønske om at få  

 ansøgningen behandlet.
Kapitel 2 Ophold § 3. Det er en betingelse for naturalisation, at  

 ansøgeren har tilladelse til varigt ophold her i landet.
Den forlangte  

 opholdsperiode, jf. §§ 4-8, regnes fra det tidspunkt, hvor  

 ansøgeren første gang har fået opholdstilladelse.
Med  

 undtagelse af de tilfælde, der er omtalt i § 5, stk. 4,  

 § 10 og § 12, 1. pkt, er det endvidere en forudsætning for  

 naturalisation, at ansøgeren har ophold her i landet.
§ 4. Statsborgere fra de nordiske lande skal have opholdt sig  

 lovligt her i landet uafbrudt i mindst 2 år, andre udlændinge i  

 mindst 7 år.
Statsløse personer samt personer, der er anerkendt  

 som flygtninge i henhold til FN-konventionen af 1951 om flygtninges  

 retsstilling, og personer, som må sidestilles hermed, kan naturaliseres  

 efter 6 års uafbrudt ophold her i landet.
§ 5. En person, der lever i ægteskab med en dansk  

 statsborger, kan naturaliseres efter 4 års uafbrudt ophold her i  

 landet, når ægteskabet har bestået i 3 år.
Ved 2  

 års ægteskab kræves 5 års ophold her i landet og ved  

 1 års ægteskab kræves 6 års ophold.
 Stk. 2. Op til 1 års samliv inden ægteskabets  

 indgåelse ligestilles med ægteskab i den pågældende  

 periode.
 Stk. 3. Lever ægtefællerne på grund af  

 arbejde, uddannelse eller lignende ikke sammen, forelægges  

 ansøgningen for Folketingets Indfødsretsudvalg til  

 afgørelse.
 Stk. 4. Har ansøgeren på grund af  

 ægtefællens arbejde bopæl i udlandet, kan naturalisation  

 kun meddeles, hvis ansøgeren tidligere har opholdt sig i Danmark i  

 sammenlagt mindst 4 år.
 § 6. Har ansøgerens ophold i Danmark været  

 afbrudt af ophold i udlandet, kan naturalisation kun meddeles, hvis  

 ansøgerens sammenlagte ophold her i landet mindst udgør den  

 periode, der er nævnt i § 4 eller § 5, og det må  

 lægges til grund, at ansøgeren har til hensigt at blive her i  

 landet.
Det er endvidere en forudsætning, at 1)	opholdsafbrydelserne sammenlagt højst har udgjort 1 år,  

 eller 2)	opholdsafbrydelserne højst har udgjort 2 år og  

 udelukkende skyldes uddannelse, aftjening af værnepligt i den stat, som  

 ansøgeren hidtil har været statsborger i, eller besøg hos  

 nærtstående familie på grund af alvorlig sygdom hos det  

 pågældende familiemedlem.
 Stk. 2. Justitsministeriet kan give nærmere oplysning om  

 mulighederne for naturalisation i tilfælde, hvor opholdsafbrydelserne  

 er af længere varighed end nævnt i stk. 1.
 § 7. Ansøgere, der er indrejst i Danmark inden det  

 fyldte 15. år, kan naturaliseres, når de er fyldt 18 år.  

 Det er en forudsætning, at en eventuel uddannelse, som ansøgeren  

 har fået under opholdet i Danmark, er af dansk karakter.
§ 8. Ansøgere, der har fået en væsentlig  

 del af deres almindelige eller faglige uddannelse i Danmark, kan  

 naturaliseres efter 4 års ophold her i landet.
Det er en  

 forudsætning, at uddannelsen er af dansk karakter og har varet i mindst  

 3 år, medmindre den forinden er afsluttet med eksamen eller lignende  

 prøve.
§ 9. Søfolk, der sejler med danske skibe i  

 udenrigsfart, kan ansøge om dansk indfødsret under ophold her i  

 landet.
Justitsministeriet kan give nærmere oplysninger om mulighederne  

 for naturalisation i sådanne tilfælde.
 § 10. Ansøgere, der er født i perioden fra den  

 1. januar 1961 til den 31. december 1978 af en dansk mor, og som kunne have  

 erhvervet dansk indfødsret, såfremt moderen i perioden fra den  

 1. januar 1979 til den 31. december 1981 havde afgivet en erklæring  

 herom, jf. § 2, stk. 2, i lov nr. 117 af 29. marts 1978, kan  

 naturaliseres uafhængig af ophold i Danmark.
§ 11. For personer, der tidligere har været danske  

 statsborgere eller er af dansk afstamning, samt for dansksindede  

 sydslesvigere kan de almindelige opholdskrav lempes.
Justitsministeriet kan  

 give nærmere oplysninger herom.
Kapitel 3 Naturalisation af børn § 12. Børn under 12 år, der adopteres af danske  

 statsborgere, herunder ved stedbarnsadoption, og som ikke bliver danske  

 statsborgere i medfør af § 2A i lov om dansk indfødsret,  

 kan naturaliseres uafhængig af ophold her i landet.
Det er en  

 forudsætning, at adoptionen har gyldighed efter dansk ret.
Er  

 adoptionen sket mellem det fyldte 12. og 18. år, kan barnet  

 naturaliseres, hvis det inden det fyldte 18. år har opholdt sig mindst  

 2 år her i landet.
 § 13. Børn, der udelukkende på grund af  

 forældrenes separation ikke er blevet danske statsborgere som  

 bipersoner i forbindelse med en af forældrenes naturalisation, kan  

 naturaliseres, hvis det godtgøres, at forældrene har genoptaget  

 samlivet, og virkningerne af separationen derved er bortfaldet.
 § 14. Børn født uden for ægteskab af en  

 udenlandsk mor og dansk far kan naturaliseres, hvis faderen har del i  

 forældremyndigheden over barnet.
 § 15. I overensstemmelse med FN-konventionen af 1989 om  

 barnets rettigheder kan børn, der er født statsløse i  

 Danmark, naturaliseres, hvis de har bopæl her i landet.
§ 16. Børn kan naturaliseres selvstændigt, hvis  

 de ikke har mulighed for at blive naturaliseret som biperson til én af  

 forældrene.
Mulighed for naturalisation som biperson foreligger,  

 når en af forældrene, der ikke er dansk statsborger, har del i  

 forældremyndigheden over barnet og opholder sig her i landet.
Kapitel 4 Kriminalitet § 17. Ansøgere, der er straffet, kan ikke naturaliseres  

 før udløbet af en vis karenstid, der er afhængig af  

 straffens strenghed, jf. oversigten i bilaget til cirkulæret.
Stk. 2. Er ansøgeren straffet flere gange for ligeartet  

 kriminalitet, forlænges karenstiden med 3 år for hver gang.
Kun  

 sanktioner, der i sig selv udløser karenstid, har  

 gentagelsesvirkning.
 Stk. 3. Ansøgere, der er sigtet for en  

 lovovertrædelse, kan ikke naturaliseres.
Kapitel 5 Restancer til det offentlige § 18. Der kan ikke meddeles naturalisation til  

 ansøgere, der er i restance med hensyn til 1)	tilbagebetalingspligtige ydelser efter lov om social service eller  

 lov om aktiv socialpolitik, 2)	tilbagebetalingspligtige ydelser efter den nu ophævede lov om  

 social bistand, 3)	børnebidrag, der er udbetalt forskudsvis af det offentlige  

 efter lov om børnetilskud og forskudsvis udbetaling af  

 børnebidrag, 4)	daginstitutionsbetaling, 5)	tilbagebetaling af for meget udbetalt boligstøtte, jf.  

 § 47 i lov om individuel boligstøtte, 6)	tilbagebetaling af boligindskudslån, eller 7)	skatter og afgifter, medmindre skatte- eller afgiftsrestancen  

 skyldes forhold, der ikke kan lægges ansøgeren til  

 last.
§ 19. Ansøgere, der har restancer som nævnt i  

 § 18, kan dog naturaliseres, hvis 1)	der er aftalt en afdragsordning, eller der foretages  

 lønindeholdelse, 2)	betalingsordningen har været overholdt i mindst 12  

 måneder   eller mindst 18 måneder, hvis restancen er på  

 25.000 kr. og derover   og det må antages, at betalingsordningen  

 også vil blive overholdt i fremtiden, og 3)	der afdrages så meget, at gælden nedbringes.
 Stk. 2. Naturalisation kan endvidere finde sted, hvis en  

 ansøger har overholdt en afdragsordning i mindst halvdelen af den  

 forlangte periode, jf. stk. 1, og herudover frivilligt betaler et  

 ekstraordinært afdrag, der udgør mindst 10 pct. af den samlede  

 gæld.
 § 20. Har ansøgeren forskellige typer af restancer, der  

 inddrives af samme kommune, kan naturalisation meddeles, når en  

 betalingsordning er overholdt i overensstemmelse med § 19, også  

 selv om afdragene alene anvendes til først at nedbringe én af  

 restancerne.
 § 21. Selv om der ikke foreligger en betalingsordning som  

 beskrevet i § 19, kan naturalisation meddeles, hvis myndighederne har  

 givet henstand eller har eftergivet restancen, og myndighedernes beslutning  

 er begrundet med forhold, der ikke kan lægges ansøgeren til  

 last, f.eks. sygdom, arbejdsløshed eller påbegyndelse af  

 uddannelse.
 Stk. 2. Naturalisation kan endvidere meddeles, hvis  

 ansøgeren er uden beskæftigelse, ikke har anden indtægt  

 end ydelser efter lov om social service eller lov om aktiv socialpolitik og  

 ikke inden for en rimelig fremtid har udsigt til at opnå lønnet  

 beskæftigelse eller indtægter i øvrigt.
 Stk. 3. Bestemmelsen i stk. 2 finder ikke anvendelse,  

 hvis restancen vedrører skatter og afgifter eller ydelser, der er  

 gjort tilbagebetalingspligtige i medfør af § 119 i lov om social  

 service, § 91 i lov om aktiv social politik eller § 25,  

 stk. 1, nr. 1, i den nu ophævede lov om social bistand.
 § 22. Ansøgere, hvis restancer til det offentlige  

 sammenlagt overstiger 100.000 kr., kan   uanset om der forlanges en  

 afdragsordning som betingelse for naturalisation   kun naturaliseres efter  

 forudgående forelæggelse af ansøgningen for Folketingets  

 Indfødsretsudvalg.
Kapitel 6 Sprog § 23. Det er en betingelse for naturalisation, at  

 ansøgeren uden brug af omskrivninger eller andre sprog og med den  

 accent, som er naturlig, kan deltage ubesværet i en almindelig samtale  

 på dansk.
Stk. 2. Ansøgere, der ikke opfylder betingelsen i  

 stk. 1, kan dog naturaliseres, hvis vedkommende 1)	er over 65 år og har opholdt sig i Danmark i mindst 15  

 år, eller 2)	på grund af psykisk sygdom, f.eks. som følge af tortur,  

 ikke vil være i stand til at lære dansk i tilstrækkelig  

 grad, eller 3)	på grund af fysisk eller psykisk sygdom eller handicap er ude  

 af stand til at tale eller kun i ringe grad besidder et talesprog.
 Stk. 3. De forhold, der er omtalt i stk. 2, nr. 2 og 3,  

 skal være dokumenteret ved erklæring fra en speciallæge.  

 Den i stk. 2, nr. 2 omhandlede tilstand kan endvidere være  

 dokumenteret ved erklæring fra en psykolog eller et torturcenter.
Kapitel 7 Indgivelse og behandling af ansøgninger om  

 naturalisation § 24. Ansøgning om naturalisation indgives på et  

 særligt ansøgningsskema til politimesteren i den politikreds,  

 hvor ansøgeren bor.
Ansøgere, der bor i Københavns  

 Kommune, indgiver ansøgningen til Politidirektøren i  

 København.
Stk. 2. Ved indgivelse af ansøgning om naturalisation  

 betales et gebyr på 1.000 kr., jf.
Justitsministeriets  

 bekendtgørelse nr. 162 af 7. marts 1995.
§ 25. Efter modtagelse af ansøgningen indkalder  

 politiet ansøgeren til en samtale, hvor ansøgerens oplysninger  

 i ansøgningsskemaet gennemgås.
Politiet foretager på  

 baggrund af samtalen en vurdering af ansøgerens danskkundskaber, jf.  

 § 23, stk. 1. Politiet sender herefter sagen til  

 Justitsministeriet.
§ 26. Justitsministeriet undersøger, om  

 ansøgeren opfylder betingelserne for naturalisation og optager i givet  

 fald ansøgeren på et lovforslag om indfødsrets  

 meddelelse.
I særlige tilfælde sker optagelse på lovforslag  

 efter forelæggelse for Folketingets Indfødsretsudvalg.
§ 27. For børn under 18 år, som adopteres af  

 danske statsborgere, herunder ved stedbarnsadoption, og som ikke bliver  

 danske statsborgere i medfør af § 2A i lov om dansk  

 indfødsret, kan ansøgning om naturalisation indgives sammen med  

 ansøgningen om adoption.
Ansøgningen sendes af  

 adoptionsmyndigheden direkte til Justitsministeriet.
Kapitel 8 Ikrafttræden m.v.
 § 28. Cirkulæret træder i kraft den 1. juli 1999  

 og gælder for behandlingen af alle ansøgninger om naturalisation  

   uanset tidspunktet for ansøgningens indgivelse   såfremt  

 behandlingen af ansøgningen ikke er afsluttet med vedtagelse af en lov  

 om indfødsrets meddelelse.
 Stk. 2. Samtidig ophæves Justitsministeriets  

 cirkulære nr. 132 af 3. oktober 1997 om dansk indfødsret ved  

 naturalisation.
Justitsministeriet, den 16. juni 1999, den  

 16. juni 1999 Frank Jensen /Birgit Kleis Bilag Retningslinier for naturalisation af personer, der er  

 straffet Bødestraf 1)	Bøder på 3.000 kr. og derover (eller 20 dagbøder  

 og derover for overtrædelse af straffeloven) er til hinder for  

 naturalisation i 2 år fra gerningstidspunktet.
2)	Bøder for spiritus- eller promillekørsel er uanset  

 bødestørrelsen til hinder for naturalisation i 2 år fra  

 gerningstidspunktet.
Der henvises endvidere til pkt. 17.
 3)	Bøder for overtrædelse af lov om euforiserende stoffer  

 er uanset bødestørrelsen til hinder for naturalisation i 3  

 år fra gerningstidspunktet.
Frihedsstraffe og betingede domme 4)	Ubetinget hæfte- eller fængselsstraf op til 60 dage er  

 til hinder for naturalisation i 5 år fra straffens udståelse.
 5)	Ubetinget hæfte- eller fængselsstraf fra 60 dage og op  

 til 6 måneder er til hinder for naturalisation i 7 år fra  

 straffens udståelse (prøveløsladelsestidspunktet).
 6)	Ubetinget hæfte- eller fængselsstraf fra 6 måneder  

 og op til 1 år er til hinder for naturalisation i 8 år fra  

 straffens udståelse (prøveløsladelsestidspunktet).
 7)	Ubetinget fængsel fra 1 år og op til 2 år er til  

 hinder for naturalisation i 10 år fra straffens udståelse  

 (prøveløsladelsestidspunktet).
 8)	Ubetinget fængsel fra 2 år og op til 3 år er til  

 hinder for naturalisation i mindst 12 år fra straffens udståelse  

 (prøveløsladelsestidspunktet). Der henvises endvidere til pkt.  

 20 a).
 9)	Ubetinget fængsel fra 3 år og derover er til hinder for  

 naturalisation i mindst 15 år fra straffens udståelse  

 (prøveløsladelsestidspunktet). Der henvises endvidere til pkt.  

 20 b).
 10)	Betingede domme er til hinder for naturalisation i 3 år fra  

 dommens afsigelse.
Foranstaltninger efter straffelovens kapitel 9 11)	Forvaring, jf. straffelovens § 70, er til hinder for  

 naturalisation i mindst 15 år fra foranstaltningens ophævelse.  

 Der henvises endvidere til pkt. 20 c).
 12)	Anbringelsesdomme er til hinder for naturalisation i 5 år fra  

 foranstaltningens ophævelse, dog mindst 7 år fra dommens  

 afsigelse.
 13)	Behandlingsdomme er til hinder for naturalisation i 3 år fra  

 foranstaltningens ophævelse, dog mindst 5 år fra dommens  

 afsigelse.
 14)	Domme til ambulant behandling er til hinder for naturalisation i 2  

 år fra foranstaltningens ophævelse, dog mindst 3 år fra  

 dommens afsigelse.
Andre sanktioner 15)	Tiltalefrafald med vilkår, jf. retsplejelovens § 723, er  

 til hinder for naturalisation i 2 år fra tiltalefrafaldets meddelelse,  

 dog kun 1 år ved vilkår om ungdomskontrakt.
 16)	Afgørelser, hvorved der sker betinget frakendelse af  

 førerretten i medfør af færdselslovens § 126,  

 stk. 1, nr. 1, eller § 126, stk. 1, nr. 2, er til hinder for  

 naturalisation i 2 år fra gerningstidspunktet.
17)	Ubetinget frakendelse af førerretten bevirker, at  

 naturalisation ikke kan meddeles før udløbet af den periode,  

 hvori førerretten er ubetinget frakendt, dog tidligst 2 år fra  

 gerningstidspunktet.
Naturalisation kan dog meddeles 10 år efter den  

 seneste afgørelse om frakendelse af førerretten.
 18)	Advarsler for overtrædelse af lov om euforiserende stoffer er  

 til hinder for naturalisation i 1 år fra gerningstidspunktet.
19)	Hvis ansøgeren har modtaget en udvisningsdom, der ikke kan  

 effektueres, regnes den forlangte opholdsperiode, jf. cirkulærets kap.  

 2, fra det tidspunkt, hvor indrejseforbuddet ophører.
Der henvises  

 endvidere til pkt. 20 d). Hvis ansøgeren er udvist for bestandigt, kan  

 naturalisation ikke finde sted.
Forelæggelse for Folketingets Indfødsretsudvalg 20)	Optagelse på et lovforslag om indfødsrets meddelelse  

 kan i følgende tilfælde kun ske efter forudgående  

 forelæggelse af ansøgningen for Folketingets  

 Indfødsretsudvalg:
 a)	Ansøgninger fra personer, der er idømt ubetingede  

 fængselsstraffe fra 2 år og op til 3 år kan  

 forelægges til konkret vurdering 12 år efter straffens  

 udståelse (prøveløsladelsestidspunktet).
 b)	Ansøgninger fra personer, der er idømt ubetingede  

 fængselsstraffe fra 3 år og derover kan forelægges til  

 konkret vurdering 15 år efter straffens udståelse  

 (prøveløsladelsestidspunktet).
 c)	Ansøgninger fra personer, der er idømt forvaring, jf.  

 straffelovens § 70, kan forelægges til konkret vurdering 15  

 år efter foranstaltningens ophævelse.
 d)	Ansøgninger fra personer, der er blevet idømt et  

 tidsbegrænset indrejseforbud, kan forelægges ved karenstidens  

 udløb.
 e)	Ansøgninger fra personer, der er dømt for  

 overtrædelse af straffelovens §§ 180, 183, 191, 191a, 216, 237  

 eller 246, kan forelægges ved karenstidens udløb.
