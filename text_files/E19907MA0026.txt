 Der var rejst spørgsmål om, hvorvidt der efter momslovens § 13, stk 6, kan  

 foretages momsmæssig regulering for tab på debitorer ved en lodret fusion  

 mellem moderselskabet A og datterselskabet B, hvori A har samtlige aktier.  

 Fusionen fandt sted efter aktieselskabslovens § 134 j.
Ved fusionen overtog A såvel aktiver som passiver og blev derved debitor  

 for sin egen fordring.
A's tilgodehavende på fusionstidspunktet udgjorde mere  

 end 85% af de samlede usikrede kreditorkrav på B.
De øvrige ca 15% af  

 tilgodehavenderne vedrørte hovedsageligt det offentliges krav.
Disse blev  

 dækket 100% af A ved fusionen.
 A har sidestillet fusionen med en frivillig akkord og anser de  

 betingelser, der efter praksis tillægges betydning ved afgørelsen af  

 fradragsretten for moms ved debitortab, for opfyldt i relation til tabet på  

 B.
 Direktoratet meddelte, at tab, som er opstået i forbindelse med en lodret  

 fusion mellem moderselskabet A og datterselskabet B, ikke kan sidestilles med  

 en frivillig akkord, der giver A fradrag for moms for den ikke dækkede del af  

 tilgodehavendet.
 Der er lagt vægt på, at der ikke ved gennemførelsen af fusionen er  

 konstateret tab på uerholdelige fordringer vedrørende leverede varer og  

 ydelser.
