 Konkurrencerådet har rettet henvendelse i henhold til  

 konkurrencelovens § 15 til trafikministeren og DSB på baggrund af en  

 konkurrenceretlig vurdering af DSB53s opkrævning af havneafgifter i Gedser  

 Havn foretaget efter klage fra GT-LINK A/S.
 Konkurrencerådet har anbefalet, at DSB53s havnevirksomhed i Gedser  

 Havn udskilles som en selvstændig regnskabsmæssig enhed, gerne i selskabsform  

 (aktie-eller anpartsselskab), og at Gedser Havns regnskaber opstilles efter  

 årsregnskabslovens principper.
GT-LINK driver færgetrafik mellem Gedser og Rostock i konkurrence med  

 DSB's færger fra Gedser til Warnemunde.
DSB er for så vidt angår  

 færgehavnedrift klart dominerende i det syddanske område som ejer af havnene  

 Rødby og Gedser.
Hertil kommer at DSB tillige forestår en meget betydelig del  

 af færgedriften mellem Danmark og Tyskland i konkurrence med netop GT-LINK.
Som det fremgår af nedenstående henvendelse til trafikministeren og DSB,  

 er det Konkurrencerådets opfattelse, at DSB's regnskabsprincipper ikke gør  

 det muligt at udskille og opgøre de reelle omkostninger i forbindelse med  

 havnedriften i Gedser Havn.
Der aflægges således ikke selvstændigt regnskab  

 for aktiviteter i forbindelse med havnevirksomheden baseret på  

 årsregnskabslovens principper.
 Ved vurderingen af sagen har Konkurrencerådet lagt til grund, at der i  

 overensstemmelse med konkurrencelovens intentioner bør være lighed i  

 konkurrencevilkårene for så vidt angår henholdsvis DSB's og GT-LINK's  

 færgetrafik fra Gedser Havn.
 »Denne henvendelse rettes til trafikministeren og DSB i medfør af  

 konkurrencelovens § 15 efter beslutning på Konkurrencerådets møde den 28.  

 oktober 1992.
 Baggrunden for henvendelsen er en konkurrenceretlig vurdering af DSBs  

 opkrævning af havneafgifter i Gedser Havn foretaget i henhold til  

 konkurrenceloven efter en klage fra GT-LINK A/S ved advokat Anders Torbøl.
 Henvendelsen tager i særlig grad sigte på at sikre og øge  

 gennemsigtigheden således, at der ikke sker konkurrenceforvridning mellem  

 privat og offentlig erhvervsvirksomhed.
Konkurrencelovens formål er at fremme konkurrencen og dermed styrke  

 effektiviteten i produktion og omsætning af varer og tjenesteydelser m.v. ved  

 størst mulig gennemsigtighed vedrørende konkurrenceforhold og ved  

 foranstaltninger imod begrænsninger i erhvervsfriheden og andre skadelige  

 virkninger af konkurrencebegrænsninger.
I forbindelse med den stigende  

 internationalisering tilsigtes herved en konkurrence- og  

 effektivitetsbetinget udvikling af erhvervsstrukturen.
Det overordnede middel til opnåelse af effektivitet er ifølge  

 lovbemærkningerne virksom konkurrence.
Som en grundlægende forudsætning for  

 virksom konkurrence og dermed effektivitet fremhæves i bemærkningerne den  

 frie erhvervsudøvelse, forstået som etableringsfrihed eller fri adgang til  

 markedet.
Desuden betones erhvervsfriheden, dvs. de lige og frie  

 erhvervsvilkår som forudsætning for virksom konkurrence.
 Området for konkurrencelovens anvendelse omfatter såvel privat som  

 offentlig og offentligt reguleret erhvervsvirksomhed, og der er hermed  

 tilsigtet en ligestilling af disse sektorer i konkurrenceretlig henseende.
 På det offentlige område er konkurrencelovens område angivet som  

 erhvervsvirksomhed, der udøves af stats- eller kommunalforvaltningen, og som  

 består i at udbyde eller efterspørge varer eller tjenesteydelser mv., som har  

 betydning for konkurrencen i erhvervslivet.
 Konkurrencerådets almindelige indgrebsbeføjelser i lovens §§ 11-13 over  

 for konkurrencebegrænsninger, som medfører skadelige virkninger for  

 konkurrencen, samt bruttoprisforbuddet i lovens § 14 kan dog ikke bringes i  

 anvendelse over for offentlig og offentligt reguleret erhvervsvirksomhed.
På disse områder kan Konkurrencerådet i stedet i medfør af lovens § 15  

 rette henvendelse til vedkommende offentlige myndighed og påpege mulige  

 skadelige virkninger for konkurrencen.
En sådan henvendelse offentliggøres.
 GT-LINK A/S« klage til Konkurrencerådet er foranlediget af, at de af  

 DSB opkrævede havneafgifter i Gedser Havn efter GT-LINK A/S' opfattelse er  

 urimelig høje, og endvidere er højere end DSBs egne udgifter ved egen  

 færgetrafik fra Gedser Havn, hvilket medfører en konkurrenceforvridning  

 mellem GT-LINK A/S' færgetrafik og DSBs egen færgetrafik fra Gedser Havn.
 GT-LINK A/S mener sig derved udsat for en urimelig konkurrenceforvridning  

 fra DSBs side muliggjort af DSBs havnemonopol i Gedser Havn og DSBs stilling  

 på markedet for færgetransport mellem Danmark og Tyskland på Østersøen.
 Konkurrencerådet har ved behandlingen af sagen taget udgangspunkt i, at  

 sagen indeholder to problemstillinger.
 For det første spørgsmålet om, hvorvidt de af DSB opkrævede havneafgifter  

 i forhold til GT-LINK A/S klart overstiger, hvad der ville kunne opnås på et  

 marked med virksom konkurrence.
Dernæst spørgsmålet om, hvorvidt DSB via sin opkrævning af havneafgifter  

 for GT-LINKs benyttelse af en del af havnen i Gedser foretager  

 konkurrenceforvridning.
DSB betaler som havneejer ikke egentlige  

 havneafgifter for benyttelse af havnefaciliteterne i forbindelse med DSBs  

 færgeaktiviteter, men afholder som havneejer de ved havnedriften forbundne  

 omkostninger.
 Ved vurderingen af sagen har Konkurrencerådet lagt til grund, at der i  

 overensstemmelse med konkurrencelovens intentioner bør være lighed i  

 konkurrencevilkårene for så vidt angår henholdsvis DSBs og GT-LINK A/S'  

 færgetrafik fra Gedser havn.
Hvad angår rimeligheden af takstniveauet i Gedser Havn har  

 Konkurrencerådet noteret sig, at selvom DSBs havn i Gedser ikke var omfattet  

 af trafikhavneloven af 1976, fastsattes havneafgifterne i overensstemmelse  

 med Trafikministeriets retningslinier.
Dette er ifølge det oplyste tillige  

 tilfælde i dag under den nye trafikhavnelov.
DSBs regnskabsprincipper gør det imidlertid efter Konkurrencerådet  

 opfattelse ikke muligt, at udskille og opgøre de reelle omkostninger i  

 forbindelse med havnedriften i Gedser havn.
Der aflægges således ikke  

 selvstændigt regnskab for aktiviter i forbindelse med havnevirksomheden  

 baseret på årsregnskabslovens principper.
 Efter Konkurrencerådets opfattelse foreligger der derfor ikke fornødent  

 materiale til en egentlig bedømmelse af takstniveauets rimelighed i forhold  

 til konkurrencelovens § 13.
 Det forhold, at DSBs omkostninger ved anlæg, drift og vedligeholdelse af  

 havnen i Gedser ikke lader sig opgøre med sikkerhed på basis af eksisterende  

 regnskabsmateriale medfører, at det heller ikke er muligt at afgøre om de  

 havneafgifter, der pålignes konkurrenten GT-LINK A/S for benyttelse af en del  

 af havnen i Gedser, står i rimeligt forhold til de omkostninger, som er  

 forbundet med DSBs egen benyttelse af de samlede havnefaciliteter.
 Havnevirksomheden i Gedser Havn er organiseret som en integreret del af  

 DSBs samlede aktiviteter i regnskabsmæssig henseende, men DSBs samlede  

 regnskaber er ikke velegnede til at bedømme rentabiliteten af de enkelte  

 erhvervsaktiviteter, og ikke velegnede til at foretage en realistisk  

 vurdering af indtægter og udgifter ved de forskellige aktiviteter.
 Denne uigennemsigtighed medfører en nærliggende risiko for, at DSB som  

 eneejer af færgehavnefaciliteterne kan påligne GT-LINK A/S en urimelig stor  

 andel af de samlede omkostninger ved havnens benyttelse, hvilket kan medfører  

 en konkurrenceforvridning selskaberne imellem.
 Opstilling af egentlige regnskaber efter årsregnskabslovens bestemmelser  

 synes at være et middel til både at kunne foretage en bedømmelse af indtægts-  

 og omkostningsforholdene i Gedser havn og til at sikre at konkurrencen mellem  

 færgeruterne på Østersøen sker på lige konkurrencemæssige vilkår.
 En udskillelse af DSBs havneaktiviteter i Gedser Havn i et særskilt  

 selskab, gerne som aktieselskab, hvis regnskab opstilles efter  

 årsregnskabsloven og offentliggøres, vil kunne skabe gennemsigtighed omkring  

 konkurrenceforholdene.
 Hertil kommer, at sådanne offentliggjorte regnskaber i betydelig grad vil  

 skabe sikkerhed for og øge tilliden til, at der ikke sker  

 konkurrenceforvridning mellem privat og offentlig erhvervsvirksomhed.
 Konkurrencerådet skal derfor anbefale, at DSBs havnevirksomhed i Gedser  

 Havn udskilles som selvstændig regnskabsmæssig enhed, gerne i selskabsform  

 (aktie- eller anpartsselskab) og at Gedser Havns regnskaber opstilles efter  

 årsregnskabslovens principper.
Kommissionens tjenestegrene har behandlet denne sag i henhold til EF's  

 konkurrenceregler og har i den forbindelse indhentet oplysninger og  

 kommentarer fra den virksomhed, som klagen var rettet mod.
Ud fra det  

 foreliggende finder Kommissionens tjenestegrene, at netop de forhold i den  

 påklagede adfærd, som er behandlet i henhold til national ret, ligeledes er i  

 strid med EF's konkurrenceregler.
De ser derfor positivt på og støtter de  

 nationale myndigheders anvendelse af national ret til at gribe ind i så  

 henseende.
Det bemærkes, at denne henvendelse i overensstemmelse med  

 konkurrencelovens § 15 offentliggøres.' (* 1) Konkurrencerådet:
