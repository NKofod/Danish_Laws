(De tekniske skoler maskinmesterskoler  

 m.v.) Direktoratet har optaget drøftelser med Dansk Teknisk Lærerforening om  

 skemaplanlægnings- og skemalægningsperioder.
Herunder har man også inddraget  

 problemer omkring skemaplanlægningsprocedurer og er nået til den opfattelse,  

 at udarbejdelse og anvendelse af hensigtsmæssige modeller herfor vil have en  

 ressourcebesparende virkning og give lærerne en mere tilfredsstillende  

 arbejdssituation.
 Man skal derfor henstille til skolerne at prioritere løsning af denne  

 opgave højt.
 Skemaplanlægning kan være et bidrag til, at skolen disponerer mest  

 hensigtsmæssigt med hensyn til anvendelse af lærere, lokaler, udstyr og  

 lignende, og at lærerne får bedre muligheder for at planlægge deres  

 funktioner i forbindelse med undervisning, prøver/eksamen, læreruddannelse,  

 TP-arbejde, møder, forberedelse og opfølgning af undervisningen, tværfagligt  

 samarbejde, møder og andre nødvendige opgaver i forbindelse med forberedelse,  

 gennemførelse og opfølgning af skolens aktiviteter.
 Ved skemaplanlægning forstås, at skolen som led i sin overordnede  

 kapacitetsplanlægning skønsmæssigt fastsætter ressourcebehov for den samlede  

 undervisningsaktivitet inden for respektive områder for en given  

 længerevarende periode og tidsmæssigt placerer aktiviteterne inden for  

 perioden, der hensigtsmæssigt kan være et år eller dele af et år.
 I modsætning hertil forstås ved skemalægning en fastlæggelse af den  

 enkelte lærers undervisningstimer og andre aktiviteter, der kan sidestilles  

 hermed, med angivelse af emne, tid og sted herfor.
 Planlægningsfeltet bør være samtlige lærere og vil dermed inden for hvert  

 område angive den samlede arbejdsmængde, lærergruppen vil kunne yde, samtidig  

 med at man skønmæssigt fastsætter omfanget og den tidsmæssige placering af de  

 forskellige aktiviteter, f.eks.: lærlinge/efg-undervisning,  

 eksamensundervisning, arbejdsmarkedskurser, lærernes efteruddannelse, særlige  

 møder og andet pædagogisk arbejde.
 I forbindelse med planlægning af undervisningen skal man tage hensyn til,  

 at opgaverne inden for de respektive områder er mangeartede og af forskellig  

 karakter.
 Aperiodiske aktiviteter som f.eks. læreruddannelseskurser,  

 arbejdsmarkedskurser, ferier, TP-arbejde samt møder og konferencer må  

 forsøges forudset.
 Undervisning i efg-basisuddannelserne inden for  

 værkstedsskoleuddannelserne, eksamensuddannelserne og store dele af lærlinge-  

 og efg-2.dels uddannelserne kan normalt forudses med rimelig stor sikkerhed,  

 hvorimod omfanget og det nærmere indhold af f.eks. arbejdsmarkedskurser og  

 rekvireret undervisning sjældent i god tid vil kunne forudses rimeligt  

 sikkert.
Så meget desto vigtigere er det, at de sidstnævnte opgaver er omfattet af  

 skemaplanlægningen.
Gennem et samarbejde med rekvirenterne (arbejdsmarkedet,  

 efteruddannelsesudvalg, direktoratet m.fl.) må sådanne aktiviteter i højere  

 grad forudses i god tid.
 Forudsætningen for, at skemaplanlægningen vil kunne være en rimelig sikker  

 baggrund for skemalægningen og dermed for den enkelte lærers og lærergruppes  

 tilrettelæggelse af sit/deres arbejde, må være, at der allerede i  

 planlægningen er indgået de nødvendige hensyn til bl.a. regler om lærernes  

 arbejdsforhold (tjenestetidsaftaler, ferieregler m.v.) til  

 lærerkvalifikationer, diverse funktioner og tilhørende timereduktioner og  

 lære- og kursusplaners eventuelle krav om organisationsform for den  

 pågældende undervisning.
Med henblik på at forbedre skolernes ledelsesværktøjer i denne henseende  

 vil direktoratet søge mulighed for at få udarbejdet generelle  

 planlægningsmodeller, der vil kunne danne ramme for skemaplanlægningen på den  

 enkelte tekniske skole, og ligeledes vil man undersøge de tekniske  

 forudsætninger herfor.
I direktoratets målsætning indgår tillige, at et  

 begrænset antal af skolernes medarbejdere uddannes/kvalificeres til  

 varetagelse af opgaverne med skemaplanlægning og skemalægning.
 Direktoratet vil snarest drøfte opgaven med Forstandersammenslutningen.
Direktoratet skal imidlertid allerede nu henstille, at skolen - så snart  

 der er sikkerhed for at en aktivitet kan gennemføres - fastlægger den enkelte  

 lærers skema.
Skema bør under alle omstændigheder fastlægges mindst 4 uger  

 forud for gennemførelsen af den skemalagte aktivitet.
 I forbindelse med en eventuel ændring af en lærers skema skal man pege på,  

 at skolen nøje overvejer om der er tvingende årsager hertil.
 P.d.v.
