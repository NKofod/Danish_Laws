 Tiltrædelsesoverenskomst for hvilken hovedaftalen mellem Dansk  

 Arbejdsgiverforening og Landsorganisationen i Danmark § 7, stk. 2 var  

 gældende, skulle fortsat overholdes trods opsigelse.
Ved en tiltrædelsesoverenskomst mellem et rederi og Sømændenes Forbund  

 var det bestemt, at parterne skulle følge en kollektiv overenskomst, hvori  

 det bl.a. var bestemt at en bestemt hovedaftale var gældende.
Denne  

 hovedaftale bestemte bl.a. at hovedaftalen af 1.
 marts 1981 mellem Dansk Arbejdsgiverforening og Landsorganisationen i  

 Danmark skulle finde anvendelse med de nødvendige tilpasninger.
 Rederiet opsagde tiltrædelsesoverenskomsten og der blev ikke indgået  

 ny overenskomst, ligesom arbejdsstandsning ikke blev iværksat, og forbundet  

 påstod rederiet dømt til at anerkende, at tiltrædelsesoverenskomsten fortsat  

 var gældende, samt til at betale bod for ikke at have fulgt overenskomstens  

 regler.
 Heri fik forbundet medhold i medfør af § 7, stk. 2 i hovedaftalen  

 mellem DA og LO.
Under denne sag har Sømændenes Forbund i Danmark indklaget Messrs.
Kjaer  

 and Kjaer Company, for Arbejdsretten for overenskomstbrud.
 Sagens nærmere omstændigheder er efter det oplyste følgende:
Indklagede Messrs.
Kjaer and Kjaer Company ejer M/T MOPA MARIA og  

 underskrev den 23. maj 1986 sammen med Sømændenes Forbund i Danmark et  

 protokollat, hvorefter parterne var enige om at følge den til enhver tid  

 gældende overenskomst mellem Rederiforeningen for mindre skibe og forbundet.  

 Ved protokollatet forpligtede rederiet sig endvidere til at betale til  

 Sømændenes Forbunds Uddannelsesfond 300 kr. pr. måned for hver mand, der er  

 beskæftiget under Sømændenes Forbunds overenskomst, og til Sømændenes  

 Kulturfond 150 kr. pr. mand pr. måned.
I protokollatet er endvidere anført:
»Denne aftale træder i kraft fra og med den 23. maj 1986 og kan  

 opsiges med 3 måneders skriftlig varsel til ophør en 1. juli.
Dog tidligst  

 den 1. juli 1987.« Ifølge et samme dag den 23. maj 1986 underskrevet protokollat har rederiet  

 og forbundet endvidere aftalt, at dæksbesætninger om bord i M/T MOPA MARIA  

 mindst udgør 1 befaren matros og 2 ubefarne matroser.
 I § 1 i overenskomsten mellem Rederiforeningen for mindre skibe og  

 Sømændenes Forbund i Danmark er bl.a. bestemt:
»a.
På- og afmønstring finder sted i henhold til Sømandsloven af 13.  

 juni 1973 og nedenanførte bestemmelser.
b.
Hovedaftalen af 1. maj 1984 mellem Rederiforeningen for mindre skibe og  

 Sømændenes Forbund er gældende.« I den nævnte Hovedaftale er anført: »Hovedaftalen af 1973 med  

 ændringer af 1. marts 1981 mellem Dansk Arbejdsgiverforening og  

 Landsorganisationen i Danmark finder anvendelse med de nødvendige  

 tilpasninger«, og i den sidstnævnte Hovedaftales § 7, stk. 2, er  

 fastsat: »Selv om en overenskomst er opsagt eller udløbet, er parterne  

 dog forpligtet til at overholde dens bestemmelser, indtil anden overenskomst  

 træder i stedet, eller arbejdsstandsning er iværksat i overensstemmelse med  

 reglerne i § 2.« Efter disse regler skal en overenskomstpart, der agter  

 at iværksætte arbejdsstandsning, tilkendegive den anden parts  

 hovedorganisation dette ved særlig og anbefalet skrivelse mindst 14 dage før  

 arbejdsstandsningen agtes iværksat, og der skal endvidere på samme måde gives  

 den anden part meddelelse om den endelige beslutning mindst 7 dage forinden  

 arbejdsstandsningen iværksættes.
 Ved en anbefalet skrivelse af 30. marts 1987 til Sømændenes Forbund i  

 Danmark opsagde rederiet den ved protokollaterne af 23. maj 1986 indgåede  

 aftale til ophør pr. 30. juni 1987.
 Sømændenes Forbund anmodede i en skrivelse af 7. april 1987 rederiet om en  

 forhandling med henblik på fornyelse af overenskomsten, og i en skrivelse af  

 15. april 1987 svarede rederiets daværende advokat forbundet, at rederiet  

 ikke ønskede at forhandle om en fornyelse af overenskomsten.
I en skrivelse af 9. juli 1987 til rederiet udbad Sømændenes Forbund sig  

 en forklaring på, at der på skibet var beskæftiget matroser, som ikke var  

 forbundsmedlemmer, og som var ansat på særlige kontrakter mellem den enkelte  

 sømand og rederiet.
Forbundet erindrede i skrivelsen om den mellem forbundet  

 og rederiet gældende overenskomst med bestemmelser om at beskæftige danske og  

 i forbundet organiserede søfolk.
Rederiet gjorde i et brev af 10. juli 1987  

 gældende, at der som følge af opsigelsen af 30. marts 1987 ikke længere  

 forelå nogen aftale mellem parterne.
Forbundet afviste i et brev af 6. august  

 1987 dette, idet forbundet henviste til § 7, stk. 2, i Hovedaftalen,  

 hvorefter parterne er forpligtet til fortsat at overholde en overenskomst,  

 der er opsagt eller udløbet, indtil en anden overenskomst er trådt i stedet,  

 eller arbejdsstandsning er iværksat efter forudgående varsling.
På et fællesmøde den 17. september 1987 tilkendegav rederiets  

 repræsentant, at rederiet anså overenskomst af 23. maj 1986 for bortfaldet  

 den 1. juli 1987 efter afgivet opsigelse i overensstemmelse med  

 overenskomstens opsigelsesbestemmelse.
Forbundet henholdt sig til  

 Hovedoverenskomstens bestemmelser om overenskomstens fortsatte gyldighed,  

 indtil ny overenskomst træder i kraft, eller arbejdsstandsning er iværksat.  

 Efter fællesmødet meddelte rederiet i et brev af samme dato den 17. september  

 1987, at det naturligvis var indstillet på at overholde sine  

 overenskomstmæssige forpligtigelser i perioden frem til den 30. juni 1987.
 I klageskrift af 16. oktober 1987 har Sømændenes Forbund oplyst, at  

 rederiet fra den 31. december 1986 ikke har opfyldt sine forpligtelser til at  

 sørge for, at dæksbesætningsmedlemmerne er medlemmer af Sømændenes Forbund og  

 til at indkræve kontingent og videresende det til forbundet, at rederiet fra  

 den 31. december 1986 ikke har opfyldt sin forpligtigelse til at indsende  

 feriepenge til Sømændenes Forbunds Feriepengekonto, at rederiet fra den 31.  

 december 1986 ikke har indbetalt 300 kr. pr. mand pr. måned til Sømændenes  

 Forbunds Uddannelsesfond, at rederiet fra den 31. december 1986 ikke har  

 indbetalt 150 kr. pr. mand pr. måned til Sømændenes Forbunds Kulturfond, samt  

 at rederiet ikke, så vidt det er forbundet bekendt, har forhyret tre  

 dæksbesætningsmedlemmer.
 Under domsforhandlingen den 8. april 1988 blev det oplyst, at rederiet i  

 januar 1988 har indbetalt kontingent, feriegodtgørelse med ca. 33.000 kr.  

 samt bidrag til de to fonde for tiden frem til den 30. juni 1987.
 Sømændenes Forbund har nedlagt følgende påstande, at det indklagede rederi  

 tilpligtes at anerkende, at overenskomst af 23. maj 1986 med vedhæftet  

 bemandingsaftale fortsat er gældende mellem parterne, og at det indklagede  

 rederi tilpligtes at betale en af retten fastsat bod for overenskomstbrud i  

 perioden fra 1. januar 1987 til datoen for domsforhandlingen.
 Det indklagede rederi har påstået frifindelse over for begge påstande.
Sømændenes Forbund har til støtte for sin første påstand anført, at det  

 ganske klart i § 1 i den overenskomst, som rederiet den 23. maj 1986  

 forpligtede sig til at efterleve, er udtalt, at Hovedaftalens bestemmelser er  

 gældende.
Efter Hovedaftalens § 7, stk. 2, er parterne i en opsagt  

 overenskomst forpligtet til fortsat at overholde overenskomstens  

 bestemmelser, indtil en ny overenskomst er indgået, eller indtil  

 arbejdsstandsning er iværksat.
Når det i protokollatet af 23. maj 1986 er  

 udtalt, at aftalen kan opsiges med 3 måneders varsel til ophør en 1. juli, er  

 det helt i overensstemmelse med de i andre overenskomster indeholdte  

 opsigelsesregler og også med opsigelsesreglen i § 17 i overenskomsten mellem  

 forbundet og Rederiforeningen for mindre skibe, og det betyder ikke nogen  

 fravigelse fra Hovedaftalens regel om overenskomstens fortsatte gyldighed.  

 Den person, der underskrev protokollatet på rederiets vegne, er også knyttet  

 til et andet rederi, som er medlem af Rederiforeningen for mindre skibe, og  

 han må derfor antages at have godt kendskab til overenskomstens indhold.
 Vedrørende bodspåstanden har Sømandsforbundet bl.a. henvist til, at den  

 forsinkede indbetaling af beløbene for tiden frem til den 30. juni 1987 har  

 medført et ikke ubetydeligt rentetab.
Det indklagede rederi har til støtte for frifindelsespåstanden over for  

 forbundets første påstand anført, at det ved aftalernes indgåelse den 23. maj  

 1986 ikke havde noget kendskab til Hovedaftalens bestemmelser og ikke havde  

 mulighed for at få kendskab til den.
Hovedaftalen er ikke nævnt i  

 protokollaterne, der er udformet af forbundet.
Rederiet har derfor måttet  

 forstå protokollatets opsigelsesbestemmelse efter dens klare ordlyd, jfr.  

 ordene »kan opsiges til ophør en 1. juli«, således at det ved  

 opsigelsen af aftalerne har bragt overenskomstforholdet til endeligt ophør  

 den 30. juni 1987.
Hvis der ikke kan gives rederiet medhold heri, har rederiet under  

 domsforhandlingen yderligere påberåbt sig reglen i aftalelovens § 36, idet  

 det oplyste, at det i maj 1986 var rederiets hensigt at lade skibet sejle i  

 udenrigsfart og at lade det bemande med udenlandske søfolk.
Skibet lå  

 imidlertid i Svendborg havn og skulle derfra sejle til en svensk havn for at  

 optage last, og det var som følge heraf nødvendigt at mønstre organiserede  

 søfolk og at få en overenskomst med det danske Sømandsforbund.
Rederiet  

 gjorde forbundets Svendborg afdeling, der udformede protokollaterne, bekendt  

 med, at det kun havde behov for en midlertidig overenskomst.
Forbundets  

 afdeling undlod imidlertid at oplyse rederiet om konsekvenserne af at  

 underskrive protokollaterne, og på grund af denne forsømmelse af at opfylde  

 en loyal oplysningspligt må rederiet være frigjort fra overenskomsten fra den  

 1. juli 1987. Fra denne dato har rederiet ikke haft behov for nogen  

 overenskomst med Sømandsforbundet, fordi skibet sejler i udenrigsfart.
 Over for bodspåstanden har rederiet anført, at der efter det anførte ikke  

 er grundlag for noget bodsansvar for tiden efter den 30. juni 1987,  

 subsidiært at et bodsansvar må bortfalde, fordi rederiet har været i god tro.  

 For så vidt angår tiden frem til den 1. juli 1987 har rederiet henvist til,  

 at alle skyldige beløb er blevet betalt, og at der ikke har været tale om  

 noget større rentetab.
Sømandsforbundet har bestridt, at der er grundlag for at anvende reglen i  

 aftalelovens § 36. Forbundet har herved henvist til, at bestemmelsen først er  

 blevet påberåbt under domsforhandlingen, og at de oplysninger, som den  

 støttes på, ikke på nogen måde er blevet bevist eller blot søgt  

 sandsynliggjort.
Forbundet har bestridt, at der fra dets eller dets afdelings  

 side er handlet illoyalt, og forbundet har ikke haft nogen mulighed for, f.  

 eks. ved vidneførsel, at bevise, at rederiets oplysninger ikke er rigtige.
 Arbejdsretten skal udtale:
I § 1 i den overenskomst, som det indklagede rederi ved underskrivelsen af  

 protokollatet af 23. maj 1986 forpligtede sig til at overholde, er klart  

 udtalt, at Hovedaftalen er gældende.
Det må herefter komme rederiet til  

 skade, hvis det ikke inden underskrivelsen sikrede sig kendskab til, hvilke  

 forpligtelser der fulgte heraf.
Opsigelsesbestemmelsen i protokollatet svarer  

 til sædvanlige opsigelsesbestemmelser i kollektive overenskomster og er  

 enslydende med opsigelsesreglen i den tiltrådte overenskomst § 17, og der er  

 ikke noget grundlag for at forstå denne opsigelsesbestemmelse anderledes end  

 de andre opsigelsesbestemmelser.
Den kan derfor ikke forstås som indeholdende  

 en fravigelse fra Hovedaftalens § 7, stk. 2. Af de af Sømandsforbundet  

 anførte grunde kan reglen i aftalelovens § 36 ikke anvendes i denne sag.  

 Rederiet, der siden sommeren 1987 har haft mulighed for at bringe  

 overenskomsten til endeligt ophør ved at varsle arbejdsstandsning med 14  

 dages varsel i overensstemmelse med reglerne herom, findes efter det anførte  

 fortsat at være bundet af overenskomsten, og Sømandsforbundets første påstand  

 tages derfor til følge.
 For ikke at have overholdt overenskomstens bestemmelser i tiden frem til  

 domsforhandlingen den 8. april 1988 pålægges der rederiet en bod på 20.000  

 kr., hvori er indbefattet bidrag til de nævnte fonde m.v.
 I sagsomkostninger skal rederiet betale 2.000 kr. til Arbejdsretten.
 T h i k e n d e s f o r r e t :
Rederiet Messrs.
Kjaer og Kjaer Company, P.O.
Box 272, Nassau Bahamas,  

 skal anerkende, at overenskomster af 23. maj 1986 med Sømændenes Forbund i  

 Danmark fortsat er gældende mellem parterne.
 Rederiet skal til Sømændenes Forbund betale en bod på 20.000 kr.
 I sagsomkostninger skal rederiet betale 2.000 kr. til Arbejdsretten.
 Beløbene skal betales inden 14 dage efter denne doms afsigelse.
 (* 1) Henvisninger: Per Jacobsen s.114, K 87.174.
