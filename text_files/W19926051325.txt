 Udtalt, at oplysninger om, hvorvidt en kandidat permanent har haft  

 kørekort, må forstås som - eller vil kunne forstås som - en oplysning om  

 strafbart forhold, typisk spirituskørsel, og derfor må anses for omfattet af  

 forbudet i bekendtgørelsens § 2, stk. 1.
 Tilsvarende udtalt, at registrering af svar på spørgsmål om, hvorvidt  

 en kandidat har kørekort og egen bil, enkeltvis eller sammenstillet efter  

 omstændighederne vil kunne forstås som oplysninger om strafbart forhold.  

 Fundet, at en registrering af de anførte oplysninger under alle  

 omstændigheder skal opfylde betingelserne i bekendtgørelsens § 2, stk. 3, og  

 at dette kun kan antages at være tilfældet eksempelvis ved stillinger som  

 chauffør, handelsrepræsentant eller sælger.
 Registertilsynet har i beretningsåret modtaget anmeldelser fra 2  

 stillingsbesættende virksomheder, der om kandidaterne ønskede at registrere  

 henholdsvis om kandidaten permanent har haft kørekort, og om kandidaten har  

 kørekort og egen bil.
 I udtalelsen til den virksomhed, som ønskede at registrere oplysninger om,  

 hvorvidt kandidaten har haft kørekort, anførte Registertilsynet, at et sådant  

 spørgsmål, hvis det besvares benægtende, må forstås som - eller vil kunne  

 forstås som - en oplysning om strafbart forhold, typisk spirituskørsel, og  

 derfor må anses for omfattet af forbudet i bekendtgørelsens § 2, stk. 1.
 For så vidt angår registrering af svar på et spørgsmål om, hvorvidt en  

 kandidat har kørekort og egen bil, var det Registertilsynets opfattelse, at  

 registrering af sådanne oplysninger enkeltvis eller sammenstillet efter  

 omstændighederne vil kunne forstås som oplysninger om strafbart forhold,  

 typisk spirituskørsel, og dermed indebære en omgåelse af forbudet i  

 bekendtgørelsens § 2, stk. 1.
 Hertil kommer, at en registrering af de anførte oplysninger under alle  

 omstændigheder skal opfylde betingelserne i bekendtgørelsens § 2, stk. 3.  

 Registertilsynet fandt, at disse betingelser kun i særlige tilfælde må  

 antages at være opfyldt, eksempelvis ved stillinger som chauffør eller  

 handelsrepræsentant/sælger.
Registertilsynet pålagde derfor i medfør af lov om private registre § 23,  

 stk. 1, begge virksomheder at ophøre med at registrere oplysninger om,  

 hvorvidt en kandidat permanent har haft kørekort og om en kandidat har  

 kørekort og egen bil, samt i medfør af lovens § 23, stk. 2, at slette  

 allerede registrerede oplysninger herom.
Undtaget herfra var de nævnte  

 særlige tilfælde, hvor betingelserne i bekendtgørelsens § 2, stk. 3, er  

 opfyldt.
Om disse tilfælde udtalte Registertilsynet, at registreringen dog  

 ikke må foretages på en sådan måde, at der herved kan siges at registreres  

 oplysninger om strafbare forhold, jf. bekendtgørelsens § 2, stk. 1.
 (* 1) Registertilsynets Årsberetning 1992 side 119.
