En boligstøttemodtager havde klaget over, at kommunen kun medregnede  

 det ene af hans samlevers 3 børn ved boligstøtteberegningen.
Han boede i en  

 2-værelses lejlighed på 59 m2. De 2 børn var anbragt uden for hjemmet, og  

 klageren henviste til, at de opholdt sig i hjemmet i ferier og weekender,  

 svarende til »halvdelen af tiden«.
 Nævnet stadfæstede kommunens afgørelse, idet man var enig med kommunen  

 i, at der under hensyn til lejlighedens størrelse ikke var mulighed for at  

 indrette den med henblik på de 2 børns midlertidige ophold under ferier eller  

 senere varige ophold, jf. pkt. 3.2. i Boligstyrelsens vejledning af  

 22.10.1987 om individuel boligstøtte.
 D.d. har man tilskrevet N.N., 4760 Vordingborg, således:
 »Ved brev af 25. oktober 1988 har De klaget over, at det sociale  

 udvalg i Vordingborg kommune kun medregner 1 barn ved beregning af  

 boligstøtte.
 Det sociale udvalg har i den anledning fremsendt sagens akter samt en  

 udtalelse, som De er gjort bekendt med.
 Det fremgår af sagen, at De den 15. september 1988 fik en 2 værelses  

 lejlighed på 59 m2.
Ved beregning af boligstøtte har det sociale udvalg medregnet Deres  

 samlever og det ene af Deres samlevers 3 børn til husstanden.
Det er således  

 oplyst, at det kun er det ene barn, der er hjemmeboende, mens de 2 øvrige er  

 anbragt uden for hjemmet.
De klager over, at ikke alle 3 børn medregnes i husstanden og henviser  

 til, at de 2 anbragte børn opholder sig i hjemmet i ferier og weekender,  

 svarende til halvdelen af tiden.
Endvidere peger De på, at Deres samlever  

 tidligere har boet i Køge kommune, hvor alle 3 børn blev medregnet ved  

 beregning af boligstøtten, uanset at de 2 børn også på daværende tidspunkt  

 havde ophold uden for hjemmet.
Deres samlevers bolig i Køge var en 4 værelses  

 lejlighed på 112 m2.
 Det sociale udvalg har begrundet sin afgørelse med, at muligheden for at  

 indrette Deres lejlighed, så de 2 børn, der er anbragt uden for hjemmet,  

 senere kan tage ophold i lejligheden ikke er til stede, samt at man ikke  

 finder, at den dispensation der blev givet af det sociale udvalg i Køge  

 kommune kan overføres til Vordingborg kommune.
Ifølge § 6, stk. 1 i lov om individuel boligstøtte medregnes som medlemmer  

 af husstanden ansøgerens ægtefælle, hjemmeværende børn og andre, der har fast  

 ophold i lejligheden uden at være logerende.
Beregningen af boligstøtten sker  

 på grundlag af husstandsindkomsten.
 For at et barn skal medregnes ved beregningen af boligstøtte, skal det  

 være under 23 år og bo i lejligheden.
I punkt 3.2 i boligstyrelsens cirkulære af 30. august 1982 om individuel  

 boligstøtte er der nærmere redegjort for, hvornår et barn kan siges at have  

 fast ophold i hjemmet.
Kortere ophold - normalt ikke over 6 måneder - uden  

 for hjemmet vil normalt ikke være nogen hindring for at medtage barnet ved  

 beregning af boligstøtte, mens der ved længere tidsfravær fra hjemmet bør  

 anlægges en strengere fortolkning.
Dette gælder navnlig, hvis fraværet er af  

 ubestemt varighed, og der kan være en vis formodning for, at det vil blive  

 permanent.
Eksempelvis kan børn under fortsat uddannelse, der bor på kollegium eller  

 er på højskole eller lignende, ikke siges at have »fast ophold« i  

 ansøgerens hjem.
Barnet bør dog medtages ved boligstøttens beregning, når der  

 ved indretningen af hjemmet er taget hensyn dels til barnets midlertidige  

 ophold under f.eks. ferie, fridage eller sygdomsperioder, dels til muligheden  

 for senere varige ophold.
Dette gælder også børn, der f.eks. er på kostskole.
 Såfremt et barn under 23 år flytter hjemmefra, og det er overvejende  

 sandsynligt, at barnet ikke flytter tilbage til boligtageren, kan barnet ikke  

 medregnes som husstandsmedlem, før eventuel tilbageflytning finder sted.
Amtsankenævnet har behandlet sagen i sit møde den 23. februar 1989, hvor  

 man traf følgende A F G Ø R E L S E:
 Nævnet stadfæster det sociale udvalgs afslag på at medregne de 2 børn  

 anbragt uden for hjemmet ved beregning af boligstøtte, idet man er enig med  

 udvalget i, at der under hensyn til lejlighedens størrelse ikke er mulighed  

 for at indrette den med henblik på de 2 børns midlertidige ophold under  

 ferier eller senere varige ophold.
Vedrørende eventuel klage over amtsankenævnets afgørelse henvises til  

 vedlagte vejledning.' Hvilket herved meddeles.
