Nr LSF 42 Forslag til Lov om ændring af lov om vederlag og pension m.v. for ministre Fremsat af Kirsten Jacobsen (FP) Kim Behnke (FP) Tom Behnke (FP) Aage  

 Brusgaard (FP) Jan Køpke Christensen (FP) Niels Højland (FP) Annette Just  

 (FP) den 25. oktober 1995 § 1 I lov nr. 194 af 5. juni 1959 om vederlag og pension m.v. for ministre,  

 som senest ændret ved § 3 i lov nr. 447 af 30. juni 1993, foretages følgende  

 ændringer:
 1. § 4, stk. 1, affattes således:
»En minister, der har haft mindst 1 års funktionstid som minister, er  

 berettiget til egenpension.
Egenpensionen udbetales fra den 1. i måneden  

 efter det fyldte 60. år, dog tidligst efter udløbet af det tidsrum, hvori der  

 udbetales ventepenge.« 2. § 6, stk. 1, 2. og 3. pkt., udgår, og i stedet  

 indsættes:
»Ansættes en pensionsnydende minister i tjenestemandsstilling eller  

 ved Den Europæiske Union, hvis lønning er større end den den pågældende i alt  

 tillagte pension, bortfalder denne.
Er lønningen mindre end pensionen,  

 udbetales forskellen som personligt tillæg.
Ved afgang fra  

 tjenestemandsstilling eller fra stilling ved Den Europæiske Union, som en  

 afgået minister beklæder, har den pågældende ret til den samlede pension, der  

 som afgået minister tilkom denne, hvis denne er større end den pension,  

 hvortil tjenestemandsstillingen eller stillingen ved Den Europæiske Union  

 berettiger denne, idet det tidsrum, hvori den pågældende har fungeret som  

 minister og eventuelt i tidligere tjenestemandsstilling eller i tidligere  

 stilling ved Den Europæiske Union, medregnes i pensionsalderen.« § 2 Stk. 1. Loven træder i kraft den 1. januar 1996.
 Stk. 2. Med hensyn til pensioner, der udbetales på grundlag af  

 funktionstid som minister før denne lovs ikrafttræden, finder de hidtil  

 gældende regler fortsat anvendelse.
Bemærkninger til lovforslaget Almindelige bemærkninger Nærværende lovforslag er en genfremsættelse af lovforslag nr.
L 247 af 3.  

 maj 1995.
Fremskridtspartiet har gennem alle sine år argumenteret for, at der skal  

 være en ensartet folkepension for alle uanset ægtestand og uanset  

 formueforhold.
Det indebærer, at samtlige de offentligt betalte særpensioner  

 skal afvikles.
Blot fordi man har været f.eks. borgmester, minister eller  

 generalsekretær, skal skatteyderne ikke belastes af en højere pension til  

 disse personer.
Pension ud over folkepensionen må hver enkelt selv tage penge  

 fra til.
Det er Fremskridtspartiets hovedsynspunkt, som vi fastholder og vil  

 fremføre igen og igen.
 Nærværende lovforslag har derfor til hensigt at fjerne et urimeligt  

 forhold, tidspunktet for erhvervelsen af retten til og varigheden af  

 ministerpensioner, samt at lade de ministerpensionsregler, der gælder for  

 tjenestemænd, omfatte ansatte ved EU.
For borgmestres vedkommende har man de senere år strammet vilkårene lidt  

 op, hvorved et hjørne af urimelighederne er blevet fjernet.
Det gælder  

 primært tidspunktet for, hvornår pensionen kommer til udbetaling.
Problemet er imidlertid fortsat ganske utilstrækkeligt løst for ministre.  

 Det består i, at en minister bliver pensionsberettiget efter at have været i  

 embede i et enkelt år.
Derefter vil ministeren få pension udbetalt resten af  

 livet.
Ved det seneste folketingsvalg fik hele befolkningen  

 anskuelsesundervisning i, hvilke konsekvenser de gældende regler har.
En  

 tidligere energiminister er i en meget ung alder blevet gjort berettiget til  

 at hæve ministerpension resten af livet, jf. bilag 1. Det er aldeles  

 urimeligt.
Men også ganske mange andre tidligere ministre går i dag rundt med  

 betydelige månedlige supplementer til deres løn i form af ministerpension.
I Fremskridtspartiet mener vi, at Folketinget som et minimum af rimelig og  

 retfærdig handling skal beslutte, at man først kan få ministerpension, når  

 man rent faktisk går på pension.
I dag udbetales ministerpensionen som  

 supplement til f.eks. en fortsat erhvervsindkomst.
Da en række tidligere  

 ministre har valgt at lade sig vælge til embeder i EU med meget betydelig  

 gage, har Fremskridtspartiet fundet det nødvendigt at foreslå, at tidligere  

 ministre, som beklæder embeder i EU, selvfølgelig ikke skal forgyldes  

 yderligere med dansk ministerpension oven i EU-gagen.
 Lovforslaget betyder, at begrebet ministerpension skal videreføres, men at  

 pensionen først kommer til udbetaling, når personen går på pension.
Det er selvfølgelig individuelt, hvornår tidligere ministre går på  

 egentlig pension.
For at have en enkel regel er der derfor foreslået en  

 aldersgrænse på 60 år.
Det er en aldersgrænse, som er lig med den, der gælder  

 for borgmestre.
Det er Fremskridtspartiets opfattelse, at det uden problemer kunne  

 vedtages, at det også skal gælde for alle de nuværende nydere af  

 ministerpension.
Riget fattes penge, og her er et oplagt sted at spare staten  

 for nogle millioner kroner.
Justitsministeriet har (bilag 2) udtalt sig om  

 tjenestemandspensionsreglerne.
Fremskridtspartiet læser besvarelsen således,  

 at tjenestemænd, der er gået på pension, har ret til den tillagte pension, og  

 at et indgreb ville være ekspropriation.
Fremskridtspartiet læser  

 Justitsministeriets besvarelse af spørgsmål nr. 7 fra Udvalget for  

 Forretningsordenen om reglerne for ministerpension på tilsvarende måde (alm.  

 del - bilag 55, folketingsåret 1994-95). Side 1-2 af besvarelsen er optrykt  

 som bilag 3. Fremskridtspartiet er ikke enige med Justitsministeriet, men i  

 stedet for at bruge nærværende forslag på at diskutere grundloven og  

 ekspropriationsreglerne og så måske tabe selve budskabet på gulvet, så vil vi  

 hellere lade forslaget få virkning for alle kommende ministre.
Personer, der  

 i dag får ministerpension, vil derfor fortsat kunne hæve deres månedlige  

 pension uanset alder.
Men fremover vil nye personer, der tildeles  

 ministerpension, først få den udbetalt, når vedkommende går på pension.
Sagen om de urimelige ministerpensioner har været fremme i offentligheden  

 mange gange.
De sidste to gange var i forbindelse med den første  

 Nyrup-regerings ændring, hvor det kom frem, at Jann Sjursen, som havde været  

 energiminister i et år, og som kun var 30 år, da han fratrådte som minister,  

 i resten af sin levetid kunne få udbetalt en ministerpension på næsten 60.000  

 kroner pr. år.
 Fremskridtspartiet fremsatte forslag om at ændre reglerne, og de store  

 partier i Folketinget, som alle har haft ministre, faldt over hinanden for at  

 få lavet et dokument, som sagde, at man selvfølgelig var rede til at finde en  

 ny ordning (bilag 4). De sluttede dog også med at sige, at det ikke måtte  

 være en forringelse af de hidtil gældende regler.
 Sagen kom op på ny, da indenrigsminister Birte Weiss ændrede reglerne for  

 borgmestre således, at pension var noget, man først fik, når man gik på  

 pension, og ikke noget, man var berettiget til resten af livet, fordi man  

 tilfældigvis havde været borgmester eller amtsborgmester i en kortere  

 periode.
Fremskridtspartiet fremsatte igen sit forslag (L 247, 3. maj 1995).  

 Reaktionen denne gang var endnu værre end første gang.
Socialdemokratiets  

 ordfører sagde ligefrem, at det var et paradeforslag.
Det er ikke noget  

 paradeforslag.
Fremskridtspartiet mener, det er dybt, dybt uretfærdigt, at en  

 særlig gruppe privilegerede mennesker skal have en særlig ret til en  

 skatteyderbetalt ekstraindtægt i resten af deres liv, fordi de har været  

 ministre i en eller anden kortere periode.
Når man ser på listen (bilag 1) over de ministre, der modtager pension,  

 undres man og indser, at det er på tide, at disse helt vanvittige regler  

 ændres.
Hvem ved for eksempel, at den tidligere finansminister Knud Heinesen  

 efter at have været minister i 7 år nu i 13 år har fået 181.500 kroner oven i  

 den kæmpeløn, han har haft som topchef i erhvervslivet? Hvem ved for eksempel, at den tidligere statsminister Poul Hartling efter  

 4 års ministertid i mere end 20 år har fået 130.000 kroner i ministerpension  

 - også i den tid, hvor han fik milliongage som flygtningehøjkommissær? Hvem  

 ved, at Lone Dybkjær efter kun at have været minister i 2 år nu i 5 år har  

 fået næsten 100.000 i ministerpension, og at det fortsætter, uanset at hun i  

 øjeblikket er forgyldt med alle de privilegier, som man får som medlem af  

 Europa-Parlamentet? Og hvem ved for eksempel, at Aalborg Stiftstidendes chefredaktør Erling  

 Brøndum, som har været minister i et eneste år, i 20 år har oppebåret en  

 ministerpension på 58.500 kroner ved siden af den nok ikke helt ringe løn,  

 man får som chefredaktør på Aalborg Stiftstidende? Og er der et eneste  

 menneske, som kan mene, at det er rimeligt, at den tidligere finansminister  

 Henning Dyremose efter en ministerperiode på 6 år får 164.000 kroner i  

 pension oven i den milliongage, han får som topchef i erhvervslivet? Nej, det  

 er der sikkert ingen der finder nogen som helst begrundelse for.
Det er skatteyderbetalte, sociale tilskud til højtlønnede personer, og det  

 er uanstændigt i en tid, hvor man taler om, at der ikke er råd til at få syge  

 mennesker opereret eller give de ældre de nødvendige plejehjemspladser eller  

 hjemmehjælp.
Derfor vil Fremskridtspartiet hermed genfremsætte forslaget.
Forslaget skal selvfølgelig også indebære, at når man får et job som  

 højtlønnet Europa-parlamentsmedlem eller et andet tilsvarende offentligt job,  

 så skal det ikke være muligt samtidig at oppebære ministerpension.
Det vil gå  

 ud over Poul Schluter, Ritt Bjerregaard, Bertel Haarder og nogle andre, men  

 med de lønninger, de har, er det heller ikke mere end rimeligt.
Forslaget om ministerpensionerne er topaktuelt her kort tid efter  

 Folketingets åbning, fordi man i stedet for at begrænse ordningen nu har  

 tænkt sig at udvide den.
I forbindelse med, at politikerne tildelte sig selv  

 flerdobbelte partitilskud, var De Radikales pris for at acceptere dette  

 forslag, at de radikale ministre fik lov til at få orlov fra deres job som  

 folketingsmedlemmer i den tid, de var ministre, og fik lov til at indkalde  

 deres suppleant (bilag 5). Det synes Fremskridtspartiet er et helt rimeligt  

 forslag.
Vi synes oven i købet, at ministre skal have pligt til at indkalde  

 deres suppleant, som man gør i Norge og andre steder.
 Men stor var vor forbavselse, og væk var vor velvilje, da vi opdagede, at  

 det, De Radikale havde fået listet Socialdemokratiet, Socialistisk Folkeparti  

 og Centrum-Demokraterne til at stemme for, var en ordning, som medførte, at  

 uanset om man skulle have orlov fra sit job som folketingsmedlem, så skulle  

 man naturligvis stadig væk have løn som folketingsmedlem.
Derudover skulle man også have det skattefrie omkostningstillæg, som i  

 hvert fald for Marianne Jelveds vedkommende - valgt i Nordjylland - nærmer  

 sig 100.000 kroner om året.
Det er beregnet til alle de ekstraomkostninger,  

 man har som folketingsmedlem, og når man regner det ud, så er der en god  

 grund til at give det.
Men når man er minister, så får man betalt den ekstra telefon, selv en  

 mobiltelefon, transporten bliver klaret i ministerbilen, man har fortsat  

 gratis rejser - de bliver betalt af ministeriet - osv. osv.
Selv aviser og  

 sågar fjernsynslicens bliver betalt af ministeriet i den tid, man er  

 minister.
Så man har ingen som helst ekstraudgifter.
 Men ikke nok med, at man skal kunne få det skattefrie omkostningstillæg -  

 nej, de ministre, der på denne måde kommer på orlov, kan sandelig også  

 opretholde optjeningen af pensionsrettigheder som folketingsmedlem, uanset at  

 de i den samme periode fungerer i en helt anden stilling og optjener  

 pensionsrettigheder som minister.
Det er ikke mindre end et vanvittigt forslag.
Det er i øvrigt lidt sjovt  

 at tænke på, at ordningen med at give ministre, der ikke var medlemmer af  

 Folketinget, løn som folketingsmedlem, fordi de ikke skulle være dårligere  

 stillet end deres kolleger, også er sket på baggrund af et radikalt krav.
De regler blev indført, fordi professor Kjeld Philip blev radikal  

 minister, og han var den første minister, som blev valgt uden at være medlem  

 af Folketinget.
Derfor indførte man reglerne om, at ministre, der ikke var  

 medlemmer af Folketinget, skulle kunne få løn som folketingsmedlemmer.
De får  

 dog ikke det skattefrie omkostningstillæg.
Og nu er det så igen De Radikale, der forlanger særbehandling for  

 ministre, der er medlemmer af Folketinget.
Man vil gerne have fri fra  

 arbejdet, men man vil ikke give afkald på hverken løn, omkostningstillæg  

 eller pensionsanciennitet.
Fremskridtspartiet vil ikke acceptere noget så  

 urimeligt, og når det forslag kommer til behandling i Folketinget, vil vi  

 stille de nødvendige ændringsforslag, som kommer til at gå ud på, at  

 ministrene selvfølgelig får ret til at få orlov - så må de blot slippe  

 goderne, der følger med, nemlig lønnen som folketingsmedlem,  

 omkostningstillæg og optjening af pensionsanciennitet.
Herudover vil vi holde de gamle partier fast på - og det gælder både  

 Socialdemokratiet, Venstre, Det Konservative Folkeparti, Det Radikale Venstre  

 og Centrum-Demokraterne - at pension til ministre, så længe man finder det  

 rigtigt at have statslig pension ud over folkepensionen, i hvert fald aldrig  

 skulle kunne gives før fra det tidspunkt, de pågældende opnår  

 pensionsalderen.
Sådan er det i hele resten af samfundet, og der skal ikke  

 gælde særregler, hverken for folketingsmedlemmer eller ministre.  

 Folketingsmedlemmer kan da også først få pension, når de går på pension som  

 60-årige.
Og hvad er det, der gør, at ministre skal have særstilling i  

 forhold til alle andre grupper i dette samfund? Bemærkninger til lovforslagets enkelte bestemmelser Til § 1, nr. 1 Denne del af lovforslaget er identisk med lovforslag nr.
L 247,  

 folketingsåret 1994-95 (Folketingets forhandlinger 1994-95, sp. 5397, 5861,  

 6293, 6618, tillæg A, sp. 3670, tillæg B, sp. 925). Der indbygges et  

 alderskriterium, hvorefter det først er ved det fyldte 60. år, der kan  

 udbetales ministerpension, altså først når den pågældende har nået en alder,  

 der med rimelighed kan kaldes pensionsalder.
Til § 1, nr. 2 Tidligere ministre, som opnår ansættelse ved EU i stillinger med en høj  

 løn, skal ikke samtidig have dansk ministerpension, hvorfor der skal  

 modregnes i pensionen for EU-gagen.
Til § 2 Denne del af lovforslaget er bortset fra ikrafttrædelsesdatoen identisk  

 med lovforslag nr.
L 247, folketingsåret 1994-95. Fremskridtspartiet mener  

 godt, at loven kunne gælde for alle nuværende ministre på pension, men har  

 valgt at undlade dette slagsmål til fordel for at få reglerne om  

 ministerpension revideret.
Derfor vil følgende regler finde anvendelse efter  

 lovforslagets vedtagelse:
 Tidligere ministre, som ikke på et senere tidspunkt på ny bliver udnævnt  

 som ministre, og som for indeværende opnår den urimelige ministerpension  

 efter gældende regler, vil få disse videreført uændret.
For tidligere ministre, der på et senere tidspunkt på ny udnævnes til  

 ministre, vil de hidtil gældende regler finde anvendelse, indtil udnævnelsen  

 finder sted.
Når den pågældende igen afskediges, vil ministeren være  

 berettiget til pension efter de hidtil gældende regler indtil det fyldte 60.  

 år beregnet på grundlag af den funktionstid som minister, der ligger forud  

 for den 1. januar 1996. Den funktionstid, der ligger efter den 1. januar  

 1996, vil først udløse pension, når den pågældende fylder 60 år, hvor de to  

 funktionsperioder slås sammen.
For de nuværende ministre foretages der en opdeling i funktionstid som  

 minister før og efter den 1. januar 1996. Når en nuværende minister  

 afskediges, vil den del af funktionstiden, der ligger forud for den 1. januar  

 1996, udløse pension indtil det fyldte 60. år efter de hidtil gældende  

 regler.
Den funktionstid, der ligger efter den 1. januar 1996, vil først  

 udløse pension, når den pågældende fylder 60 år, hvor de to funktionsperioder  

 slås sammen.
 For ministre, der udnævnes efter den 1. januar 1996, gælder de med dette  

 lovforslag ændrede regler fuldt ud.
Bilag 1 Spørgsmål nr. 1 og 2 ad B 11 stillet af Folketingets Udvalg for  

 Forretningsordenen den 27. januar 1995 og finansministerens svar herpå af 17.  

 marts 1995 Spørgsmål nr. 1:
»Hvem modtager i dag pension, eftervederlag m.v. i henhold til lov  

 nr. 194 af 5. juni 1959, senest ændret den 30. juni 1993, om vederlag og  

 pension m.v. for ministre, og hvor meget modtager hver enkelt af disse  

 personer i årlig ydelse?» Svar:
 Der vedlægges en fortegnelse over forhenværende ministre, der modtager  

 ministerpension henholdsvis ventepenge.
 Spørgsmål nr. 2:
»Berettiger en tidligere ministers overgang til pension til at få  

 udbetalt andre ydelser eller til at få udbetalt »optjente  

 rettigheder«, f.eks. tjenestemandspension, kollektiv pensionsordning,  

 privat opsparingsordning, Lønmodtagernes Dyrtidsfond m.v.?» Svar:
 En tjenestemand, der er overgået til en ministerstilling, har ved sin  

 afgang som minister ret til at få udbetalt sin tjenestemandspension, hvis  

 vedkommende fratræder tjenestemandsansættelsen, jf. § 6, stk. 1, i lov nr.  

 194 af 5. juni 1959 om vederlag og pension m.v. for ministre, som ændret ved  

 lov nr. 577 af 19. december 1969 og lov nr. 447 af 30. juni 1993.
 Bortset fra tjenestemandspensioner, der således er reguleret i loven om  

 vederlag og pension til ministre, vil udbetalingsbetingelserne for kollektive  

 pensionsordninger, private opsparingsordninger og Lønmodtagernes Dyrtidsfond  

 fremgå af de regler, der gælder for disse ordninger.
Oversigt over pensionerede ministre pr. 1. februar 1995 1) Den pågældende oppebærer en kombineret minister/tjenestemandspension.
Bilag 2 Justitsministerens kommentar af 14. februar 1994 til henvendelse af primo  

 oktober 1993 fra en borger til Retsudvalget (Alm. del - bilag 45) Justitsministeriet fremsendte ved skrivelse af 18. november 1993 en  

 foreløbig besvarelse til Retsudvalget, idet man meddelte, at  

 Justitsministeriet havde anmodet Finansministeriet, Administrations- og  

 Personaledepartementet, om oplysninger til brug for Justitsministeriets  

 besvarelse af Retsudvalgets henvendelse.
 Finansministeriet, Administrations- og Personaledepartementet, har  

 herefter ved skrivelse af 24. januar 1994 udtalt følgende:
 »Det kan indledningsvis oplyses, at der ikke verserer nogen sag ved  

 domstolene, rejst af Dansk Politiforbund eller anden juridisk person  

 vedrørende lov nr. 447 om tjenestemandspension af 30. juni 1993.
 Det tilføjes, at heller ikke lov nr. 292 om tjenestemandspension af 18.  

 juni 1969, hvorved samordningsfradraget indførtes som en del af  

 tjenestemandspensionssystemet, har givet anledning til retssager.
 Det centrale i de ændringer, der fandt sted ved den nævnte lov af 30. juni  

 1993, er omlægningen af samordningsfradraget i tjenestemandspensioner fra at  

 være et fradrag for over 67-årige til et tillæg for de under 67-årige.  

 Samtidig er tjenestemandspensionsberegningen ændret, så egenpensionen ved  

 fuld pensionsalder udgør 57 pct. af den pensionsgivende løn, og  

 ægtefællepensionen udgør 71 pct. af egenpensionen.
 I forbindelse med omlægningen af pensionsberegningen er der - efter  

 indhentet udtalelse fra Lønningsrådet - fastsat et loft på 10.000 kr. for  

 stigningen i pensionens størrelse som følge af den ændrede beregningsmåde,  

 ligesom der som led i omlægningen er fastsat et tillæg til de højeste  

 pensionsaldre på skalatrinene 1-31.
Alle nuværende egen- og ægtefællepensioner omberegnes pr. 1. januar 1994  

 efter det nye pensionsberegningssystem.
Det sikres ved overgangsordninger, at  

 ingen nuværende tjenestemandspensionist ved omlægningen får lavere  

 tjenestemandspension, ligesom tjenestemandspensioner, der påbegyndes udbetalt  

 i årene 1994-96, stiller tjenestemandspensionisten som efter de gældende  

 regler.
 Pensioner, der påbegyndes udbetalt i årene 1997-2001, tilnærmes gradvist  

 det fremtidige niveau, mens pensioner, der beregnes på grundlag af en  

 pensionsret, der opstår efter 2001, groft sagt vil være 1 pct. mindre, end  

 hvis beregningen var sket efter de eksisterende regler.
En sådan nedgang vil gælde for alle ansatte, der er omfattede af en  

 arbejdsmarkedspensionsordning, idet pensionsbidraget for overenskomstansatte  

 beregnes af lønnen efter fradrag af arbejdsmarkedsbidrag.
Dvs., at der gennem  

 et ansættelsesforløb opspares et lavere pensionsbidrag end hidtil.
Det har været afgørende for regeringen, at omlægningen af  

 tjenestemandspensionsberegningen, den gennemførte skattereform og den  

 gennemførte lov om arbejdsmarkedsfonde er en helhed.
Skattereformen indebærer  

 en særlig gunstig behandling af tjenestemandspensionisterne, som opnår stor  

 fordel af nedsættelsen af indkomstskatten, og som ikke skal betale  

 arbejdsmarkedsbidrag af tjenestemandspensionen.
 Det kan oplyses, at finansministeren siden juni måned har ført omfattende  

 korrespondance med (en borger), der har rettet 10-12 henvendelser til  

 ministeren, alle vedrørende tjenestemandspensionslovens  

 grundlovsmedholdelighed.
 Som led i denne brevveksling har finansministeren tilstillet (borgeren)  

 lovforslaget med bemærkninger (L 312), kopi af de 22 af ministeren over for  

 Folketingets Arbejdsmarkedsudvalg afgivne besvarelser af spørgsmål vedrørende  

 lovforslaget samt kopi af Bernhard Gomard: Privat pension og social  

 forsikring, kapitel 8, der behandler problemstillingen omkring ændringer i  

 tjenestemandspensionslovgivningen i relation til grundlovens  

 ekspropriationsbestemmelser.
(Borgeren) tager udgangspunkt i en påstået nedsættelse af  

 tjenestemandspensionerne med ca. 10 pct.
Denne fremstilling er ikke korrekt.  

 Fremstillingen ser bevidst, men fejlagtigt bort fra, at samordningsfradraget  

 siden 1969 har været en integreret del af tjenestemandspensionslovgivningen.
 (Borgeren) og andre har på dette grundlag krævet - og påstået at have  

 forventet - at tjenestemandspensionen blev forhøjet med et beløb svarende til  

 samordningsfradraget samtidig med, at tjenestemandspensionisten modtog  

 folkepensionens grundbeløb.
 Noget sådant er der imidlertid aldrig givet tilsagn om.
 Lovgivningen har hele tiden - efter forslag af Tjenestemandskommissionen  

 af 1965 - forudsat, at pensionsniveauet for over 67-årige  

 tjenestemandspensionister udgjordes af en samordnet pension bestående af  

 folkepension og tjenestemandspension reduceret med samordningsfradrag.
 Den nye lovgivning, der træder i kraft pr. 1. januar 1994, fastholder  

 disse forudsætninger, men giver samtidig tjenestemandspensionister  

 skattelettelser og fritagelse for betaling af arbejdsmarkedsbidrag, så disse  

 pensionister får en stigning i den disponible indtægt.
De nu gennemførte ændringer af tjenestemandspensionsloven, som ikke ændrer  

 tjenestemandspensionen for nogen allerede pensioneret eller for dem, der  

 opnår pension de næste 3 år, ligger efter Finansministeriets opfattelse klart  

 uden for rammerne for sådanne velerhvervede rettigheder, som kan anses for  

 omfattede af grundlovens § 73, jfr. også Bernhard Gomard.« I den nævnte fremstilling gør Bernhard Gomard den opfattelse gældende, at  

 »hverken bestemmelserne om tjenestemændenes løn- eller pensionsforhold  

 er således indrettet, at lovgivningsmagten efter § 73 er afskåret fra at  

 foretage ensidige ændringer også i nedadgående retning med virkning for  

 allerede ansatte« (a.st. side 202). Det antages dog, at tjenestemænd,  

 der har opnået ret til at søge afsked med pension, ikke kan fratages denne  

 ret, jf. a.st. side 204.
 Med hensyn til aktuel pension anfører Gomard (a.st. side 204), at det er  

 den almindelige opfattelse, at en pensionists krav på at oppebære pension i  

 overensstemmelse med de regler, der gjaldt ved hans afsked, er en rettighed,  

 der nyder beskyttelse efter grundlovens § 73.
 For så vidt angår spørgsmålet om rækkevidden af den grundlovsmæssige  

 beskyttelse af aktuelle tjenestemandspensioner antages det, at grundlovens §  

 73 ikke vil være til hinder for enhver form for indgreb, jf. a.st. side 210.  

 I den forbindelse behandles også spørgsmålet om samordningen mellem  

 tjenestemandspension og folkepension.
 Justitsministeriet kan i øvrigt tilføje, at spørgsmålet om  

 tjenestemandspensionsrettigheders beskyttelse efter grundlovens § 73 er  

 behandlet flere steder i den statsretlige litteratur.
 Alf Ross har i Dansk Statsforfatningsret, 3. udgave ved Ole Espersen,  

 1980, side 649, bl.a. anført følgende:
»En allerede forfalden pensionsydelse må dog - på linie med andre  

 fordringer - være beskyttet af grdl. § 73. Tilsvarende må gælde at  

 tjenestemandspensionen må være beskyttet, når denne er blevet aktuel, dvs.  

 ved tjenestemandens afsked med pension.« Der kan endvidere henvises til Max Sørensen, Statsforfatningsret, 2.  

 udgave ved Peter Germer, 1973, side 401 f., hvor det bl.a. er anført:
»Tjenestemandspension er beskyttet når pensionsretten er blevet  

 aktuel ved tjenestemandens afsked med pension, derimod ikke sålænge  

 pensionsretten kun er eventuel, jfr. princippet i HD 1935.1, ovfr.  

 6.07.« I det nævnte afsnit 6.07 anfører Max Sørensen bl.a. følgende (side 164):
»Endelig udtalte højesteret, at ordningen ikke stred mod de  

 sagsøgende dommeres velerhvervede rettigheder.
Herved bygges på den  

 grundsætning, at pensions- og pensionslignende krav ikke er beskyttet mod  

 lovgivningsmagtens indgreb, så længe de ikke er blevet aktuelle, jfr. nedf.  

 22.02.« Henrik Zahle har i Dansk forfatningsret, bind 3, Menneskerettigheder,  

 1989, bl.a. anført følgende om pensionsrettigheder generelt (side 121):
»Med hensyn til pensionsydelser må antages, at forfaldne  

 pensionsydelser er beskyttet på linie med andre fordringer.
Men også retten  

 til fortsat pension i en aktuel pensionsordning, dvs. efter at  

 pensionsperioden er begyndt, såvel som ved en eventuel pension, dvs. i  

 tiden forud for pensionsperiodens begyndelse, kan i et vist omfang være  

 beskyttet.
I bedømmelsen må indgå hensynet til, i hvilket omfang den  

 pågældende selv har bidraget gennem præmiebeløb eller på anden måde til den  

 pågældende pensionsordning, jf.
UfR 1929 239 H, såvel som hensyn til  

 pensionsydelsens karakter og grundlag.« Som det fremgår, er det den overvejende opfattelse i den statsretlige  

 litteratur, at den udsigt til og forventning om en tjenestemandspension  

 beregnet i overensstemmelse med hidtidig lovgivning, som tjenestemænd, der  

 ikke er gået på pension, måtte have, ikke nyder samme beskyttelse efter  

 grundlovens § 73 som den aktuelle ret til en tjenestemandspension af en  

 bestemt størrelse, der tilkommer de tjenestemænd, som allerede er på pension.
 For så vidt angår den foreliggende ændring af  

 tjenestemandspensionsreglerne er Justitsministeriet enig med  

 Finansministeriet i, at lovændringen ikke kan antages at indebære et  

 ekspropriativt indgreb.
Bilag 3 Uddrag af justitsministerens besvarelse af 31. maj 1995 af spørgsmål 7 af  

 31. januar 1995 fra Folketingets Udvalg for Forretningsordenen (Alm. del -  

 bilag 55) Spørgsmål:
 »Vil ministeren redegøre for, i hvilke tilfælde der vil være tale om  

 ekspropriation, og i hvilke tilfælde, der ikke vil være tale om  

 ekspropriation, hvis der vedtages lovregler efter nedenstående  

 retningslinjer:
 Ministerpension til kommende ministre, nuværende ministre (herunder  

 sådanne, der har været ministre tidligere og tidligere har fået udbetalt  

 ministerpension) eller tidligere ministre (der p.t. oppebærer  

 ministerpension) kan ikke udbetales før det fyldte 60. år.
 Ministerpension kan endvidere kun udbetales efter det fyldte 60. år i det  

 omfang, lønudbetaling fra offentligt eller privatlønede job m.v., herunder  

 som folkevalgt, ikke overstiger pensionen (f.eks.: hvis lønnen eller  

 vederlaget er 150.000 kr. og pensionen 220.000 kr., udgør ministerpensionen  

 70.000 kr.).
Ministeren bedes i det omfang, der efter ministerens opfattelse er tale om  

 ekspropriation, begrunde, hvorfor der ikke var tale om ekspropriation, da man  

 ændrede tjenestemandspensionerne i forbindelse med skattereformen, jf. herved  

 ministerens besvarelse af 14. februar 1994 af henvendelse af 3. november 1993  

 (Retsudvalget, 1993-94, alm. del - bilag 345), og i forbindelse med de  

 manglende udbetalinger fra Den Sociale Pensionsfond.« Svar:
Der vedlægges et notat om det rejste spørgsmål.
Notatets konklusioner kan  

 sammenfattes således:
 For kommende ministres vedkommende finder Justitsministeriet, at de  

 skitserede ændringer vil kunne gennemføres, uden at der er tale om  

 ekspropriation.
 For allerede pensionerede ministres vedkommende finder  

 Justitsministeriet, at de skitserede ændringer i almindelighed vil indebære  

 ekspropriation.
 For fungerende ministres vedkommende finder Justitsministeriet, at  

 de skitserede ændringer - uden at der foreligger ekspropriation - vil kunne  

 gives virkning for ministre med mindre end et års anciennitet.
Fungerende ministre med mere end et års anciennitet vil formentlig  

 kunne kræve, at deres allerede optjente, men endnu ikke aktualiserede,  

 ret til pension skal behandles efter de hidtil gældende regler.
Der kan  

 derimod ikke antages at være noget til hinder for, at de skitserede ændringer  

 gives virkning for den ret til pension, som først optjenes efter  

 ændringens ikrafttræden.
Bilag 4 Udvalget for Forretningsordenen (Alm. del - bilag 22) Diverse København, den 3. februar 1994 Formanden for Folketingets Udvalg for Forretningsordenen Undertegnede gruppeformænd for . . .*). . . finder det væsentligt, at  

 debatten om vederlag og pension til folketingsmedlemmer og ministre føres på  

 et sagligt og konstruktivt grundlag.
Derfor afviser vi i fællesskab  

 Fremskridtspartiets lovforslag.
 Ser man på det samlede sæt af regler for vederlag og pension for  

 folketingsmedlemmer og ministre, kan det ikke med nogen ret hævdes, at der i  

 forhold til ansvar og arbejdsdag er for gunstige vilkår.
Man må konstatere, at en lang indsats i politik kun sjældent baner vejen  

 for fremtrædende placering andre steder på arbejdsmarkedet.
Tværtimod er en  

 lang politisk karriere ofte et handicap for at komme over i anden  

 beskæftigelse.
Disse hensyn har formentlig helt tilbage til 1928 været bestemmende for  

 indretningen af reglerne om ministerpension.
Lignende betragtninger gælder  

 for folketingsmedlemmers eftervederlag.
 I det hele taget bør det slås fast, at når vi lægger op til en samlet  

 vurdering af folketingsmedlemmers og ministres økonomiske vilkår, så sker det  

 ikke med det sigte at give efter for en aktuel kampagne - heller ikke for at  

 forringe de samlede vilkår, men for at vurdere, om regler og vilkår kan  

 udformes mere tidssvarende og sammenhængende.
 På den baggrund skal vi opfordre formanden for Udvalget for  

 Forretningsordenen til at tage initiativ til et arbejde på vedlagte grundlag.
Med venlig hilsen *) Socialdemokratiet, Centrum-Demokraterne, Det Radikale Venstre,  

 Kristeligt Folkeparti, Venstre og Det Konservative Folkeparti.
Bilag Partierne er enige om at opfordre Folketingets Udvalg for  

 Forretningsordenen til at kortlægge reglerne om vederlag og pension for  

 folketingsmedlemmer og ministre i sammenlignelige lande, bl.a.
Norge,  

 Sverige, Tyskland og Holland.
På baggrund af kortlægningen opfordres Udvalget  

 til at give en vurdering af det eventuelle behov for modernisering af de  

 danske regler.
 Drøftelserne bør bl.a. ske i lyset af de aftaler, der gælder for  

 borgmestre, ledende medarbejdere i administrationen og i det private  

 erhvervsliv.
Bilag 5 Beretning nr. 3 Folketinget 1994-95 Beretning afgivet af Udvalget for Forretningsordenen den 31. maj 1995 Beretning om ministres mulighed for at opnå orlov Udvalget har drøftet ministrenes mulighed for at få orlov.
 Herefter opfordrer et flertal ( Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) Præsidiet til i oktober 1995 med henblik på ikrafttræden snarest  

 muligt i den kommende folketingssamling at fremlægge et forslag til ændring  

 af Folketingets forretningsorden, hvorefter medlemmer af Folketinget, der  

 tillige er ministre, kan få meddelt orlov med de samme virkninger, som følger  

 af meddelelse af orlov til medlemmer, der som ministre udsendes i offentligt  

 hverv (§ 41, stk. 3, litra d), idet dog ophøret af den meddelte orlov alene  

 kan ske, når den pågældende fratræder som minister.
 Et mindretal (Venstres og Det Konservative Folkepartis medlemmer af  

 udvalget) er af den opfattelse, at de gældende regler virker  

 tilfredsstillende.
Et andet mindretal (Fremskridtspartiets medlemmer af udvalget)  

 indstiller, at der bør indføres en ordning i lighed med den norske, hvor en  

 minister har pligt til at indkalde stedfortræderen, mister sin stortingsgage  

 og alene har ret til ministergage.
En sådan ordning bør også indebære, at en  

 minister, der ikke er valgt som medlem, kun modtager ministergage.
 Hvis en minister mister embedet ved en regeringsændring, skal ministeren  

 kunne genindtræde som medlem.
 Den nærmere tilrettelæggelse af en sådan dansk ordning skal ske under  

 respekt for grundloven.
 P.u.v.
Erling Olsen formand.
Efter 2. behandling den 24. maj 1996 § 1 I lov nr. 194 af 5. juni 1959 om vederlag og pension m.v. for ministre,  

 som senest ændret ved § 3 i lov nr. 447 af 30. juni 1993, foretages følgende  

 ændringer:
 1. § 4, stk. 1, affattes således:
»En minister, der har haft mindst 1 års funktionstid som minister, er  

 berettiget til egenpension.
Egenpensionen udbetales fra den 1. i måneden  

 efter det fyldte 60. år, dog tidligst efter udløbet af det tidsrum, hvori der  

 udbetales ventepenge.« 2. § 6, stk. 1, 2. og 3. pkt., udgår, og i stedet  

 indsættes:
»Ansættes en pensionsnydende minister i tjenestemandsstilling eller  

 ved Den Europæiske Union, hvis lønning er større end den den pågældende i alt  

 tillagte pension, bortfalder denne.
Er lønningen mindre end pensionen,  

 udbetales forskellen som personligt tillæg.
Ved afgang fra  

 tjenestemandsstilling eller fra stilling ved Den Europæiske Union, som en  

 afgået minister beklæder, har den pågældende ret til den samlede pension, der  

 som afgået minister tilkom denne, hvis denne er større end den pension,  

 hvortil tjenestemandsstillingen eller stillingen ved Den Europæiske Union  

 berettiger denne, idet det tidsrum, hvori den pågældende har fungeret som  

 minister og eventuelt i tidligere tjenestemandsstilling eller i tidligere  

 stilling ved Den Europæiske Union, medregnes i pensionsalderen.« § 2 Stk. 1. Loven træder i kraft den 1. januar 1997.
 Stk. 2. Med hensyn til pensioner, der udbetales på grundlag af  

 funktionstid som minister før denne lovs ikrafttræden, finder de hidtil  

 gældende regler fortsat anvendelse.
