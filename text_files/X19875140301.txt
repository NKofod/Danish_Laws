Dagbladet Aktuelt klagede over, at A/S Dagbladet Politiken havde  

 afvist at optage Aktuelts annoncer i Politiken og Ekstrabladet i forbindelse  

 med en annoncekampagne, som Aktuelt ønskede at gennemføre som led i  

 markedsføringen af dagbladet i en ny form.
På grund af det nære  

 konkurrenceforhold mellem de to bladhuse og Aktuelts erklærede målsætning med  

 kampagnen, fandt monopoltilsynet ikke anledning til at gribe ind, da  

 Politikens afvisning måtte anses for sagligt begrundet.
Sagens baggrund Dagbladet Aktuelt ønskede i maj 1987 at gennemføre en annoncekampagne med  

 annoncer i bl.a.
Politiken og Ekstra Bladet for at markedsføre dagbladet i en  

 ny form.
A/S Dagbladet Politiken nægtede imidlertid at optage Aktuelts  

 annoncer i sine to dagblade.
Af en leder i Politiken den 3. marts 1987 fremgik det, at Politiken gerne  

 ville bringe annoncer for Information, Jyllands Posten og Weekend-Avisen, men  

 ikke for Aktuelt, fordi Aktuelt får økonomisk støtte fra fagbevægelsen.
På  

 denne baggrund klagede Aktuelt til Monopoltilsynet over Politikens afvisning  

 af annoncen.
I forbindelse med klagen har Aktuelt dokumenteret, at  

 annoncering i Politiken og Ekstra Bladet er af største betydning for at nå  

 frem til den udvalgte målgruppe, som for en væsentlig del omfatter læsere af  

 Politiken og Ekstra Bladet.
A/S Dagbladet Politiken har over for Monopoltilsynet som begrundelse for  

 afvisningen anført, at Aktuelts annoncer har til formål at skade Politiken i  

 konkurrencen.
Politiken henviste til, at Aktuelt i en artikel den 11. marts  

 1987 bl.a. skrev: »Aktuelt har taget fat på det store  

 »blad-kup«, der især skal ramme naboen på Rådhuspladsen: Politiken.  

 Første del af kuppet er lykkedes - Aktuelt har hugget Politikens  

 reklamebureau, Bergsøe 2. Næste del går ud på at hugge en pæn bid af  

 Politikens læserskare. - Med Bergsøe 2 og forstærkningen af redaktionen og  

 administrationen kan vi præsentere et medie, der navnlig vil møve sig ind på  

 Politiken, siger chefredaktør Erik Stephensen, Aktuelt.' Tilsynets afgørelse Monopoltilsynet fandt, at A/S Dagbladet Politiken alene i kraft af sin  

 markedsandel på ca. 40 pct. i Hovedstadsområdet må anses for omfattet af  

 monopollovens bestemmelser.
Bladhusets dominerende stilling bestyrkes også af  

 andre momenter.
Dagblade vil således ikke umiddelbart kunne substituere  

 hinanden og vil, bl.a. som følge af forskellige politiske holdninger, i  

 videre omfang end inden for andre brancheområder kunne indtage en væsentlig  

 stilling i hele landet eller i lokale områder.
 Tilsynet afviste dog at pålægge A/S Dagbladet Politiken at optage Aktuelts  

 annoncer i Politiken og Ekstra Bladet, da man fandt, at leveringsnægtelsen  

 ikke var usagligt begrundet.
Tilsynet har ikke herved afvist, at Aktuelt har en særlig erhvervsmæssig  

 interesse i at markedsføre sig gennem Politiken og Ekstra Bladet, idet de 3  

 dagblade i væsentligt omfang må siges at have fælles målgrupper.
Dette  

 forhold gør imidlertid de to bladhuse til nære konkurrenter.
En optagelse af  

 Aktuelts annoncer vil derfor kunne have en betydelig negativ virkning for  

 Politiken.
 Jyllands Posten, Information og Weekend-Avisen er ikke i en tilsvarende  

 nær konkurrencesituation over for Politiken, og tilsynet fandt det ikke  

 urimeligt, at Politiken lader sin stillingtagen til optagelse af annoncer  

 bero på sådanne overvejelser.
 Over for tilsynet har A/S Dagbladet Politiken alene begrundet afvisningen  

 af Aktuelts annoncer med konkurrencehensynet, og tilsynet har derfor ikke  

 lagt vægt på det i Politikens leder den 3. marts 1987 anførte om  

 fagbevægelsens støtte til Aktuelt.
