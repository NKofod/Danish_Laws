Bekendtgørelse om husordener på psykiatriske afdelinger I medfør af § 2 b, stk. 1, og § 2 c, i lov om anvendelse af tvang i psykiatrien m.v., jf. lovbekendtgørelse nr. 185 af 1. februar 2022, fastsættes:
Kapitel 1 Indholdet af husordenen § 1. Der skal findes en skriftlig husorden på psykiatriske afdelinger, som er tilgængelig for patienterne, f.eks. ved at husordenen udleveres i forbindelse med patientens indlæggelse.
 § 2. Husordenen skal indeholde generelle regler om patienternes udfoldelsesmuligheder under indlæggelse.
 Stk. 2. Generelle regler kan f.eks. være regler om rygning i afdelingen og besøgsforhold.
 Stk. 3. Husordenen skal indeholde en beskrivelse af, hvilke afskæringer eller begrænsninger som nævnt i §§ 3-10, der kan forekomme på de enkelte afdelinger.
 § 3. Sygehusmyndigheden kan i husordenen fastsætte regler om at afskære eller begrænse patientens adgang til mobiltelefon, computer eller lignende kommunikationsudstyr af hensyn til patienten, medpatienter, personale, pårørende, offentlige myndigheder, m.v. ved opførsel som åbenbart vil være imod patientens egne interesser eller ved åbenlys chikanende opførsel.
 § 4. Sygehusmyndigheden kan i husordenen fastsætte regler om at afskære eller begrænse handel, bytte og spil, herunder mellem patienter, af hensyn til patienten, medpatienter eller personale, hvis handel, bytte eller spil åbenbart må formodes at være imod patientens interesser, hvor patienten i forbindelse med handel, bytte eller spil bliver udsat for pres af medpatienter, eller handel, bytte eller spil medfører konflikter på afdelingen.
 § 5. Sygehusmyndigheden kan i husordenen fastsætte regler om at afskære eller begrænse seksuelt samkvem mellem patienter på afdelingen af hensyn til patienten, medpatienter eller personale, hvis det betragtes skadeligt for en patient at indgå i en seksuel relation med en medpatient, eller hvis medpatienter eller personalets blufærdighed krænkes.
 § 6. Sygehusmyndigheden kan i husordenen fastsætte regler om at afskære eller begrænse patientens adgang til nærmere angivne bøger, tidsskrifter og lignende af behandlingsmæssige hensyn, dog således at afskæringen eller begrænsningen skal være begrundet i, at patientens adgang efter en lægelig vurdering væsentligt vil forringe dennes tilstand eller videre behandlingsudsigter.
 § 7. Sygehusmyndigheden kan i husordenen fastsætte regler om at afskære eller begrænse patientens adgang til at anvende nærmere angivne sociale medier og lignende samt nærmere angivne hjemmesider af behandlingsmæssige hensyn, dog således at afskæringen eller begrænsningen skal være begrundet i, at patientens adgang efter en lægelig vurdering væsentligt vil forringe dennes tilstand eller videre behandlingsudsigter.
 § 8. Sygehusmyndigheden kan i husordenen fastsætte regler om at iværksætte afskæringer eller begrænsninger begrundet i hygiejnemæssige forhold af hensyn til patienten, medpatienter og personale.
 Stk. 2. Hygiejnemæssige forhold kan f.eks. være vask af patientens tøj uden patientens samtykke, hvis tøjet er meget beskidt, eller sanering af patientens stue.
 § 9. Sygehusmyndigheden kan i husordenen fastsætte regler om at iværksætte afskæringer eller begrænsninger begrundet i ordens- og sikkerhedsmæssige forhold af hensyn til patienten, medpatienter og personale.
 Stk. 2. Ordensmæssige hensyn kan f.eks. være situationer, hvor en patient ønsker at afklæde helt eller delvis sig på afdelingens fællesarealer.
 Stk. 3. Sikkerhedsmæssige hensyn kan f.eks. være situationer, hvor patienter indleder samtaleemner med en beskrivelse af eller opfordring til kriminelle eller skadelige handlinger.
 § 10. Sygehusmyndigheden kan i husordenen fastsætte regler om at iværksætte afskæringer eller begrænsninger begrundet i behandlingsmæssige forhold af hensyn til patienten.
 Stk. 2. Behandlingsmæssige forhold kan f.eks. være situationer, hvor besøg mellem patienter på én af patienternes stuer medfører en forværring af patientens tilstand, eksempelvis grundet overstimulering.
§ 11. Afskæringer og begrænsninger fastsat i medfør af §§ 3-10, må ikke benyttes, før der er gjort, hvad der er muligt for at opnå patientens frivillige medvirken, og skal stå i rimeligt forhold til det, der søges opnået herved.
Afskæringer og begrænsninger fastsat i medfør af §§ 3-10, må endvidere ikke benyttes i videre omfang, end hvad der er nødvendigt for at opnå det tilsigtede formål.
Kapitel 2 Foranstaltninger for at undgå adfærd i strid med regler i husordenen § 12. Sygehusmyndigheden kan træffe foranstaltninger med henblik på at undgå gentagelse af adfærd i strid med iværksatte afskæringer eller begrænsninger, der er fastsat i medfør af §§ 3-10.
 § 13. Foranstaltningerne skal stå i rimeligt forhold til den adfærd, hvorom der er iværksat afskæringer eller begrænsninger, og må ikke benyttes i videre omfang, end hvad der er nødvendigt for at opnå det tilsigtede formål.
Kapitel 3 Ikrafttræden § 14. Bekendtgørelsen træder i kraft den 15. februar 2022.
