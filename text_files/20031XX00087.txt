Skriftlig fremsættelse (18. november 2003) Udenrigsministeren  

  

 (Per Stig Møller):
 Herved tillader jeg mig for Folketinget at fremsætte:
 Forslag til  

 folketingsbeslutning om udvidelse af det danske bidrag til den internationale  

 sikkerhedsstyrke ISAF i Afghanistan.
(Beslutningsforslag nr.
B 57).
 Folketinget meddeler sit samtykke til, at et forøget antal  

 danske styrker stilles til rådighed for den FN-bemyndigede internationale  

 sikkerhedsstyrke i Afghanistan.
Sikkerhed og stabilitet er grundlæggende forudsætninger for  

 den demokratiserings- og genopbygningsproces i Afghanistan, der kan vise, at  

 den midlertidige afghanske regering kan skabe bedre vilkår for befolkningen.  

 Den afghanske hær og politistyrke er under genopbygning, men vil først om et  

 par år selvstændigt kunne varetage sikkerhedsopgaverne.
I mellemtiden er det  

 internationale samfunds bidrag afgørende for at fremme sikkerheden i landet,  

 herunder i de afghanske provinser.
Den afghanske overgangsregering har under henvisning til den  

 forværrede sikkerhedssituation, og med støtte fra bl.a.
FN og EU, gennem  

 længere tid udtrykt ønske om, at sikkerhedsstyrkens indsats blev udbredt til  

 andre dele af Afghanistan.
NATO overtog den 11. august 2003 ledelsen af  

 sikkerhedsstyrken efter mandat fra FNs Sikkerhedsråd og med den midlertidige  

 afghanske regerings billigelse.
NATO har tilkendegivet, at sikkerhedsstyrken  

 på  

 grundlag af Sikkerhedsrådets resolution 1510 gradvist og fleksibelt vil kunne  

 påtage sig opgaver også uden for Kabul.
NATO har anmodet Danmark om at udsende en kommunikations- og  

 informationsenhed på ca. 40 personer til ISAF i perioden fra januar til marts  

 2004. Endvidere har NATO anmodet Danmark om at bidrage sikkerhedsstyrken med  

 specielle nøglekapaciteter af mere begrænset omfang.
Der vil desuden være  

 behov  

 for udsendelse af et mindre dansk støtteelement på fem til ti personer i  

 forbindelse med, at en dansk generalmajor medio januar 2004 ventes indsat i  

 stillingen som næstkommanderende for ISAF.
Danmark deltager pt. i den internationale sikkerhedsstyrke i  

 Afghanistan med en styrke på ca. 50 mand for at medvirke til at give den  

 politiske overgangsproces og genopbygningsindsatsen de rette sikre rammer.
Et  

 fortsat og styrket dansk bidrag til den internationale militære  

 tilstedeværelse  

 i Afghanistan vil sende et klart signal om et fortsat helhjertet dansk  

 engagement i landets fremtid.
FNs Sikkerhedsråd har vedtaget at forlænge og udvide ISAFs  

 mandat.
NATOs rolle i Afghanistan er styrket.
I lyset heraf finder regeringen  

 det naturligt, at udvide og forlænge det danske bidrag til ISAF for  

 yderligere  

 seks måneder, idet det dog bemærkes, at kommunikations- og  

 informationsenheden  

 vil blive hjemtaget efter tre måneders udsendelse.
