Kørsel med sækkevogn på trapper Arbejdstilsynet konstaterede ved et tilsynsbesøg, at en ansat transporterede 4 pakker kopipapir ad gangen op ad en trappe til 1. sal med en sækkevogn.
 De 4 pakker kopipapir vejede ca. 58 kg, og sækkevognen vejede i sig selv ca. 6-7 kg.
 Arbejdet foregik med foroverbøjet ryg og hænderne cirka i ¾ arms afstand fra kroppen i starten af hvert træk op ad et trin, at det gav et ryk i den ansattes krop, hver gang sækkevognen bumpede op over et trin, og at det krævede synlig kraftanstrengelse at sætte bevægelsen i gang.
 Arbejdstilsynet vurderede, at kørslen med sækkevogn på trapper med en tung byrde ikke foregik sikkerheds- og sundhedsmæssigt fuldt forsvarligt.
 Nævnet fastholdt afgørelsen, idet nævnet fandt, at den ansattes kørsel med sækkevogn med en tung byrde på en trappe indebar risiko for en sundhedsmæssig belastning af kroppen på kort og på lang sigt, og arbejdet var dermed ikke planlagt, tilrettelagt og udført således, at det sikkerheds- og sundhedsmæssigt er fuldt forsvarligt.
[Adressat udeladt] Arbejdsmiljøklagenævnet har på møde den 25. september 2012 behandlet virksomhedens klage over Arbejdstilsynets afgørelse af den 20. maj 2012, hvorved virksomheden fik påbud om at imødegå sundhedsskadelig belastning ved håndtering af sækkevogn.
Nævnet traf følgende A F G Ø R E L S E Arbejdsmiljøklagenævnet behandler klagen.
 Arbejdsmiljøklagenævnet fastholder Arbejdstilsynets påbud således, at virksomheden skal sikre, at arbejdet med manuel håndtering af kontorartikler på trapper planlægges, tilrettelægges og udføres sikkerheds- og sundhedsmæssigt fuldt forsvarligt.
 Virksomheden skal efterkomme nævnets afgørelse senest den 1. april 2013 og virksomheden skal senest den 8. april 2013 give Arbejdstilsynet en tilbagemelding om, at påbuddet er efterkommet.
B E G R U N D E L S E Klagefrist:
 Arbejdsmiljøklagenævnet finder, at særlige grunde taler for at behandle klagen, selv om klagefristen er overskredet.
 Nævnet lægger herved vægt på, at klagefristen var den 28. juni 2012, og at virksomhedens skriftlige klage er dateret den 11. juli 2012.
 Nævnet lægger endvidere vægt på, at [navn udeladt] i klagen har anført, at man ved virksomhedens telefoniske henvendelse den 14. juni 2012 til Arbejdstilsynet oplyste, at man ønskede at klage.
 Nævnet lægger endvidere vægt på, at Arbejdstilsynet, som tilsynet selv har anført i udtalelsen af den 17. juli 2012, havde mulighed for at få præciseret, om henvendelsen skulle betragtes som en klage, hvilket Arbejdstilsynet ikke gjorde.
 Det fremgår af arbejdsmiljøloven, at en afgørelse truffet af Arbejdstilsynet i henhold til arbejdsmiljøloven kan indbringes for Arbejdsmiljøklagenævnet inden fire uger efter, at afgørelsen er meddelt den pågældende.
 Det fremgår endvidere af loven, at når særlige grunde taler derfor, kan Arbejdsmiljøklagenævnet behandle en klage og tillægge denne opsættende virkning, selv om klagen ikke er fremkommet rettidigt.
 Håndtering af sækkevogn:
 Nævnet lægger vægt på, at den ansattes kørsel med sækkevogn med en tung byrde på en trappe indebar risiko for en sundhedsmæssig belastning af kroppen på kort og på lang sigt, og dermed ikke er planlagt, tilrettelagt og udført således, at det sikkerheds- og sundhedsmæssigt er fuldt forsvarligt.
Nævnet lægger herved vægt på, at Arbejdstilsynet ved tilsynsbesøg på virksomheden konstaterede, at en ansat transporterede 4 pakker kopipapir ad gangen op ad en trappe til 1. sal med en sækkevogn.
Trappen havde en repos undervejs og ca. 2 gange 15 trin.
 Nævnet lægger endvidere vægt på, at de 4 pakker kopipapir vejer ca. 58 kg, og at sækkevognen i sig selv vejer ca. 6-7 kg.
 Nævnet lægger herudover vægt på, at Arbejdstilsynet konstaterede, at arbejdet foregik med foroverbøjet ryg og hænderne cirka i ¾ arms afstand fra kroppen i starten af hvert træk op ad et trin, at det gav et ryk i den ansattes krop, hver gang sækkevognen bumpede op over et trin, og at det krævede synlig kraftanstrengelse at sætte bevægelsen i gang.
 Det fremgår af reglerne om manuel håndtering, at arbejde med manuel håndtering skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Det fremgår endvidere af reglerne, at manuel håndtering, der kan indebære risiko for sikkerhed eller sundhed, skal undgås ved hensigtsmæssig tilrettelæggelse af arbejdet, herunder anvendelse af tekniske hjælpemidler.
 Det fremgår herudover af reglerne, at egnede tekniske hjælpemidler skal bruges, når det er muligt og hensigtsmæssigt, og altid når den manuelle transport indebærer fare for sikkerhed eller sundhed.
 Bemærkninger til klagen:
 Virksomheden har i klagen blandt andet anført, at man på tilsynstidspunktet oplyste til Arbejdstilsynet, at den relevante tur blev kørt for en konkret kunde, og at virksomheden havde besluttet at opsige kørselsaftalen med kunden pr. 1. juli 2012, idet man havde taget konsekvensen af de uacceptable forhold.
 Virksomheden har endelig anført, at der i bilaget til påbuddet er anført en løsning i form af et teknisk hjælpemiddel, hvilket principielt indebærer, at virksomhedens løsning ikke nødvendigvis ville kunne godkendes som efterkommelse af påbuddet.
 Nævnet henviser herom til Arbejdstilsynets udtalelse af den 17. juli 2012, og bemærker følgende:
 Nævnet tager stilling til, om der er grundlag for påbuddet på tilsynstidspunktet, og derfor kan det forhold, at virksomheden havde planer om at opsige aftalen med den konkrete kunde og ændre på forholdene, ikke føre til en ændret vurdering.
 Nævnet finder, at uanset at forholdene hos den konkrete kunde ikke er repræsentative for de generelle forhold, vurderer nævnet, at bæringen konkret ikke skete sikkerheds- og sundhedsmæssigt fuldt forsvarligt.
Nævnet tager ikke stilling til den del, der vedrører efterkommelsen af påbuddet.
Nævnet bemærker dog, at Arbejdstilsynet i udtalelsen har anført, at virksomheden kan efterkomme påbuddet ved at ophøre med varetransport på trapper.
 Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet har ved afgørelsen anvendt følgende regler:
  Om Arbejdstilsynets ret til at give påbud:
  § 77, stk. 1, i lov om arbejdsmiljø, jf. lovbekendtgørelse nr. 1072 af 7. september 2010.
  Om klagefrist:
 § 81, stk. 1 og stk. 4, i lov om arbejdsmiljø, jf. lovbekendtgørelse nr. 1072 af 7. september 2010  § 3, i bekendtgørelse nr. 767 af 30. juni 2009 om forretningsorden for Arbejdsmiljøklagenævnet.
  Om manuel håndtering:
 § 38, stk. 1, § 39, stk. 1, nr. 1, i lov om arbejdsmiljø, jf. lovbekendtgørelse nr. 1072 af 7. september 2010  § 3, stk. 1 og § 6, i bekendtgørelse nr. 1164 af 16. december 1992 om manuel håndtering.
 Reglerne kan læses på de følgende sider.
OPLYSNINGERNE I SAGEN Sagen er afgjort på grundlag af de dokumenter, som klagenævnet har modtaget fra Arbejdstilsynet og virksomhedens brev af den 7. august 2012.
På klagenævnets vegne [navn udeladt] [stilling udeladt] Kopi til:
 [Adressat udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
§ 39. Beskæftigelsesministeren kan fastsætte nærmere regler om, hvilke krav der skal være opfyldt, for at arbejdet kan anses for fuldt forsvarligt planlagt, tilrettelagt og udført, herunder om 1) sikkerheds- og sundhedsmæssige foranstaltninger vedrørende arbejder, arbejdsprocesser og -metoder, f.eks. for at undgå sammenstyrtning, nedstyrtning, sammenskridning, rystelser, stråling, støj eller eksplosions-, brand- eller sundhedsfare ved luftarter, dampe, støv og røg, hede, kulde eller lugt, sygdomssmitte eller forkerte arbejdsstillinger, bevægelser eller belastninger, 2) forbud mod særligt farlige arbejder, arbejdsprocesser og -metoder, 3) opslag eller egnet markering.
 Stk. 2. Beskæftigelsesministeren kan endvidere fastsætte regler om særligt arbejdstøj og personlige værnemidler, herunder om hvem der skal afholde udgifterne hertil.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
Kapitel 14 Klageadgang § 81. Klage over en afgørelse truffet af Arbejdstilsynet i henhold til en EU-forordning eller i henhold til denne lov, jf. dog stk. 6, kan indbringes for Arbejdsmiljøklagenævnet inden fire uger efter, at afgørelsen er meddelt den pågældende.
 Stk. 4. Når særlige grunde taler derfor, kan Arbejdsmiljøklagenævnet behandle en klage og tillægge denne opsættende virkning, selv om klagen ikke er fremkommet rettidigt.
Bekendtgørelse nr. 767 af 30. juni 2009 om forretningsorden for Arbejdsmiljøklagenævnet § 3. Fristen for at indgive klage efter § 1, stk. 1, er fire uger, efter at afgørelsen er meddelt den pågældende.
 Stk. 2. Selvom en klage ikke er fremkommet rettidigt, kan Arbejdsmiljøklagenævnet, jf. § 13, stk. 1, nr. 3, behandle en klage og tillægge denne opsættende virkning, når særlige grunde taler derfor.
Bekendtgørelse nr. 1164 af 16. december 1992 om manuel håndtering Kapitel 2 Arbejdets udførelse § 3. Arbejde med manuel håndtering skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Manuel håndtering, der kan indebære risiko for sikkerhed eller sundhed, skal undgås ved hensigtsmæssig tilrettelæggelse af arbejdet, herunder anvendelse af tekniske hjælpemidler.
 Stk. 3. Hvis dette ikke er muligt, skal der træffes effektive foranstaltninger til imødegåelse af risikoen.
 § 6. Egnede tekniske hjælpemidler skal bruges, når det er muligt og hensigtsmæssigt, og altid når den manuelle transport indebærer fare for sikkerhed eller sundhed.
