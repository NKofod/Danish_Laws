Fremsat den 9. december 1998 af  

 erhvervsministeren (Pia Gjellerup) Forslag til Lov om Forbrugerinformationen Formål § 1. Der oprettes en selvejende institution kaldet  

 Forbrugerinformationen, som har til formål at drive uvildig  

 forbrugeroplysning.
 Stk. 2. Forbrugerinformationen skal gennem egne  

 undersøgelser og ved indsamling og bearbejdelse af viden om  

 forbrugerrelevante forhold formidle information til forbrugerne, som giver  

 dem et bedre grundlag for køb, anvendelse og bortskaffelse af varer og  

 tjenesteydelser m.v.
Ledelse § 2. Forbrugerinformationen ledes af et repræsentantskab  

 og en bestyrelse.
Stk. 2. Erhvervsministeren udpeger 34 medlemmer samt en  

 formand, jf. stk. 4, til Forbrugerinformationens repræsentantskab.
Fem  

 medlemmer udpeges efter indstilling fra forbrugerorganisationer, tre  

 medlemmer udpeges efter indstilling fra Forbrugerrådet, tre medlemmer  

 udpeges efter indstilling fra organisationer med  

 forbrugeroplysningsformål, fire medlemmer udpeges efter indstilling fra  

 faglige forbund, fire medlemmer udpeges efter indstilling fra  

 oplysningsforbund, syv medlemmer udpeges efter indstilling fra  

 paraplyorganisationer, og syv medlemmer udpeges efter indstilling fra  

 ministerier med forbrugeroplysningsopgaver.
Antallet af organisationer og  

 ministerier i førnævnte grupper fastsættes i  

 vedtægterne, jf. § 3.
Stk. 3. Repræsentantskabets medlemmer udpeges for en  

 periode op til 4 år.
Repræsentantskabets medlemmer kan  

 genudpeges.
Stk. 4. Bestyrelsen består af 12 medlemmer.
Formanden  

 udpeges af erhvervsministeren.
Formanden er tillige medlem af og formand for  

 repræsentantskabet.
Syv medlemmer vælges af og blandt medlemmer  

 af repræsentantskabet, som repræsenterer organisationerne.
To  

 medlemmer udpeges af erhvervsministeren blandt medlemmerne af  

 repræsentantskabet, som repræsenterer ministerier med  

 forbrugeroplysningsopgaver.
To medlemmer vælges af institutionens  

 medarbejdere.
Stk. 5. Bestyrelsens medlemmer udpeges for en periode op  

 til 4 år.
Et bestyrelsesmedlem kan genudpeges.
 Stk. 6. Bestyrelsen ansætter  

 Forbrugerinformationens daglige ledelse.
Vedtægter § 3. Repræsentantskabet fastsætter  

 Forbrugerinformationens vedtægter, som skal godkendes af  

 erhvervsministeren.
Vedtægterne kan ændres med tre fjerdedeles  

 flertal og kræver ministerens godkendelse.
 Stk. 2. Bestyrelsen fastsætter selv sin  

 forretningsorden.
Økonomi, regnskab, revision, årsberetning  

 og personale § 4. Der ydes et statsligt tilskud til Forbrugerinformationen,  

 som fastsættes på de årlige finanslove.  

 Forbrugerinformationen kan tillige oppebære indtægter ved salg af  

 informationsmateriale og ydelse af informationsbistand.  

 Forbrugerinformationen kan modtage gaver og søge offentlige og private  

 tilskud.
Stk. 2. Forbrugerinformationen aflægger regnskab efter  

 reglerne i årsregnskabsloven.
Regnskabsåret følger  

 kalenderåret.
Stk. 3. I forbindelse med det statslige tilskud indgås  

 aftale mellem Forbrugerinformationen og erhvervsministeren om tilskuddets  

 anvendelse og de aktivitetsmæssige forudsætninger.
I tilknytning  

 til årsregnskabet udarbejdes særskilt beretning om tilskuddets  

 anvendelse og målopfyldelse til erhvervsministeren.
§ 5. De statstjenestemænd, der ved  

 Forbrugerinformationens oprettelse gør tjeneste i Forbrugerstyrelsen,  

 er i forbindelse med Forbrugerinformationens overtagelse af dele af  

 Forbrugerstyrelsens arbejdsopgaver forpligtede til at lade sig udlåne  

 til Forbrugerinformationen.
De pågældende tjenestemænd  

 bevarer under udlånet deres ansættelsesforhold til staten.
 Stk. 2. Forbrugerinformationen tilbyder de i stk. 1  

 nævnte tjenestemænd overgang til ansættelse i  

 Forbrugerinformationen.
 Stk. 3. Til de tjenestemænd, som ikke ønsker at  

 overgå til ansættelse efter stk. 2, udbetaler staten  

 løn m.v. og afholder udgifter til pension i overensstemmelse med  

 reglerne i tjenestemandslovgivningen.
 Stk. 4. Forbrugerinformationen refunderer fra det tidspunkt,  

 hvor de i stk. 1 omhandlede tjenestemænd overgår til  

 tjeneste i Forbrugerinformationen, de lønninger m.v., der udbetales i  

 henhold til stk. 3, og indbetaler løbende pensionsbidrag til  

 staten for den pensionsalder, tjenestemændene optjener fra overgangen.  

 Pensionsbidrag fastsættes af finansministeren.
 § 6. Ved ansættelse af personale skal de for staten  

 gældende løn- og ansættelsesregler følges.
Ophør § 7. Ved Forbrugerinformationens ophør tilfalder en  

 eventuel nettoformue statskassen.
 Ikrafttræden m.v.
 § 8. Loven træder i kraft den 1. januar 2000, jf. dog  

 stk. 2.
 Stk. 2. Lovens §§ 2 og 3 træder i kraft den 1.  

 april 1999.
Stk. 3. Erhvervsministeren fastsætter midlertidige  

 vedtægter for Forbrugerinformationen med henblik på konstitution  

 af dens bestyrelse og repræsentantskab.
Disse vedtægter erstattes  

 af repræsentantskabet i overensstemmelse med § 3, stk. 1, 1. pkt.
 Stk. 4. Lov om Statens Husholdningsråd, jf.  

 lovbekendtgørelse nr. 232 af 13. april 1988, ophæves med  

 virkning fra den 1. januar 2000.
Bemærkninger til lovforslaget Almindelige bemærkninger 1. Lovforslagets indhold Ved forespørgselsdebatten i Folketinget den 30.  

 april 1997 om forbrugerpolitik fremlagde regeringen et oplæg til en ny  

 forbrugerpolitisk strategi.
Et hovedelement i strategien er en opprioritering  

 af forbrugeroplysningsindsatsen.
 Som et led i gennemførelsen af denne strategi  

 fremsatte regeringen den 4. februar 1998 forslag til lov om Center for  

 Forbrugerinformation (L 173, FT 1997-98, Tillæg A, sp. 3321).
 Lovforslaget indebar oprettelsen af en selvejende  

 Forbrugerinformation til koordinering af forbrugeroplysning og  

 forbrugerpolitik kaldet Center for Forbrugerinformation.
 Lovforslaget L 173 (FT 1997-98, 1. saml., sp. 4201) blev  

 drøftet i Folketinget umiddelbart før folketingsvalget i  

 foråret 1998, men opnåede ikke vedtagelse.
På baggrund af drøftelserne under  

 Folketingets første behandling af L 173 har regeringen underkastet  

 forslaget en fornyet vurdering og har i lyset af de fremkomne kommentarer  

 foretaget ændringer i principperne for sammensætningen af  

 Forbrugerinformationens repræsentantskab samt i dens  

 bevillingsmæssige status med henblik på yderligere at sikre  

 Forbrugerinformationens uafhængighed.
Samtidig er institutionens navn  

 ændret til det mere direkte »Forbrugerinformationen«.
 Den generelle forbrugeroplysning har hidtil været  

 udført af Statens Husholdningsråd og Forbrugerrådet.
Med den løbende teknologiske udvikling er flere  

 komplicerede produkter kommet på markedet, og erhvervslivets  

 markedsføring er blevet mere avanceret.
I takt hermed har andre  

 myndigheder og organisationer sat flere kræfter ind på at levere  

 oplysning til forbrugerne på deres specielle felter.
 »Lov om Statens Husholdningsråd«, Lov nr. 178 af 29.  

 april 1960, blev senest ændret markant i 1960.
 Statens Husholdningsråd er i dag sammensat af en  

 række husholdningsfaglige organisationer og organisationer med rod i  

 danske landbrugsorganisationer, og rådets arbejdsfelt er tæt  

 knyttet til husholdningen.
Lovforslaget indebærer en modernisering af den  

 statslige informationsindsats, der tager hensyn til moderne forbrugeres  

 behov, og hvor fokus flyttes fra husholdning over til det markedsbestemte  

 forbrug.
Endvidere får sammensætningen af Forbrugerinformationens  

 repræsentantskab en bedre sammenhæng med de forbrugerpolitiske  

 interesser.
Dansk forbrugerinformation er i dag karakteriseret ved  

 høj faglig kvalitet.
Fx giver Forbrugerstyrelsen,  

 Forbrugerrådet, Miljøstyrelsen, Energistyrelsen og  

 Veterinær- og Fødevaredirektoratet information til forbrugerne  

 af høj standard.
Det er vigtigt, at denne direkte form for  

 forbrugerinformation videreføres.
 De forskellige kilder til forbrugeroplysning kan  

 imidlertid gøre det samlede udbud af informationer svært at  

 overskue for forbrugerne, og det kan gøre det sværere at  

 nå helt ud til den enkelte forbruger.
 Det foreslås derfor, at der oprettes en ny  

 selvejende institution til at formidle information, kaldet  

 Forbrugerinformationen, der kan give forbrugerne bedre grundlag for  

 køb, anvendelse og bortskaffelse af varer og tjenesteydelser.
 Statens Husholdningsråd og Forbrugerrådet er  

 to organisationer, der hver for sig driver forbrugeroplysningsvirksomhed.  

 Forslaget indebærer, at Statens Husholdningsråds  

 oplysningsaktiviteter og en del af Forbrugerrådets  

 oplysningsaktiviteter lægges ind i Forbrugerinformationen.
Fx er det hensigten, at Forbrugerinformationen skal udgive  

 et magasin, der erstatter både Råd og Resultater, der udgives af  

 Statens Husholdningsråd, samt TÆNK, der udgives af  

 Forbrugerrådet.
Et nyt forbrugermagasin vil naturligt erstatte og  

 udbygge de to blades samlede oplysningsdel, tilvejebragt af  

 Forbrugerinformationen, og dertil indeholde artikler og kommentarer med  

 forbrugerpolitiske synspunkter og holdninger, som fremkommer fra fx  

 Forbrugerrådet.
Derved vil ressourcerne i den samlede  

 forbrugeroplysning blive anvendt på en sådan måde, at  

 forbrugeroplysningen kan gøres både mere omfattende, slagkraftig  

 og læsevenlig.
Det skal naturligvis fremgå klart af artikler med  

 forbrugerpolitiske synspunkter, hvilken afsender disse har.
Ved udgivelsen af  

 et sådant magasin øges gennemsigtigheden i  

 forbrugerspørgsmål for den enkelte forbruger, og denne bliver i  

 stand til at træffe bedre beslutninger om køb og anvendelse af  

 varer og tjenesteydelser m.v.
Forbrugerinformationen afholder hvert år et  

 åbent debatforum, hvor alle interesserede parter får lejlighed  

 til at fremkomme med deres synspunkter.
På denne måde opnår  

 Forbrugerinformationen viden om, hvilke emner der rører sig i  

 Forbrugerinformationens omgivelser, og det vil derfor udgøre et  

 vigtigt fundament for Forbrugerinformationens hensigtsmæssige  

 varetagelse af sine opgaver.
Den informationsvirksomhed, som varetages af andre  

 offentlige myndigheder, skal ikke omfattes af Forbrugerinformationens  

 virksomhed.
Derimod skal Forbrugerinformationen samarbejde med disse  

 myndigheder og kunne supplere med professionel informationsformidling, fx  

 hvor myndighederne ønsker at give en bredere eller mere overordnet  

 information.
I det omfang, der er behov for tværgående  

 informationskampagner, fx om spørgsmål der dækkes af flere  

 offentlige myndigheder, er det en mulighed, at Forbrugerinformationen  

 varetager informationsopgaven mod betaling.
Der er behov for en bedre koordinering af  

 forbrugerinformationen.
Det er fortsat vigtigt, at eksperter og myndigheder  

 bidrager med forbrugerinformation på de enkelte faglige områder.  

 Samtidig er der brug for at samarbejde på tværs, for at  

 informationen kan komme helt ud til forbrugerne.
Det er vigtigt at fastholde,  

 at informationen skal bygge på det bedst mulige vidensgrundlag,  

 være troværdig og letforståelig.
I det omfang,  

 Forbrugerinformationen påtager sig formidlingsopgaver fra andre  

 myndigheder, skal den sikre sig, at den information, der videreformidles, er  

 uvildig og på et højt fagligt niveau.
Endvidere skal  

 Forbrugerinformationen vejlede forbrugerne om, hvor de kan få svar  

 på spørgsmål, som Forbrugerinformationen ikke fagligt selv  

 er i stand til at oplyse om.
Forbrugerinformationens informations- og  

 undersøgelsesvirksomhed skal være uafhængig af  

 erhvervshensyn og af specifikke politiske interesser.
Informationen skal  

 være objektiv og troværdig.
Forbrugerinformationens information  

 skal være aktuel, markedsorienteret, anvendelig, baseret på  

 efterprøvet viden og baseret på efterspørgslen, dvs.  

 forbrugernes behov for information.
 Forbrugerinformationen har mulighed for at supplere  

 forbrugerinformationen med videregivelse af forbrugerpolitiske synspunkter
under forudsætning af, at de klart og tydeligt holdes adskilt fra  

 den uvildige information, og det klart fremgår, hvem der er ansvarlig  

 for de pågældende synspunkter.
Forbrugerinformationens information skal rette sig mod en  

 bred målgruppe af forbrugere, den skal være let tilgængelig  

 og økonomisk overkommelig.
Forbrugerinformationens bestyrelse og  

 direktion afgør i samarbejde, hvorledes og i hvilken form  

 informationen skal videregives til forbrugerne.
 Prioriteringen af Forbrugerinformationens opgaver skal  

 søge at tilfredsstille såvel forbrugernes efterspørgsel  

 som det offentliges ønsker om forbrugeroplysning.
 Forbrugerinformationens styrke skal være den brede  

 information, der når ud til en stor kreds af forbrugere.  

 Forbrugerinformationens formidling vil kunne ske i samarbejde fx med  

 regionale forbrugerkonsulenter eller lokale forbrugergrupper.  

 Informationsvirksomheden skal bygge på en høj faglig ekspertise  

 inden for formidling og kommunikation.
Forbrugerinformationen skal tage udgangspunkt i den  

 informationsvirksomhed, der i dag foregår i Statens  

 Husholdningsråds og Forbrugerrådets regi.
Lov om Statens  

 Husholdningsråd ophæves derfor samtidig med denne lovs  

 ikrafttræden.
Det er samtidig hensigten, at Forbrugerinformationen skal  

 formidle information, som indhentes fra andre myndigheder, laboratorier,  

 analyseinstitutter m.v. efter aftale og i samarbejde med disse.
I det omfang  

 Forbrugerinformationen har behov for at indhente oplysninger, som andre  

 offentlige myndigheder er i besiddelse af, forudsættes disse at blive  

 stillet til rådighed for Forbrugerinformationen i overensstemmelse med  

 forvaltningslovens regler.
De undersøgelser og test, som  

 Forbrugerinformationen skal formidle, skal således bygge på  

 materiale tilvejebragt af egne medarbejdere, myndigheder,  

 forskningsinstitutioner samt egne og eksterne laboratorier i Danmark og i  

 udlandet.
Det skal fortsat være eksperterne, der indestår for  

 oplysningernes rigtighed.
 Forbrugerinformationen kan udover den hidtidige  

 oplysningsindsats imødekomme forbrugernes behov for oplysninger om  

 etiske forhold, menneskerettigheder, sociale forhold,  

 miljøspørgsmål og lignende, der kan have betydning for  

 den bevidste forbruger.
Som led i informationsarbejdet, herunder i et  

 forbrugermagasin udgivet af Forbrugerinformationen, er det naturligt udover  

 undersøgelser og test samt anden uvildig oplysning også at  

 videregive forbrugerpolitiske synspunkter og holdninger, eksempelvis for at  

 sætte resultaterne af en prisundersøgelse ind i et større  

 perspektiv.
Dette vil være muligt under forudsætning af, at denne  

 del holdes klart adskilt fra den uvildige forbrugerinformation, og det klart  

 fremgår, hvem der er ansvarlig for disse synspunkter.
Der udgives i dag  

 to blade med forbrugeroplysende indhold. »Råd og Resultater« fra  

 Statens Husholdningsråd og »TÆNK« fra Forbrugerrådet.
Et  

 nyt forbrugermagasin vil naturligt erstatte og udbygge de to blades samlede  

 oplysningsdel, tilvejebragt af Forbrugerinformationen, og dertil indeholde  

 artikler og kommentarer med forbrugerpolitiske synspunkter og holdninger, som  

 fremkommer fra Forbrugerrådet.
Derved vil ressourcerne i den samlede  

 forbrugeroplysning blive anvendt på en sådan måde, at  

 forbrugeroplysningen kan gøres både mere omfattende, slagkraftig  

 og læsevenlig.
Forbrugerinformationens overordnede prioritering af  

 opgaver og principperne for, hvorledes forbrugerpolitiske synspunkter skal  

 inddrages i Forbrugerinformationens informationsmateriale, fastsættes  

 af repræsentantskabet.
Repræsentantskabet sammensættes af  

 repræsentanter for organisationer, der har tilknytning til  

 forbrugerområdet i bred forstand, samt relevante sektorministerier.
2. Administrative og økonomiske konsekvenser Statens Husholdningsråds organisationer indgår  

 i udpegningen til Forbrugerinformationens repræsentantskab, hvorfor  

 rådet nedlægges ved ophævelse af lov om Statens  

 Husholdningsråd.
Forbrugerstyrelsens laboratorier og  

 informationsafdeling overføres til Forbrugerinformationen.
Der  

 budgetteres med 50 årsværk svarende til ca. 15 mill. kr., hvoraf  

 ca. 45 årsværk overføres fra Forbrugerstyrelsen.
Det  

 årlige statslige tilskud skønnes at beløbe sig til ca. 25  

 mill. kr. og ca. 8 mill. kr. til etableringsudgifter i det første  

 år.
Tilskuddet vil blive optaget på forslag til  

 tillægsbevillingslov for 1999 og vil blive afholdt inden for  

 Erhvervsministeriets rammer.
3. Erhvervsøkonomiske konsekvenser og administrative  

 konsekvenser for virksomhederne En bedre, markedsorienteret forbrugerinformation vil  

 medvirke til at øge den kvalitetsbetonede efterspørgsel,  

 øge gennemsigtigheden og bidrage til en forbedret konkurrenceevne.
Det  

 vil samtidig være en fordel for erhvervslivet, at den generelle  

 forbrugerinformation samles ét sted, idet det vil være lettere  

 for erhvervslivet kun at skulle forholde sig til én  

 informationskilde.
4. Miljø Forslaget har ingen direkte indvirkning på  

 miljøet, men det forventes, at Forbrugerinformationens  

 informationsvirksomhed vil bidrage til et mere miljørigtigt  

 forbrug.
5. Forhold til EU-retten Lovforslaget indeholder ikke EU-retlige aspekter.
6. Høring Lovforslaget sendes samtidig med fremsættelsen i  

 høring hos Forskningsministeriet, Miljø- og Energiministeriet,  

 Sundhedsministeriet, Fødevareministeriet, Justitsministeriet,  

 Undervisningsministeriet, Boligministeriet, Trafikministeriet,  

 Kulturministeriet, Økonomiministeriet, Finansministeriet,  

 Forbrugerrådet, Statens Husholdningsråd, Akademikernes  

 Centralorganisation, Arbejdernes Oplysningsforbund, Danmarks  

 Lærerforening, Danmarks Aktive Forbrugere, Dansk Kvindesamfund, Dansk  

 Familielandbrug, Familieudvalget, Danske Kvinders Nationalråd, Danske  

 Studerendes Fællesråd, DDH Foreningen af Aktive Kvinder, De  

 Samvirkende Invalideorganisationer, De Danske Landboforeninger, Foreningen af  

 Husholdnings- og Håndarbejdsskoler, Specialkursus i husholdning ved  

 Aarhus Universitet, Ernærings- og Husholdningsøkonomforeningen,  

 Familie og Samfund, FDB's Forbruger- og Oplysningsudvalg, Forbundet af  

 Offentligt Ansatte, Foreningen til Dyrenes Beskyttelse i Danmark,  

 Funktionærernes og Tjenestemændenes Fællesråd (FTF),  

 Grønne Familiers Landssekretariat, Hjemkundskabslærerforeningen,  

 Kvindeligt Arbejderforbund, Landsforeningen Økologisk Jordbrug  

 (LØJ), Landsorganisationen i Danmark, Ledernes Hovedorganisation,  

 Lejernes Landsorganisation, Liberalt Oplysningsforbund,  

 Ældremobiliseringen, Teknisk Landsforbund, Økonomaforeningen,  

 Forbrugerklagenævnet, forretningsudvalget, Forbrugerombudsmanden,  

 Kommunernes Landsforening, Amtsrådsforeningen, Dansk Varefakta  

 Nævn, Dansk Industri, Dansk Handel & Service, Finansrådet,  

 Rådet for Dansk Forsikring og Pension, Handelskammeret, S.P.T.  

 Brancheforening, Arbejderbevægelsens Erhvervsråd,  

 Håndværksrådet, Landbrugsrådet,  

 Realkreditrådet, Dansk Folkeoplysnings Samråd,  

 Advokatrådet, Liberale Erhvervsråd og Rigsrevisionen.
7. Skema over lovforslagets konsekvenser Vurdering af konsekvenser for lovforslag Positive konsekvenser/mindreudgifter (hvis ja, angiv omfang) Negative konsekvenser/merudgifter (hvis ja, angiv omfang) Økonomiske konsekvenser for stat, kommuner og  

 amtskommuner Neutral Neutral Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Forslaget kan bidrage til en mere kvalitetsbetonet  

 efterspørgsel, øget gennemsigtighed og bidrage til en forbedret  

 konkurrenceevne.
Ingen Miljømæssige konsekvenser Forslaget kan indirekte bidrage til et mere  

 miljørigtigt forbrug.
Ingen Administrative konsekvenser for borgerne Ingen Ingen Forholdet til EU-retten Ingen Ingen Bemærkninger til lovforslagets enkelte  

 bestemmelser Til § 1 Bestemmelsen fastlægger Forbrugerinformationens  

 vigtigste formål og status som en offentlig institution.
Det er et grundlæggende krav til forbrugeroplysning,  

 at den ikke er påvirket af bestemte økonomiske,  

 erhvervsmæssige eller politiske interesser.
Derfor oprettes et  

 særligt forvaltningssubjekt i form af en selvejende institution, der  

 ledes af et repræsentantskab og en bestyrelse, jf. lovforslagets  

 § 2. Denne organisationsform er beskrevet nærmere i »Fonde med  

 offentlig interesse«, Finansministeriet sept. 1998, side 22 ff.
 Forbrugerne kan ikke have fuld tillid til  

 forbrugeroplysning, som er under indflydelse af særinteresser, det  

 være sig politiske eller økonomiske.
 Idealet for forbrugerinformation er, at grundlaget for den  

 er værdineutralt, og dermed overlader det til den enkelte forbruger at  

 træffe sit valg på grundlag af fuldstændige og relevante  

 oplysninger.
 Dette er præciseret i stk. 1, ved  

 udtrykket »uvildig«.
 Forbrugerinformationen kan ved siden af formidlingen af  

 informationen videregive forbrugerpolitiske holdninger fra fx  

 Forbrugerrådet, når Forbrugerrådet står som tydelig  

 afsender heraf.
I stk. 2 er angivet, hvilke midler  

 Forbrugerinformationen skal anvende, og det fremhæves, at dens  

 oplysningsvirksomhed skal være markedsrettet.
Dvs., at  

 oplysningsindsatsen skal rettes mod en styrkelse af forbrugernes aktive  

 markedsunderstøttende og markedsudviklende rolle og herigennem  

 medvirke til opretholdelse af et gennemsigtigt og velfungerende marked, der  

 udvikler sig til gavn for forbrugere, samfund og erhvervsliv inden for  

 miljømæssigt forsvarlige rammer.
Til § 2 Erhvervsministeren fastsætter midlertidige  

 vedtægter, som konstituerer Forbrugerinformationen.
Af disse  

 vedtægter fremgår, hvilke organisationer og ministerier der skal  

 indgå i Forbrugerinformationens repræsentantskab, jf. § 8, stk.  

 3.
Det er hensigten, at repræsentantskabet skal  

 bestå af i alt 33 medlemmer samt en formand og sammensættes bredt  

 med medlemmer fra organisationer med interesse i forbrugeroplysning samt en  

 række ministerier med forbrugeroplysningsopgaver, fx  

 Erhvervsministeriet, Sundhedsministeriet, Miljø- og Energiministeriet  

 og Fødevareministeriet.
Denne sammensætning er valgt for at give  

 Forbrugerinformationen de bedst mulige betingelser for at kunne yde  

 forbrugerne en samlet, styrket og koordineret  

 forbrugerinformationsindsats.
 Grupperne, som medlemmerne af repræsentantskabet  

 udvælges fra, er sammensat som følger:
Grupper Antal pladser i repræsentantskabet Forbrugerorganisationer 5 Forbrugerrådet 3 Organisationer med forbrugeroplysningsformål 3 Faglige forbund 4 (heraf 1 plads til en repræsentant fra fagligt relevante  

 forbund) Oplysningsforbund 4 (heraf 1 plads til en repræsentant fra  

 husholdningsuddannelserne) Paraplyorganisationer 7 Ministerier 7 Såfremt der ikke opnås flertal om  

 indstillingen fra de enkelte grupper, vil ministeren kunne undlade at udpege  

 medlemmer fra den eller de pågældende grupper.
Når en  

 gruppe indstiller, vil indstillingen blive fulgt af ministeren.
For at sikre en interessespredning i bestyrelsen - og  

 dermed at også mindretal repræsenteres - skal valget til  

 bestyrelsen af forbrugerrepræsentanterne ske efter en valgmetode, som  

 sikrer dette.
Fastlæggelsen af, hvilken valgmetode som skal anvendes,  

 forudsætter en høring af organisationerne i  

 repræsentantskabet.
Når valgmetoden er fastlagt, vil den  

 indgå i vedtægterne for Forbrugerinformationen, jf. § 3, stk.  

 1.
 Formanden for bestyrelsen udpeges af erhvervsministeren og  

 forudsættes at være uafhængig og neutral i forhold til  

 specifikke økonomiske, erhvervsmæssige og politiske interesser.  

 Bestyrelsesformanden er tillige formand for repræsentantskabet.
 To medlemmer af bestyrelsen udpeges ligeledes af  

 erhvervsministeren blandt de 7 ministeriers repræsentanter i  

 repræsentantskabet.
 Medarbejderrepræsentanterne i bestyrelsen  

 vælges efter principperne i bekendtgørelse nr. 942 af 13.  

 september 1993 om medarbejderes valg af bestyrelsesmedlemmer i  

 aktieselskaber.
Der er valg til repræsentantskabet og bestyrelsen  

 hvert 4. år.
Medlemmerne af repræsentantskabet og bestyrelsen kan  

 genudpeges.
Til § 3 Vedtægterne skal fastlægge retningslinierne  

 for Forbrugerinformationens drift og skal herunder indeholde regler for  

 repræsentantskabets og bestyrelsens kompetencer indbyrdes og i forhold  

 til den daglige ledelse, om valg til bestyrelsen, om antal  

 repræsentanter og fastlægge indstillingsberettigede  

 organisationer og myndigheder m.v.
 Erhvervsministeren udarbejder midlertidige vedtægter  

 med henblik på konstitution af Forbrugerinformationens ledende organer,  

 jf. § 8. Disse vedtægter erstattes af repræsentantskabet i  

 overensstemmelse med § 3, stk. 1.
 Repræsentantskabet kan med tre fjerdedeles flertal  

 ændre vedtægterne. Ændringer kræver ministerens  

 godkendelse, jf. § 3, stk. 1.
Til § 4 Forbrugerinformationen er et særligt  

 forvaltningssubjekt og vil være omfattet bl.a. af forvaltningsloven og  

 offentlighedsloven.
Der ydes et statsligt tilskud til Forbrugerinformationen.  

 I forbindelse med det årlige statstilskud fastsætter  

 erhvervsministeren betingelserne for tilskuddets anvendelse og forventede  

 resultat (budget og de aktitivitetsmæssige forudsætninger).  

 Herunder indgår ligeledes Forbrugerinformationens driftsmæssige  

 budgetter og forudsætninger (fx leje, vedligeholdelse og  

 afskrivninger). I tilknytning til årsregnskabet udarbejdes  

 særskilt beretning om tilskuddets anvendelse og  

 målopfyldelse.
Forbrugerinformationen forventes at oppebære  

 indtægter fra salg af informationsmaterialer m.v. samt fra salg af  

 informationsbistand til offentlige institutioner, som benytter  

 Forbrugerinformationen til forbrugeroplysningsformål.  

 Forbrugerinformationen kan tillige oppebære indtægter i form af  

 gaver og offentlige og private tilskud, såfremt det sker på  

 vilkår, der er forenelige med Forbrugerinformationens forpligtelse til  

 at formidle uvildig information.
Det vil sige information, der er  

 uafhængig af bestemte økonomiske, erhvervsmæssige eller  

 politiske interesser.
 Rigsrevisionen reviderer Forbrugerinformationens  

 regnskaber i overensstemmelse med Rigsrevisorlovens § 2. I medfør af  

 Rigsrevisorlovens § 9 vil Forbrugerinformationen kunne anvende privat  

 revisor efter aftale mellem rigsrevisor og erhvervsministeren.
Til § 5 I forbindelse med Forbrugerinformationens oprettelse  

 overføres en del af Forbrugerstyrelsens arbejdsopgaver til  

 Forbrugerinformationen.
Derfor bevarer de statstjenestemænd, der  

 udlånes til Forbrugerinformationen, deres hidtidige  

 ansættelsesmæssige status som statstjenestemænd.
De  

 pågældende stillinger opføres fortsat som  

 årsværk i anmærkningerne til finansloven.
Forfremmelser  

 bortset fra avancement, som er naturligt for den pågældende  

 personalekategori   vil dog i intet tilfælde ske på  

 tjenestemandsvilkår, idet tjenestemandsstillingerne nedlægges ved  

 ledighed.
 De pågældende tjenestemænd er  

 forpligtede til at gøre tjeneste i Forbrugerinformationen, og de har  

 som hidtil pligt til at tåle forandringer i stillingen, jf.  

 tjenestemandslovens §12.
 Bestemmelsen indebærer, at tjenestemændene  

 ikke vil have krav på ventepenge/rådighedsløn eller  

 pension som følge af Forbrugerinformationens overtagelse af dele af  

 Forbrugerstyrelsens arbejdsopgaver.
 Efter bestemmelsens stk. 2 skal  

 Forbrugerinformationen til de tjenestemænd, som udlånes til  

 Forbrugerinformationen, fremkomme med tilbud til de enkelte  

 tjenestemænd om overgang til ansættelse i Forbrugerinformationen.  

 Accept af dette tilbud vil indebære, at den pågældende  

 herefter med det efter tjenestemandsloven gældende varsel bringer sin  

 ansættelse som tjenestemand til ophør og indtræder i  

 ansættelsesforhold til Forbrugerinformationen.
 Indtil et ansættelsestilbud fra  

 Forbrugerinformationen måtte være accepteret og  

 tjenestemandsansættelsen bragt til ophør, eller hvis  

 ansættelsestilbuddet ikke accepteres, opretholder de  

 pågældende deres ansættelsesforhold til staten, og staten  

 udbetaler fortsat løn m.v. og afholder pension til de  

 pågældende i overensstemmelse med reglerne i  

 tjenestemandslovgivningen.
 Arbejdsopgaverne i Forbrugerinformationen er i al  

 væsentlighed identiske med de opgaver, der i dag varetages i  

 Forbrugerstyrelsens regi.
 Som nævnt i bestemmelsens stk. 4 refunderer  

 Forbrugerinformationen staten de lønninger m.v., der udbetales i  

 henhold til stk. 3, og indbetaler løbende pensionsbidrag til  

 staten for den pensionsalder, tjenestemændene optjener fra overgangen.  

 Det vil også gælde den rådighedsløn, som  

 statstjenestemænd vil have krav på i tilfælde af  

 afskedigelse på grund af stillingsnedlæggelse, såfremt  

 staten ikke kan anvise de pågældende anden passende stilling.
 For de ikke-tjenestemandsansatte medarbejdere, der  

 overgår fra Forbrugerstyrelsen til Forbrugerinformationen, vil  

 bestemmelserne i lov om lønmodtageres retsstilling ved  

 virksomhedsoverdragelser finde umiddelbar anvendelse.
Til § 6 Bestemmelsen fastslår, at de gældende  

 løn- og ansættelsesregler for ansatte i staten skal  

 følges af Forbrugerinformationen til trods for, at  

 Forbrugerinformationen er en selvejende institution, så længe  

 Forbrugerinformationens finansiering hovedsagelig sker gennem et statsligt  

 tilskud.
Til § 7 Forbrugerinformationens ophør kan vedtages ved lov.  

 Såfremt det efter likvidationen viser sig, at aktiverne overstiger  

 passiverne, tilfalder overskuddet statskassen.
Det er ikke hensigten, at  

 Forbrugerinformationen i forbindelse med dens drift skal opbygge en formue.  

 Bestemmelsen er medtaget, fordi det, som det fremgår af  

 bemærkningerne til lovforslagets administrative konsekvenser,  

 foreslås, at Forbrugerstyrelsens laboratorier overdrages til  

 Forbrugerinformationen i forbindelse med lovens vedtagelse, og fordi  

 Forbrugerinformationen modtager et substantielt offentligt tilskud.
Denne  

 bestemmelse skal således sikre, at disse værdier, der  

 hidrører fra det offentlige, i tilfælde af  

 Forbrugerinformationens ophør tilfalder statskassen.
Til § 8 Etableringen af Forbrugerinformationen kræver en  

 række forberedelser, hvor det er nødvendigt, at  

 Forbrugerinformationens ledende organer er konstitueret og har et  

 hjemmelsgrundlag for at indgå bindende aftaler, inden  

 Forbrugerinformationen sættes i drift.
