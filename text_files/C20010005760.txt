 Vejledning om indbetaling af ATP-bidrag for  

 medlemmer af  

 arbejdsløshedskasser m.fl.
 I Arbejdsministeriets bekendtgørelse nr. 1336 af 14. december 2000  

 om indbetaling af ATP-bidrag for medlemmer af arbejdsløshedskasser  

 m.fl. er der fastsat nærmere regler om indbetaling af bidrag til  

 Arbejdsmarkedets Tillægspension (ATP).
Medlemmer af a-kasser for lønmodtagere, der  

 får udbetalt dagpenge efter arbejdsløshedsforsikringsloven eller  

 fuld godtgørelse efter lov om godtgørelse ved deltagelse i  

 erhvervsrettet voksen- og efteruddannelse (VEU-godtgørelse), er  

 omfattet af reglerne om obligatorisk indbetaling af bidrag til ATP.
Det samme  

 gælder medlemmer af a-kasser for lønmodtagere, som er over 25  

 år og får udbetalt uddannelsesgodtgørelse, og medlemmer,  

 der modtager aktiveringsydelse efter lov om en aktiv  

 arbejdsmarkedspolitik.
Personer, der får udbetalt overgangsydelse, efterløn eller  

 seniorydelse, er omfattet af reglerne om frivillig indbetaling af bidrag til  

 ATP.
Hvor ydelserne udbetales af a-kasser for selvstændige  

 erhvervsdrivende, er muligheden for frivillig indbetaling dog begrænset  

 til perioden indtil den 31. december 2001.
 I denne vejledning er der bemærkninger og uddybende retningslinier  

 til enkelte af bekendtgørelsens regler.
Obligatorisk indbetaling af ATP-bidrag Til § 1 Medlemmer, der modtager dagpenge under ferie, dagpenge som  

 lån (arbejdsløshedsforsikringslovens § 57, stk. 2)  

 eller ydelse efter lov om børnepasningsorlov, er ikke omfattet af  

 ordningen.
Til § 2 Medlemmets del af ATP-bidraget, der svarer til 1/3 af det  

 samlede bidrag, tilbageholdes af a-kassen ved udbetaling af ydelser på  

 samme måde som ved opkrævning af kildeskat.
 Ved beregning af det ugentlige bidrag bruges det antal  

 timer, der ligger til grund for beregningen af ydelsen.
 Ved beregning af det ugentlige bidrag af ydelser, hvor der  

 foretages fradrag for indtægt krone for krone, beregnes det antal  

 timer, der skal betales ATP-bidrag for, ved at dividere bruttoydelsen med den  

 individuelle timesats.
 Det samme gælder for medlemmer, der får  

 suppleringsbeløb i aktivperioden efter  

 arbejdsløshedsforsikringslovens § 55, stk. 2.
 Bruttoydelsen er ydelsen efter fradrag for indtægt,  

 men før fradrag for skat.
 Medlemmets del af ATP-bidraget er 1,08 kr. pr. time i  

 2001.
 Bidraget for en uge nedrundes til nærmeste hele  

 kronebeløb.
Til § 3 A-kasserne for lønmodtagere skal betale 1/3 af det  

 samlede ATP-bidrag for medlemmer, der får udbetalt dagpenge eller  

 VEU-godtgørelse.
Udgifterne til dækning af a-kassernes del af  

 bidraget kan opkræves fra medlemmerne.
Der kan dog ikke opkræves  

 bidrag fra medlemmer, der modtager efterløn eller seniorydelse, eller  

 som er fritaget for betaling af bidrag efter  

 arbejdsløshedsforsikringslovens § 77, stk. 9.
 Direktoratet beregner det bidrag, der kan opkræves  

 pr. medlem i det kommende regnskabsår for henholdsvis  

 fuldtidsforsikrede og deltidsforsikrede, og orienterer a-kasserne herom.  

 Bidraget er ens for alle a-kasser.
 A-kassernes del af ATP-bidraget betales til direktoratet  

 sammen med medlemsbidraget til staten og efter samme regler.
Til § 5 Staten betaler 2/3 af det samlede ATP-bidrag for  

 medlemmer, der får udbetalt uddannelsesgodtgørelse eller  

 aktiveringsydelse.
Frivillig indbetaling af ATP-bidrag Til § 6 Medlemmer, der modtager overgangsydelse, efterløn  

 eller seniorydelse, kan frivilligt indbetale ATP-bidrag i perioder, hvor de  

 får en af disse ydelser.
Til § 7 Det er en forudsætning for at indgå i  

 ordningen, at medlemmet skriftligt over for a-kassen udtrykker ønske  

 om frivilligt at bidrage til ATP.
 Medlemmer, der anmoder om at overgå til  

 efterløn eller seniorydelse, har på ansøgningstidspunktet  

 eller senere mulighed for at tilmelde sig ordningen.
 Ved årsskiftet har modtagere af overgangsydelse,  

 efterløn eller seniorydelse mulighed for at ændre valg om  

 betaling af ATP-bidrag.
 Meddelelse om ændring skal være skriftlig og  

 være a-kassen i hænde senest den 10. januar. Ændringen har  

 virkning fra og med den første udbetalingsperiode i  

 kalenderåret.
 Ved skift mellem overgangsydelse, efterløn og  

 seniorydelse har medlemmerne mulighed for at ændre valg om betaling af  

 ATP-bidrag.
Til § 8 Medlemmets del af ATP-bidraget, 0,71 kr. pr. time,  

 tilbageholdes ved udbetaling af ydelsen på samme måde som  

 kildeskatten.
 Bidraget for en uge eller en måned nedrundes til  

 nærmeste hele kronebeløb.
Til § 10 Modtagere af efterløn eller overgangsydelse, som  

 på grund af arbejde i udlandet ikke er medlem af en dansk a-kasse, er  

 også omfattet af reglerne om frivillig indbetaling af ATP-bidrag.
Fælles bestemmelser Til § 11 Bidraget til ATP skal indbetales kvartalsvis bagud.
Den  

 sidste rettidige betalingsdag er den 14. i måneden efter hvert kvartals  

 udløb.
For oktober kvartal er den sidste rettidige betalingsdag dog  

 den 20. januar.
 Hvis den sidste rettidige betalingsdag falder på en  

 lørdag, en søndag eller en helligdag, er sidste rettidige  

 betalingsdag den førstkommende hverdag.
Indbetalingen omfatter det samlede bidrag til ATP, dvs. de  

 tilbageholdte bidrag ved udbetaling af ydelserne, tillige med a-kassernes og  

 arbejdsgivernes bidrag for så vidt angår dagpenge og  

 VEU-godtgørelse.
For uddannelsesgodtgørelse, aktiveringsydelse,  

 overgangsydelse, efterløn og seniorydelse er statens andel tillige  

 omfattet.
Direktoratet anviser de samlede bidrag til ATP på  

 baggrund af a-kassernes indberetninger over de bidrag, der er tilbageholdt i  

 kvartalet.
Indberetningerne sendes i to eksemplarer og skal være  

 direktoratet i hænde senest den 10. i den måned, ATP-bidraget  

 forfalder til betaling.
I januar måned er sidste rettidige  

 indberetningsdag den 15. januar.
Indberetningen skal indeholde oplysninger om bidrag, der  

 er tilbageholdt i kvartalet.
Oplysningerne skal være fordelt på  

 dagpenge, VEU-godtgørelse, uddannelsesgodtgørelse,  

 aktiveringsydelse, overgangsydelse, efterløn og seniorydelse.  

 Indberetningen skal ske under 3 særskilte SE-numre for  

 henholdsvis 1)	dagpenge og VEU-godtgørelse, 2)	uddannnelsesgodtgørelse og aktiveringsydelse, 3)	overgangsydelse, efterløn og seniorydelse.
 A-kasser, der hidtil har indberettet  

 kursusgodtgørelse på særskilt SE-nummer, kan stadig  

 gøre dette for så vidt angår VEU-godtgørelsen.  

 Ligeledes kan de a-kasser, som hidtil har benyttet SE-nummeret for dagpenge  

 til indberetning af øvrige ydelser, der udbetales gennem a-kassen,  

 fortsat benytte dette nummer til indberetning af ydelser, der ikke betales  

 bidrag af til ATP.
 SE-nummeret til uddannelsesgodtgørelse og  

 aktiveringsydelse samt SE-nummeret til overgangsydelse, efterløn og  

 seniorydelse må kun anvendes til indberetning af disse ydelser.
Indberetningerne skal være egenhændigt  

 underskrevet af mindst to bemyndigede personer.
Blanketter til brug ved  

 indberetning samt om fuldmagtsforhold udsendes af direktoratet.
På baggrund af indberetningerne beregner og anviser  

 direktoratet det samlede bidrag til ATP via Danmarks Nationalbank.
Den del af  

 de samlede bidrag, der er tilbageholdt ved udbetaling af ydelserne, debiteres  

 a-kassernes respektive konti over udbetalte forskud/refusioner.
A-kassernes årlige indberetning til ATP Til § 12 A-kasserne skal hvert år i januar måned  

 indberette det samlede årlige ATP-bidrag, der er indbetalt for det  

 enkelte medlem.
Indberetningen foretages under de SE-numre, som de  

 kvartalsvise indbetalinger er sket under.
Indberetningen gives på den  

 årlige indberetningsseddel, der indsendes til Told- og  

 Skatteregionen.
 Det samlede ATP-bidrag, der er indbetalt for den enkelte  

 modtager af dagpenge, VEU-godtgørelse, uddannnelsesgodtgørelse  

 eller aktiveringsydelse, opgøres ved at gange det tilbageholdte bidrag  

 med 3.
 Det samlede ATP-bidrag, der er indbetalt for den enkelte  

 modtager af overgangsydelse, efterløn eller seniorydelse,  

 opgøres ved at gange det tilbageholdte bidrag med 2.
 Told og Skat informerer Arbejdsmarkedets  

 Tillægspension om indberetningerne.
Tilbagebetaling af ATP-bidrag Til § 13 Når ydelser, af hvilke der er betalt ATP-bidrag,  

 skal betales tilbage af et medlem, skal det samlede indbetalte ATP-bidrag for  

 medlemmet betales tilbage til Arbejdsmarkedets Tillægspension.  

 Når bidraget, der skal betales tilbage, vedrører perioder, for  

 hvilke der er indsendt årlige indberetningssedler (tidligere år),  

 skal a-kassen skriftligt anmode Arbejdsmarkedets Tillægspension om  

 tilbagebetaling.
Der skal ikke samtidig foretages supperende indberetning til  

 Told og Skat.
 Anmodningen, der sendes til ATP-huset, Kongens Vænge  

 8, 3400 Hillerød, skal indeholde oplysning om, hvilken ydelse  

 tilbagebetalingen vedrører, medlemmets cpr-nummer, SE-nummeret  

 hvorunder bidraget er indberettet, tilbagebetalingsperioden, beløbets  

 størrelse (det samlede indbetalte bidrag), og angivelse af, at  

 beløbet skal anvises til Arbejdsdirektoratet.
 Anmodning kan fremsættes ved hvert kvartals  

 afslutning.
 Beløb svarende til medlemmets del af det samlede  

 bidrag, som modtages retur fra Arbejdsmarkedets Tillægspension, vil  

 blive krediteret de respektive konti over modtaget forskud/refusion.
 Anmodning om tilbagebetaling kan ikke fremsættes for  

 beløb, der er mindre end et fuldt ATP-bidrag for en uge.
 Tilbagebetalinger, der vedrører indeværende  

 regnskabsår, reguleres over de kvartalsvise indbetalinger.
 Direktoratets vejledning nr. 155 af 13. oktober 2000 om  

 indbetaling af ATP-bidrag for medlemmer af arbejdsløshedskasser  

 ophæves hermed.
