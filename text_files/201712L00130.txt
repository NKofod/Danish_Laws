Fremsat den 25. januar 2018 af undervisningsministeren (Merete Riisager) Forslag til Lov om ændring af lov om produktionsskoler (Justering af skoleydelse) § 1 I lov om produktionsskoler, jf. lovbekendtgørelse nr. 97 af 26. januar 2017, foretages følgende ændring:
 1. I § 17, stk. 2, 1. pkt., ændres »350 kr. pr. uge for hjemmeboende deltagere over 18 år og 1.250 kr. pr. uge for udeboende deltagere over 18 år« til: »607 kr. pr. uge for hjemmeboende deltagere over 18 år og 1.409 kr. pr. uge for udeboende deltagere over 18 år«.
§ 2 Stk. 1. Loven træder i kraft dagen efter bekendtgørelsen i Lovtidende.
 Stk. 2. Loven har virkning fra den 1. januar 2018.
Stk. 3. Loven finder ikke anvendelse for deltagere, der den 31. december 2016 modtog skoleydelse under et produktionsskoleforløb.
For disse deltagere finder § 17, stk. 2, 1. og 2. pkt., jf. lovbekendtgørelse nr. 781 af 15. juni 2015, anvendelse, indtil de ophører med det påbegyndte produktionsskoleforløb.
Bemærkninger til lovforslaget Almindelige bemærkninger 1. Indledning Lovforslaget har baggrund i finanslovsaftalen for 2018, hvor regeringen (Venstre, Liberal Alliance og Det Konservative Folkeparti) og Dansk Folkeparti er enige om at hæve produktionsskoleydelsen til niveauet for den kommende skoleydelse for ikke-forsørgere på forberedende grunduddannelse med virkning fra den 1. januar 2018.
 Lovforslaget har således endvidere baggrund i Aftale om bedre veje til uddannelse og job, som regeringen (Venstre, Liberal Alliance og Det Konservative Folkeparti), Socialdemokratiet, Dansk Folkeparti, Socialistisk Folkeparti, Det Radikale Venstre, Alternativet og Enhedslisten (aftalepartierne) indgik den 13. oktober 2017.
Med den politiske aftale om bedre veje til uddannelse og job ønsker aftalepartierne, at der etableres en nyt, samlet forberedende uddannelsestilbud  forberedende grunduddannelse (FGU)  som er henvendt primært til personer under 25 år, der har brug for forudgående faglig eller personlig opkvalificering for at kunne gennemføre en ungdomsuddannelse eller komme i beskæftigelse.
Der vil senere i indeværende folketingssamling blive fremsat lovforslag med henblik på at etablere det nødvendige lovgivningsmæssige grundlag for den nye forberedende grunduddannelse, hvor undervisning forventes at påbegynde fra august 2019.
I den politiske aftale om bedre veje til uddannelse og job er aftalepartierne for så vidt angår elevernes forsørgelsesgrundlag på den nye forberedende grunduddannelse enige om, at der skal etableres en ny type ydelse  skoleydelsen.
Aftalepartierne er i den henseende enige om, at ydelsen til elever på 18 år og derover skal svare til niveauerne for satserne til uddannelseshjælp til uddannelsesparate.
Aftalepartierne er endvidere enige om, at ydelsen til elever under 18 år skal svare til det nuværende niveau for produktionsskoleydelsen til elever under 18 år.
Aftalepartierne er endelig enige om, at der indarbejdes et forsørgertillæg som et supplement til skoleydelse svarende til de nominelle niveauer for forsørgertillæg i SU-systemet.
 Lovforslaget tager sigte på at gennemføre den del af finanslovsaftalen for 2018, hvorefter produktionsskoleydelsen skal hæves til niveauet for den kommende skoleydelse for ikke-forsørgere på den forberedende grunduddannelse.
 Det foreslås, at loven træder i kraft dagen efter bekendtgørelsen i Lovtidende, men at loven har virkning fra den 1. januar 2018. Dette indebærer, at udbetalinger af produktionsskoleydelsen kan efterreguleres, således at den foreslåede justering af ydelsen vil have virkning med tilbagevirkende kraft fra dette tidspunkt.
2. Lovforslagets indhold 2.1. Justering af skoleydelse 2.1.1. Gældende ret Efter produktionsskolelovens § 17, stk. 1, modtager produktionsskoledeltagere, der udløser statstilskud, en skoleydelse fra produktionsskolen for den tid, de følger undervisningen.
Efter produktionsskolelovens § 17, stk. 2, 1. pkt., afhænger skoleydelsens størrelse af, om produktionsskoledeltageren er fyldt 18 år eller ej.
For deltagere, som er fyldt 18 år, afhænger størrelsen af skoleydelsen endvidere af, om den pågældende er hjemmeboende eller udeboende.
 Skoleydelsen til produktionsskoledeltagere udgør således efter produktionsskolelovens § 17, stk. 2, 1. pkt., 350 kr. pr. uge for produktionsskoledeltagere under 18 år, 350 kr. pr. uge for hjemmeboende deltagere over 18 år og 1.250 kr. pr. uge for udeboende deltagere over 18 år.
Efter produktionsskolelovens § 17, stk. 2, 2.-4. pkt., er de angivne beløb fastsat i 2017-niveau og reguleres fra og med 2018 en gang årligt den 1. januar med 2 procent tillagt eller fratrukket en tilpasningsprocent for det pågældende finansår, jf. lov nr. 373 af 28. maj 2003 om en satsreguleringsprocent.
Tilpasningsprocenten tillægges eller fratrækkes, afhængigt af om den lønudvikling, der ligger til grund for beregning af tilpasningsprocenten, er højere eller lavere end 2 procent.
Reguleringen sker på grundlag af de beløb, der var gældende på reguleringstidspunktet.
De regulerede beløb afrundes til nærmeste kronebeløb.
 På denne baggrund vil skoleydelsen i 2018 udgøre 358 kr. pr. uge for produktionsskoledeltagere under 18 år, 358 kr. pr. uge for hjemmeboende deltagere over 18 år og 1.278 kr. pr. uge for udeboende deltagere over 18 år.
Efter § 17, stk. 3, i lov om produktionsskoler fastsætter undervisningsministeren nærmere regler om skoleydelsen, herunder om, at skoleydelsen skal nedsættes forholdsmæssigt for deltagere, der uden lovlig grund kommer for sent til eller udebliver fra produktionsskoleaktiviteten, ikke aktivt deltager i udfærdigelse, justering og opfyldelse af den individuelle forløbsplan eller ikke aktivt deltager i praktikforløb, som skolen skønner bidrager til opfyldelse af forløbsplanen.
Nedsættelse af skoleydelsen indgår dermed som et pædagogisk værktøj på produktionsskolerne.
 Bemyndigelsen er udnyttet i bekendtgørelse nr. 835 af 25. juni 2010 om statstilskud m.v. til produktionsskoler, som i § 13 indeholder regler om forholdsmæssig nedsættelse af skoleydelsen, hvis deltageren uden lovlig grund udebliver fra eller kommer for sent til produktionsskoleaktiviteten, herunder ikke aktivt deltager i aftaler med vejlederen i forbindelse med udfærdigelse, justering eller opfyldelse af den individuelle forløbsplan eller i praktikforløb, som efter skolens skøn bidrager til opfyldelse af deltagerens forløbsplan.
Skoleydelsen udbetales af de enkelte produktionsskoler til deltagerne.
Staten udbetaler refusion af skolernes udgifter til skoleydelse, jf. lovens § 10, stk. 9, på grundlag af en opgørelse over udgiften, som skolen udarbejder.
 Efter § 23, stk. 2, nr. 8 og 9, i lov om aktiv socialpolitik, jf. lovbekendtgørelse nr. 269 af 21. marts 2017, udgør uddannelseshjælpen et månedligt beløb på 6.106 kr. for personer under 25 år, der ikke bor hos en eller begge forældre, og 2.631kr. for personer under 25 år, der bor hos en eller begge forældre.
2.1.2. Undervisningsministeriets overvejelser og den foreslåede ordning Partierne bag finanslovsaftalen for 2018 (Venstre, Liberal Alliance og Det Konservative Folkeparti) og Dansk Folkeparti er enige om at produktionsskoleydelsen fra og med den 1. januar 2018 skal hæves til niveauet for den kommende skoleydelse for ikke-forsørgere på forberedende grunduddannelse, jf.
Aftale om bedre veje til uddannelse og job, som regeringen (Venstre, Liberal Alliance og Det Konservative Folkeparti), Socialdemokratiet, Dansk Folkeparti, Socialistisk Folkeparti, Det Radikale Venstre, Alternativet og Enhedslisten (aftalepartierne) indgik den 13. oktober 2017.
 I den politiske aftale om bedre veje til uddannelse og job er aftalepartierne enige om, at skoleydelsen til personer under 18 år skal svare til det nuværende niveau for produktionsskoleydelsen til elever under 18 år.
 Aftalepartierne er endvidere enige om, at ydelsen til personer på 18 år og derover skal svare til niveauerne for satserne til uddannelseshjælp til uddannelsesparate.
 Aftalepartierne er derudover enige om, at der skal indarbejdes et forsørgertillæg som et supplement til skoleydelsen svarende til de nominelle niveauer for forsørgertillæg i SU-systemet.
 Aftalepartierne er endelig enige om, at muligheden for at nedsætte skoleydelse ved fravær mv. på den nye forberedende grunduddannelse skal svare til den praksis, der gælder for produktionsskolerne i dag.
Det foreslås i overensstemmelse med de nævnte aftaler, at lov om produktionsskoler ændres således, at skoleydelsen med virkning fra den 1. januar 2018 fastholdes på 350 kr. pr. uge for deltagere under 18 år, mens skoleydelsen for deltagere, som er 18 år eller derover, kommer til at udgøre 607 kr. pr. uge for hjemmeboende og 1.409 kr. pr. uge for udeboende.
De angivne beløb er fastsat i 2017-niveau, jf. § 17, stk. 2, i lov om produktionsskoler.
 I overensstemmelse med finanslovsaftalen for 2018 indebærer lovforslaget ikke en fuld harmonisering til den kommende skoleydelse, jf. den politiske aftale om bedre veje til uddannelse og job, idet den foreslåede justerede produktionsskoleydelse således ikke vil indeholde et forsørgertillæg.
 Det foreslåede indebærer i øvrigt ikke ændringer i bestemmelserne om skoleydelsen, herunder refusion af skolernes udgifter til ydelsen, dens formål og pædagogiske anvendelse.
 Det foreslås, at loven træder i kraft dagen efter bekendtgørelsen i Lovtidende, men at loven har virkning fra den 1. januar 2018. Dette indebærer, at udbetalinger af produktionsskoleydelsen kan efterreguleres, således at den foreslåede justering af ydelsen vil have virkning med tilbagevirkende kraft fra dette tidspunkt.
 Der henvises til lovforslagets § 1, nr. 1, og § 2 samt bemærkningerne hertil.
3. Økonomiske og administrative konsekvenser for det offentlige Forslaget vurderes at medføre statsfinansielle merudgifter til udbetaling af skoleydelse på 36,7 mio. kr. i 2018 (22,2 mio. kr. efter tilbageløb) og 21,4 mio. kr. i 2019 (12,9 mio. kr. efter tilbageløb). De afledte økonomiske konsekvenser som følge af potentiel ændret aktivitet (elevtal) er usikre og indgår ikke i forslagets samlede udgiftsvurdering, der blev udarbejdet i forbindelse med Aftalen om Finansloven for 2018. Det bemærkes, at sådanne aktivitetsafledte økonomiske konsekvenser ved nedsættelse af skoleydelse pr. 1. januar 2017 med lov nr. 1749 af 27. december 2016 om ændring af lov om produktionsskoler (Harmonisering af skoleydelse til SU-niveau m.v.) heller ikke blev indbudgetteret på finansloven for 2017.
 4. Økonomiske og administrative konsekvenser for erhvervslivet mv.
 Lovforslaget har ingen konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer mv.
 Et udkast til lovforslag har i perioden den 21. december 2017 til den 5. januar 2018 været sendt i høring hos følgende myndigheder og organisationer: Bestyrelsesforeningen for Social- og Sundhedsskoler, Danmarks Evalueringsinstitut, Danmarks Vejlederforening, Dansk Arbejdsgiverforening, Dansk Center for Undervisningsmiljø, Danske Erhvervsskoler  Bestyrelserne, Danske Erhvervsskoler  Lederne, Dansk Industri, Danske Regioner, Det Centrale Handicapråd, Erhvervsskolelederne i Danmark, Erhvervsskolernes Elevorganisation, Foreningsfællesskabet Ligeværd, Forstanderkredsen for produktionsskoler og produktionshøjskoler, FSR  danske revisorer, Funktionærernes og Tjenestemændenes Fællesråd (FTF), Handelsskolernes Lærerforening, Håndværksrådet, KL, Landbrug og Fødevarer, Landsorganisationen i Danmark, Landsforeningen af produktionsskoleledere, Lederne, Nationalt Center for Kompetenceudvikling, Produktionsskoleforeningen, Rigsrevisionen, Rådet for de Grundlæggende Erhvervsrettede Uddannelser, Rådet for Etniske Minoriteter, SOSU-Lederforeningen, Uddannelsesforbundet, Ungdomsskoleforeningen, UU Danmark, og Moderniseringsstyrelsen.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Efter produktionsskolelovens § 17, stk. 1, udbetaler produktionsskolen en skoleydelse til de deltagere, der udløser statstilskud, herunder for den tid, de følger undervisning efter § 2, stk. 7, uanset de i medfør af § 11, stk. 4, ikke udløser statstilskud i den tid.
Efter produktionsskolelovens § 17, stk. 2, 1. pkt., afhænger skoleydelsens størrelse af, om produktionsskoledeltageren er fyldt 18 år eller ej.
For deltagere, som er fyldt 18 år, afhænger størrelsen af skoleydelsen endvidere af, om de er hjemmeboende eller udeboende.
 Skoleydelsen til produktionsskoledeltagere udgør således efter produktionsskolelovens § 17, stk. 2, 1. pkt., 350 kr. pr. uge for produktionsskoledeltagere under 18 år, 350 kr. pr. uge for hjemmeboende deltagere over 18 år og 1.250 kr. pr. uge for udeboende deltagere over 18 år.
Efter produktionsskolelovens § 17, stk. 2, 2.-4. pkt., er de angivne beløb fastsat i 2017-niveau og reguleres fra og med 2018 en gang årligt den 1. januar med 2 procent tillagt eller fratrukket en tilpasningsprocent for det pågældende finansår, jf. lov om en satsreguleringsprocent.
Tilpasningsprocenten tillægges eller fratrækkes, afhængigt af om den lønudvikling, der ligger til grund for beregning af tilpasningsprocenten, er højere eller lavere end 2 procent.
Reguleringen sker på grundlag af de beløb, der var gældende på reguleringstidspunktet.
De regulerede beløb afrundes til nærmeste kronebeløb.
 På denne baggrund vil skoleydelsen i 2018 udgøre 358 kr. pr. uge for produktionsskoledeltagere under 18 år, 358 kr. pr. uge for hjemmeboende deltagere over 18 år og 1.278 kr. pr. uge for udeboende deltagere over 18 år.
Efter § 17, stk. 3, i lov om produktionsskoler fastsætter undervisningsministeren nærmere regler om skoleydelsen, herunder om, at skoleydelsen skal nedsættes forholdsmæssigt for deltagere, der uden lovlig grund kommer for sent til eller udebliver fra produktionsskoleaktiviteten, ikke aktivt deltager i udfærdigelse, justering og opfyldelse af den individuelle forløbsplan eller ikke aktivt deltager i praktikforløb, som skolen skønner bidrager til opfyldelse af forløbsplanen.
Nedsættelse af skoleydelsen indgår dermed som et pædagogisk værktøj på produktionsskolerne.
Bemyndigelsen er udnyttet i bekendtgørelse nr. 835 af 25. juni 2010 om statstilskud m.v. til produktionsskoler, som i § 13 indeholder regler om forholdsmæssig nedsættelse af skoleydelsen i en række tilfælde.
 Efter § 23, stk. 2, nr. 8 og 9, i lov om aktiv socialpolitik, jf. lovbekendtgørelse nr. 269 af 21. marts 2017, udgør uddannelseshjælpen et månedligt beløb på 6.106 kr. for personer under 25 år, der ikke bor hos en eller begge forældre, og 2.631kr. for personer under 25 år, der bor hos en eller begge forældre.
 Det foreslås at ændre § 17, stk. 2, 1. pkt., i lov om produktionsskoler, således at det kommer til at fremgå, at skoleydelsen vil udgøre 607 kr. pr. uge for hjemmeboende deltagere over 18 år og 1.409 kr. pr. uge for udeboende deltagere over 18 år.
 Baggrunden for det foreslåede er, at partierne bag finanslovsaftalen for 2018 (Venstre, Liberal Alliance og Det Konservative Folkeparti) og Dansk Folkeparti er enige om, at produktionsskoleydelsen fra og med den 1. januar 2018 skal hæves til niveauet for den kommende skoleydelse for ikke-forsørgere på forberedende grunduddannelse.
 Det foreslåede indebærer, at skoleydelsen for produktionsskoledeltagere, som er under 18 år, fastholdes på de nuværende 350 kr. pr. uge (2017-niveau), svarende til 358 kr. pr. uge i 2018-niveau.
 For produktionsskoledeltagere, som er 18 år eller derover, indebærer foreslåede, at skoleydelsen kommer på et niveau svarende til niveauerne for satserne til uddannelseshjælp til uddannelsesparate, jf. § 23, stk. 2, nr. 8 og 9, i lov om aktiv socialpolitik.
 For hjemmeboende produktionsskoledeltagere på 18 år eller derover indebærer dette en stigning i skoleydelsen fra 350 kr. pr. uge (2017-niveau), svarende til 358 kr. pr. uge i 2018-niveau, til 607 kr. pr. uge (2017-niveau), svarende til 621 kr. pr. uge i 2018-niveau.
 For udeboende produktionsskoledeltagere på 18 år eller derover indebærer dette en stigning i skoleydelsen fra 1.250 kr. pr. uge (2017-niveau), svarende til 1.278 kr. pr. uge i 2018-niveau, til 1.409 kr. pr. uge (2017-niveau), svarende til 1.440 kr. pr. uge i 2018-niveau.
 Det foreslåede indebærer således, at de oven for omtalte takster angivet i 2017-niveau pr. 1. januar 2018 automatisk vil blive reguleret til det anførte 2018-niveau via den reguleringsmekanisme, som findes i § 17, stk. 2, 2. pkt., i lov om produktionsskoler.
 Det foreslåede indebærer i øvrigt ikke ændringer i bestemmelserne om skoleydelsen, herunder den årlige regulering, refusion af skolernes udgifter til ydelsen samt dens formål og pædagogiske anvendelse.
 Der henvises i øvrigt til afsnit 2.1 i de almindelige bemærkninger til lovforslaget.
Til § 2 Det foreslås i stk. 1, at loven træder i kraft dagen efter bekendtgørelsen i Lovtidende.
 Det foreslås i stk. 2, at loven har virkning fra den 1. januar 2018.
De foreslåede stk. 1 og 2 indebærer, at loven vil gælde for deltagere, der er optaget eller optages på en produktionsskole den 1. januar 2018 eller senere, herunder at den foreslåede justering af produktionsskoleydelsen har virkning med tilbagevirkende kraft fra dette tidspunkt.
Det foreslåede indebærer, at produktionsskolerne skal foretage efterregulering af de udbetalinger af skoleydelse, der har fundet sted den 1. januar 2018 eller senere.
Det foreslås i stk. 3, at loven ikke finder anvendelse for deltagere, der den 31. december 2016 modtog skoleydelse under et produktionsskoleforløb.
For disse deltagere finder § 17, stk. 2, 1. og 2. pkt., jf. lovbekendtgørelse nr. 781 af 15. juni 2015, anvendelse, indtil de ophører med det påbegyndte produktionsskoleforløb.
Forslaget indebærer, at den persongruppe, der er omfattet af § 2, stk. 2, i lov nr. 1749 af 27. december 2016 om ændring af lov om produktionsskoler, ikke berøres af nærværende lovforslag.
Efter denne bestemmelses 1. pkt. finder de justeringer af skoleydelsen, som med lov nr. 1749 blev gennemført med virkning fra den 1. januar 2017, ikke anvendelse for deltagere, der ved lov nr. 1749s ikrafttræden modtog skoleydelse under et produktionsskoleforløb.
Efter bestemmelsens 2. pkt. finder for sådanne deltagere de fra før den 1. januar 2017 gældende bestemmelser i § 17, stk. 2, 1. og 2. pkt., i lov om produktionsskoler (som fremgik af lovbekendtgørelse nr. 781 af 15. juni 2015) anvendelse, indtil de ophører med det påbegyndte produktionsskoleforløb.
Loven finder dermed ikke anvendelse for deltagere, der ved lovens ikrafttræden måtte være omfattet af den nævnte bestemmelse i lov nr. 1749 af 27. december 2016, og som modtager skoleydelse i medfør heraf.
For sådanne deltagere finder de hidtidige regler således fortsat anvendelse, hvilket konkret vil indebære, at sådanne deltageres skoleydelse fortsat vil have udgangspunkt i det takstniveau, der var gældende i 2016, dvs. med den regulering, der i øvrigt er sket i medfør af produktionsskolelovens § 17, stk. 2, 2.-4. pkt.
 Det foreslåede indebærer endvidere, at produktionsskolerne skal efterregulere den udbetalte skoleydelse for deltagere, der var optaget på en produktionsskole den 1. januar 2018, dog med den umiddelbart ovenfor nævnte undtagelse for deltagere, som fortsat måtte være på 2016-ydelsesniveau, eller som optages på en produktionsskole i perioden fra den 1. januar 2018 indtil lovens ikrafttræden.
 Efterreguleringen udgør differencen mellem den udbetalte skoleydelse og den foreslåede justerede skoleydelse for de perioder, hvor en deltager har været optaget på en produktionsskole i perioden fra den 1. januar 2018 indtil lovens ikrafttræden.
Det bemærkes, at loven ikke gælder for Færøerne og Grønland, da lov om produktionsskoler, jf. dennes § 24, ikke gælder for Færøerne og Grønland og ikke kan sættes i kraft ved kgl.
Anordning.
