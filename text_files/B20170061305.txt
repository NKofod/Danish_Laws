 Bekendtgørelse om administration af og kontrol med Det Europæiske Fællesskabs forordninger om ordninger under den Fælles Landbrugspolitik finansieret af Den Europæiske Garantifond for Landbruget m.v.
 I medfør af § 1, stk. 1 og 2, § 4, stk. 1, 5 og 7, § 5 a, § 22, stk. 2, § 24 og § 29 i lov om administration af Det Europæiske Fællesskabs forordninger om ordninger under den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 20 af 4. januar 2017, og for så vidt angår bestemmelserne i kapitel 1-5 efter forhandling med skatteministeren, fastsættes efter bemyndigelse i henhold til § 5, stk. 1, nr. 1, i bekendtgørelse nr. 512 af 23. april 2015 om NaturErhvervstyrelsens opgaver og beføjelser:
Kapitel 1 Administration af og kontrol med markedsordningerne m.v.
 § 1. Landbrugs- og Fiskeristyrelsen varetager følgende opgaver:
 1) Administration i forbindelse med beregning og udbetaling af støttebeløb fra Den Europæiske Udviklings- og Garantifond for Landbruget, Garantisektionen, til restitutioner ved udførsel til lande uden for Den Europæiske Union og dermed ligestillede destinationer, samt til markedsregulerende foranstaltninger, herunder præmieordninger og ordninger vedrørende produktions- og producenttilskud.
 2) Administration i forbindelse med beregning, udbetaling og opkrævning af monetære udligningsbeløb og tiltrædelsesudligningsbeløb ved handel inden for Unionen og udførsel til tredjelande.
 3) Køb, oplagring og salg af produkter, der er omfattet af Fællesskabets bestemmelser om offentlig intervention.
 4) Forvaltning af garantier, der stilles til sikkerhed for støttemodtagerens forpligtelser i henhold til markedsordningerne.
 5) Udstedelse af licenser og forudfastsættelsesattester ved ind- og udførsel.
 6) Varetagelse af opgaver i forhold til forvaltningskomiteerne for markedsordningerne.
 7) Indberetninger til Kommissionen af oplysninger, der vedrører opgaver, der varetages af Landbrugs- og Fiskeristyrelsen.
 8) Udarbejdelse af månedsregnskaber, budgetter samt rapport og årsregnskab til Kommissionen.
 9) Udarbejdelse af brugervejledninger og anden information vedrørende markedsordningerne.
 Stk. 2. Hvis der af Landbrugs- og Fiskeristyrelsen er udarbejdet eller godkendt særlige skemaer eller blanketter til brug ved ansøgninger om støtte i medfør af markedsordningerne og ved afgivelse af oplysninger i øvrigt under støtteansøgningernes behandling, skal disse skemaer eller blanketter benyttes.
 § 2. De beføjelser til at fastsætte de regler og iværksætte de øvrige foranstaltninger, der er nødvendige for anvendelse af Det Europæiske Fællesskabs forordninger om markedsordninger for landbrugsvarer m.v., til at fastsætte bestemmelser om fravigelse af forordningernes regler, samt til i reglerne at fastsætte straf af bøde for overtrædelse af bestemmelser i reglerne eller forsøg herpå, som i § 1, stk. 1 og 2, samt i § 24 i lov om administration af Det Europæiske Fællesskabs forordninger om ordninger under den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 20 af 4. januar 2017, er tillagt miljø- og fødevareministeren, udøves af direktøren for Landbrugs- og Fiskeristyrelsen.
Stk. 2. På følgende områder udøves beføjelserne efter stk. 1 til at fastsætte regler m.v. dog fortsat af miljø- og fødevareministeren 1) bekendtgørelser om tillægsafgift for mælk og mejeriprodukter (mælkekvotebekendtgørelser), 2) bekendtgørelser om ydelse af præmier til tyre og stude, ammekøer og moderfår (husdyrpræmiebekendtgørelser), og 3) bekendtgørelser om ydelse af støtte til producenter af visse markafgrøder (hektarstøttebekendtgørelser).
 § 3. Miljø- og fødevareministeren kan bestemme, at beføjelser, der efter § 2, stk. 1, udøves af direktøren for Landbrugs- og Fiskeristyrelsen, udøves af ministeren.
 Stk. 2. Ministeren kan give direktøren for Landbrugs- og Fiskeristyrelsen instrukser vedrørende udøvelsen af de beføjelser, der er henlagt til denne.
 § 4. Told- og skatteforvaltningen varetager følgende opgaver:
 1) Kontrolopgaver i forbindelse med visse markedsregulerende foranstaltninger, herunder opgaver i forbindelse med indførsel fra og udførsel til lande uden for Den Europæiske Unions område samt hermed ligestillede destinationer/formål, og varer underkastet særlig anvendelse eller bestemmelse, samt kontrol med varer, der udtages fra interventionslagre.
 2) Administration i forbindelse med beregning og opkrævning af afgifter ved indførsel fra og ved udførsel til lande uden for Unionen.
 3) Indberetning til Kommissionen af oplysninger, der vedrører opgaver, der varetages aftold- og skatteforvaltningen, medmindre andet aftales med Landbrugs- og Fiskeristyrelsen.
 § 5. Kontrollen med, at betingelserne for ind- og udbetalingerne er opfyldt, foretages af Landbrugs- og Fiskeristyrelsen, told- og skatteforvaltningen, og Fødevarestyrelsen.
Stk. 2. Landbrugs- og Fiskeristyrelsen forestår den overordnede iværksættelse, koordination og opfølgning af den nødvendige kontrol.
Tilrettelæggelsen af kontrollen m.v. sker efter aftale mellem Landbrugs- og Fiskeristyrelsen og vedkommende kontrolmyndighed.
Stk. 3. Den Særlige Tjeneste i Landbrugs- og Fiskeristyrelsen koordinerer den efterfølgende regnskabskontrol og fører tilsyn med anvendelsen af fællesskabsbestemmelserne herom.
Told- og skatteforvaltningen , Landbrugs- og Fiskeristyrelsen og Fødevarestyrelsen udfører den efterfølgende regnskabskontrol med de ordninger, hvor myndigheden tillige udfører den fysiske kontrol, medmindre der træffes anden beslutning efter aftale med Landbrugs- og Fiskeristyrelsen.
 Stk. 4. Vedkommende myndighed er ansvarlig for den korrekte forvaltning og kontrol med de i medfør af loven pålagte opgaver, samt øvrige bestemmelser, der regulerer ordninger, som er omfattet af lovens § 1.
 § 6. Told- og skatteforvaltningen udøver de beføjelser, der ved lovens § 4, stk. 5 og 7, er tillagt miljø- og fødevareministeren, til at fastsætte regler om kontrol med de oplysninger, der skal danne grundlag for opkrævning af de i § 18 nævnte afgifter, samt fastsættelse af regler om regnskabsførelse m.v. i forbindelse hermed.
 § 7. Det er en betingelse for udbetaling af støttebeløb i henhold til de af Landbrugs- og Fiskeristyrelsen administrerede ordninger, at støttemodtager til Landbrugs- og Fiskeristyrelsen angiver en konto i et pengeinstitut beliggende inden for Den Europæiske Union, hvortil samtlige støttebeløb, som skal udbetales til den pågældende støttemodtager, kan overføres.
 Stk. 2. Stk. 1 gælder ligeledes for enhver, som har fået overdraget fordringer på de nævnte støttebeløb til eje eller pant, eller på anden måde har erhvervet ret til disse.
 § 8. For så vidt angår de af Landbrugs- og Fiskeristyrelsen administrerede ordninger, udøves den beføjelse til at tilkendegive den pågældende, at sagen kan afgøres uden retslig forfølgning, der ved lovens § 29 er tillagt miljø- og fødevareministeren, af Landbrugs- og Fiskeristyrelsen.
 Stk. 2. For så vidt angår de i kapitel 5 nævnte ordninger, udøves den i stk. 1 nævnte beføjelse af told- og skatteforvaltningen.
 § 9. Afgørelser, truffet af told- og skatteforvaltningen kan påklages i henhold til skatteforvaltningslovens § 11.
 § 10. Edb-registre, som indeholder personoplysninger, skal inden ibrugtagning eller inden væsentlige ændringer godkendes af miljø- og fødevareministeren.
Stk. 2. Direktøren for Landbrugs- og Fiskeristyrelsen bemyndiges til inden for rammerne af denne bekendtgørelse at udarbejde sådanne beskrivelser af registret, som kræves efter lovgivningen om behandling af personoplysninger.
Endvidere bemyndiges direktøren til over for andre myndigheder at foretage nødvendige anmeldelser samt indhente eventuelle udtalelser og tilladelser, som kræves efter samme lovgivning.
Kapitel 2 Eksportrestitutioner § 11. Udførsler, for hvilke der søges eksportrestitution, skal forudanmeldes til den told- og skatteforvaltning, i hvis distrikt varen indlades i et transportmiddel med henblik på eksport.
Forudanmeldelse skal ske mindst 24 timer, før indladningen påbegyndes.
Hvis fristen på 24 timer begynder på en lørdag, søndag eller helligdag skal forudanmeldelse ske inden for told- og skatteforvaltningens ekspeditionstid den forudgående arbejdsdag.
Der kan indgås aftale om forudanmeldelse med kortere frist med den told- og skatteforvaltning, hvor varen indlades.
 Stk. 2. Såfremt eksporten ikke effektueres, skal forudanmeldelsen annulleres inden det forudanmeldte indladningstidspunkt.
 Stk. 3. Told- og skatteforvaltningen fastsætter de nærmere betingelser for forudanmeldelsens indhold.
§ 12. Eksportører af varer, der ikke er omfattet af Traktaten om Det Europæiske Fællesskab bilag I, og som har en sammensætning, der angives til udførsel mod eksportrestitution for første gang, skal afgive en recept til registrering hos told- og skatteforvaltningen.
Registreringen foretages af den told- og skatteforvaltning, hvor virksomheden er eksportørregistreret.
Stk. 2. Den i stk. 1 nævnte recept skal afgives senest 7 hverdage, inden varen af den pågældende sammensætning angives til udførsel.
Told- og skatteforvaltningen kan tillade, at recepten afgives med kortere frist.
 Stk. 3. I særlige tilfælde kan den pågældende told- og skatteforvaltning efter aftale med Landbrugs- og Fiskeristyrelsen fritage for pligten til receptregistrering, forudsat at eksportøren er i stand til på andet grundlag at dokumentere varens sammensætning.
 Stk. 4. Told- og skatteforvaltningen fastsætter de nærmere betingelser for afgivelse af recept.
 § 13. Told- og skatteforvaltningen fastsætter de nærmere kontrolforanstaltninger til sikring af, at varernes art, mængde, oprindelse m.v. kan fastslås i forbindelse med varernes udførsel og/eller told- og skattemyndighedens eftersyn i virksomhederne.
Kapitel 3 Fremstilling af varer under toldkontrol § 14. Told- og skatteforvaltningen kan meddele bevilling til fremstilling under toldkontrol af varer, der er berettiget til restitution, og som er bestemt til udførsel fra Den Europæiske Unions område, eller til formål, der må ligestilles hermed, når der ved fremstillingen anvendes produkter, for hvilke der er fastsat en restitution på nul eller derover med den virkning, at der kan forudbetales et beløb svarende til eksportrestitutionen, så snart produkterne er undergivet toldkontrol.
 § 15. Told- og skatteforvaltningen kan efter aftale med miljø- og fødevareministeriet meddele bevilling til fremstilling under toldkontrol af varer, til hvis fremstilling der anvendes produkter, der hidrører fra interventionslagre eller varer, for hvilke der udbetales produktionsrestitution.
 § 16. Told- og skatteforvaltningen fastsætter de nærmere betingelser i bevillingerne.
Kapitel 4 Autorisation af kontrol- og overvågningsfirmaer § 17. Landbrugs- og Fiskeristyrelsen kan autorisere firmaer, der er specialiseret i kontrol og overvågning på internationalt plan, til at udstede erklæring om varers overgang til frit forbrug i et land uden for Den Europæiske Unions område.
Erklæringen kan tjene som dokumentation for, at varerne er indført i det land, for hvilket den ansøgte restitutionssats er fastsat.
Stk. 2. Ansøgning om autorisation indgives til Landbrugs- og Fiskeristyrelsen.
Landbrugs- og Fiskeristyrelsen fastsætter de nærmere betingelser i autorisationen.
 Stk. 3. Landbrugs- og Fiskeristyrelsen fastsætter nærmere bestemmelser om kontrol med de firmaer, der har opnået autorisation.
 Stk. 4. Landbrugs- og Fiskeristyrelsen kan tilbagekalde en autorisation, hvis firmaet ikke opfylder de fastsatte betingelser, eller hvis forudsætningerne for autorisationen væsentligt ændres.
Kapitel 5 Afgifter ved udførsel § 18. Ved udførsel til steder uden for Den Europæiske Union af varer, for hvilke der efter Fællesskabets bestemmelser skal opkræves afgifter, skal vareafsenderen frembyde og skriftligt angive varerne efter told- og skatteforvaltningens bestemmelser.
 Stk. 2. Angivelsen skal indeholde de oplysninger, der er nødvendige for beregning af afgifterne.
 Stk. 3. § 12, stk. 1, finder tilsvarende anvendelse på varer nævnt i stk. 1.
§ 19. Afregningsperioden for afgifter af varer, der udføres i erhvervsmæssigt øjemed af vareafsendere, der er hjemmehørende i Unionens toldområde, og som er registreret hos told- og skatteforvaltningen i den omhandlede henseende, er måneden.
Afgiften af varer, der er registreret til udførsel efter § 18, stk. 1, i en afregningsperiode, skal indbetales til told- og skatteforvaltningen senest den 15. i måneden efter den pågældende afregningsperiode, jf. dog § 21.
 § 20. Afgift af varer, der udføres i erhvervsmæssigt øjemed af vareafsendere, der er hjemmehørende uden for Unionens toldområde, skal betales, når udførselsformaliteterne er opfyldt over for told- og skatteforvaltningen.
 § 21. Afgift af varer, der udføres af vareafsendere, hvis bo er under konkursbehandling eller tvangsakkordforhandling, eller hvis dødsbo behandles efter kapitel III i lov om skifte af dødsbo og fællesbo, skal betales, når udførselsformaliteterne er opfyldt over fortold- og skatteforvaltningen . Det samme gælder, hvis vareafsenderen ved eksekution er fundet ude af stand til for tiden at betale sin gæld, hvis han har standset sine betalinger eller er under frivillig akkord eller likvidation.
 Stk. 2. Afgift af varer, der udføres af vareafsendere, der efter § 26 ikke har adgang til kredit, skal betales, når udførselsformaliteterne er opfyldt over for told- og skatteforvaltningen.
 § 22. Betales afgifter i de i § 20 og § 21 nævnte tilfælde ikke, når udførselsformaliteterne er opfyldt over for told- og skatteforvaltningen, kan varerne ikke udføres.
 § 23. Ved udførsel af varer, for hvilke afgiftssatsen varierer under hensyn til varernes bestemmelsessted, debiteres de i § 20 og § 21 nævnte vareafsendere den højeste afgift, medmindre der stilles sikkerhed for differencen mellem afgifterne, jf. § 24. Afgiften reguleres ved den told- og skatteforvaltning, hvor vareafsenderen er registreret, når der fremlægges dokumentation for varernes ankomst på bestemmelsesstedet.
Stk. 2. Fremlægges den i stk. 1 nævnte dokumentation senest den 10. dag i en afregningsperiode, foretages reguleringen i vareafsenderes afgiftstilsvar for den pågældende afgiftsperiode.
I andre tilfælde sker reguleringen i tilsvaret for den følgende afregningsperiode.
 Stk. 3. Overstiger reguleringsbeløbet afgiftstilsvaret, udbetales det overskydende beløb til vareafsenderen.
 § 24. Stilles der sikkerhed for differencen mellem afgifterne, jf. § 23, stk. 1, foretages reguleringen af afgiften, henholdsvis frigivelse af sikkerheden ved den told- og skatteforvaltning, hvor udførselsformaliteterne er iagttaget, når der fremlægges dokumentation for varernes indførsel til bestemmelsesstedet.
Stk. 2. Som sikkerhed kan antages selvskyldnerkautioner fra pengeinstitutter og forsikringsselskaber, indlånsbøger med pengeinstitutter og børsnoterede obligationer, der er ihændehaverpapirer.
Præmieobligationer modtages ikke.
 Stk. 3. Fremlægges den i stk. 1 nævnte dokumentation senere end 6 måneder efter varernes udførsel her fra landet, forfalder den stillede sikkerhed til indfrielse.
 § 25. Told- og skatteforvaltningen underretter efter udløbet af en afregningsperiode vareafsenderen om skyldige afgiftsbeløb, jf. § 19. I tilfælde, hvor skyldige afgiftsbeløb ikke er medtaget i periodeopgørelsen, påhviler det dog vareafsenderen efter særligt påkrav fra told- og skatteforvaltningen at indbetale manglende beløb.
 § 26. Told- og skatteforvaltningen kan fratage en vareafsender retten til kredit i henhold til § 19, hvis vedkommende gentagne gange ikke har indbetalt skyldige afgiftsbeløb.
Kapitel 6 Straffebestemmelser § 27. Overtrædelse af §§ 19, 20, 21 og 25 kan straffes med bøde, medmindre højere straf er forskyldt efter lovens § 25.
 Stk. 2. Overtrædelse af §§ 11 og 12 kan straffes med bøde efter lovens § 23.
Kapitel 7 Ikrafttrædelse § 28. Denne bekendtgørelse træder i kraft den 1. juli 2017.
 Stk. 2. Bekendtgørelse nr. 507 af 23. juni 1999 om administration af og kontrol med Det Europæiske Fællesskabs forordninger om markedsordninger for landbrugsvarer, m.v., ophæves.
