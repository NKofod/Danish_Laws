Bilag 1 Betænkning afgivet af Det Energipolitiske Udvalg den 12. maj 2011 Betænkning over Forslag til lov om ændring af lov om anvendelse af Danmarks undergrund (Implementering af CCS-direktivet, efterforskning og indvinding af geotermisk energi, påbud om tredjepartsadgang til anlæg til indvinding, behandling og transport af olie og gas m.v.) [af klima- og energiministeren (Lykke Friis)] 1. Ændringsforslag Der er stillet 14 ændringsforslag til lovforslaget.
Klima- og energiministeren har stillet ændringsforslag nr. 1-4 og 9-14. Enhedslistens medlem af udvalget har stillet ændringsforslag nr. 5-8.
2. Udvalgsarbejdet Lovforslaget blev fremsat den 9. februar 2011 og var til 1. behandling den 25. februar 2011. Lovforslaget blev efter 1. behandling henvist til behandling i Det Energipolitiske Udvalg.
Møder Udvalget har behandlet lovforslaget i 7 møder.
Høring Et udkast til lovforslaget har inden fremsættelsen været sendt i høring, og klima- og energiministeren sendte den 25. november 2010 dette udkast til udvalget, jf.
EPU alm. del  bilag 72. Den 10. februar 2011 sendte klima- og energiministeren de indkomne høringssvar og et notat herom til udvalget.
Teknisk gennemgang Klima- og energiministeren og embedsmænd fra ministeriet forestod den 16. marts 2011 en teknisk gennemgang af lovforslaget for udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra foreningen »Nej til CO2-lagring« og NOAH.
 Klima- og energiministeren har over for udvalget kommenteret de skriftlige henvendelser til udvalget.
Deputationer Endvidere har foreningen »Nej til CO2-lagring« og NOAH mundtligt over for udvalget redegjort for deres holdning til lovforslaget.
Samråd Udvalget har stillet 1 spørgsmål til klima- og energiministeren til mundtlig besvarelse, som denne har besvaret i et samråd med udvalget den 12. maj 2011. Ministeren har efterfølgende sendt udvalget det talepapir, der lå til grund for ministerens besvarelse af spørgsmålet.
Spørgsmål Udvalget har stillet 27 spørgsmål til klima- og energiministeren til skriftlig besvarelse, som denne har besvaret.
3. Udtalelse fra klima- og energiministeren Klima- og energiministeren har over for udvalget oplyst følgende:
»Opsamling, transport og lagring af CO2 er en teknologi i udvikling.
Injektion af CO2 i oliefelter i Nordsøen  med det formål at øge olieindvindingen fra oliefelter  vil kunne give øgede indtægter til staten.
Regeringen arbejder for, at injektion og lagring af CO2 kan ske på oliefelter i Nordsøen, såfremt det kan ske sikkerheds- og miljømæssigt fuldt forsvarligt.
Der arbejdes i udlandet med at demonstrere opsamling, transport og lagring af CO2 i forbindelse med større kraftværker og industrielle anlæg.
Det forventes, at der i udlandet frem mod 2015 vil blive taget beslutning om og etableret flere fuldskala demonstrationsanlæg, og at der i årene herefter vil kunne indsamles nyttige erfaringer fra sådanne projekter.
Regeringen afventer sådanne erfaringer, før der kan tages stilling til, om lagring af CO2 på land i Danmark kan accepteres.
Før lagring af CO2 på land kan finde sted, skal der efter regeringens opfattelse tages principiel stilling hertil ved en drøftelse i Folketingssalen, når der er flere erfaringer med teknologien jf. ovenfor.
Stillingtagen til konkrete forslag til indkaldelse af ansøgninger og udstedelse af tilladelser til anvendelse af undergrunden til lagring af CO2 skal efter regeringens opfattelse ske i Det Energipolitiske Udvalg, som det fremgår af lovforslaget.
Det projekt, der arbejdes med om injektion af CO2 i oliefelter i Nordsøen  med det formål at øge olieindvindingen fra oliefelter  omfatter også et element af CO2-lagring.
Projektet vil derfor også være omfattet af reglerne om CO2-lagring i lovforslaget.
Hvorvidt der kan iværksættes lagring af CO2 på havet, uden at det også omfatter øget olieindvinding, skal der efter regeringens opfattelse tages principiel stilling til ved en drøftelse i Folketingssalen, når der er flere erfaringer med teknologien jf. ovenfor.« 4. Indstillinger og politiske bemærkninger Et flertal i udvalget (V, S, DF, SF, KF og RV) indstiller lovforslaget til vedtagelse med de af klima- og energiministeren stillede ændringsforslag.
Socialdemokratiets og SFs og Radikale Venstres medlemmer af udvalget lægger vægt på, at ministeren i sit betænkningsbidrag har givet tilsagn om, at regeringen vil forelægge sagen til behandling i Folketingssalen  og ikke blot forelægge den for et udvalg  inden der eventuelt indkaldes ansøgninger om deponering af CO2 fra energiproduktion.
Det gælder såvel deponering under land som deponering under havbunden.
Socialdemokratiet, SF og Radikale Venstre betragter CCS (deponering af CO2 i undergrunden) som en dyr (se bl.a. svaret på spørgsmål 14) og unødvendig teknologi for at nedbringe den danske udledning af drivhusgasser.
Vi betragter det også som et uklart signal til omverdenen  og til energiselskaberne  hvis vi ikke klart fraskriver os CCS på grundlag af fossile brændsler i dansk energiplanlægning.
Det vil i bedste fald være en forvirret branding af dansk klima- og energipolitik.
Det er de tre partiers mål, at Danmarks el- og varmeforsyning skal være helt uafhængig af fossile brændsler inden 2035. Vi har de tekniske muligheder for at realisere dette og ønsker et højt tempo i den kombinerede indsats med energibesparelser og omstilling til vedvarende energi.
Både for at vise omverdenen, at klimavenlig omstilling er mulig, for at nedbringe afhængigheden af stadig dyrere fossile brændsler og for at skabe et stærkt hjemmemarked for klimavenlige teknologier  et hjemmemarked, som er forudsætningen for, at Danmark også kan stå stærkt på de ekspanderende markeder for klimavenlige produkter og løsninger.
Det er således Ss, SFs og RVs holdning, at vi klart skal sige nej til CCS baseret på CO2 fra energiproduktion fra fossile brændsler.
Vi kan derimod godt acceptere, at der anvendes CO2 som middel til at få mere olie- og gas op fra Nordsøen, hvis denne mulighed skulle vise sig at kunne bære igennem kommercielt.
Her er der ikke tale om, at formålet er at lagre CO2, men derimod at anvende CO2 til indvinding.
Principielt indebærer det, at CO2en recirkuleres  dog med undtagelse af tabet undervejs.
For Danmarks kvoteregnskab betyder det, at det alene er den del, der kan dokumenteres varigt lagret, der kan godskrives i kvoteregnskabet.
De tre partier finder desuden, at vi ikke på nuværende tidspunkt bør afskrive os muligheden for, at man en gang i fremtiden kan anvende CCS på grundlag af CO2 fra biomasse- eller biogasbaseret energiproduktion.
I disse tilfælde vil der være tale om, at man trækker CO2 ud af atmosfæren  altså et positivt CO2-regnskab, fordi der deponeres atmosfærisk CO2 i stedet for fossilt CO2. Men også her er teknologien forbundet med store tekniske og økonomiske udfordringer.
S, SF og RV er naturligvis helt på det rene med, at biomasse er en begrænset ressource, og at CCS på biomasse også vil betyde øget anvendelse af biomasse.
Men vi kan ikke udelukke, at det kan blive nødvendigt i fremtiden, hvis det f.eks. ikke lykkes fuldt ud at få omstillet transportsektoren til 100 pct.
VE.
Dansk Folkepartis medlemmer af udvalget er godt tilfredse med, at der med lovforslaget åbnes for at injicere CO2 i undergrunden i de eksisterende oliefelter i Nordsøen.
Det vil sige, at der bliver tale om injektion i havet, hvor de eksisterende oliefelter derved bringes til at yde en større mængde olie end uden CO2-injektion.
Denne øgede værdi af mere olie kommer det danske samfund til gode.
Den CO2, der skal anvendes til dette, ser Dansk Folkeparti gerne opsamlet fra vore kraft-varme-værker, således at disse derved ingen »forurening« udleder overhovedet.
CO2 er ikke en forurening, men er en naturlig gasart, der har eksisteret på vor jord i millioner af år, og som er føde for alle planter.
 Et mindretal i udvalget (EL) indstiller lovforslaget til vedtagelse med de stillede ændringsforslag.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag Til § 1 Af klima- og energiministeren, tiltrådt af udvalget:
1) I den foreslåede ændring af fodnoten til lovens titel indsættes efter »dele af Europa-Parlamentets og Rådets direktiv 2008/99/EF af 19. november 2008, EU-Tidende 2008, nr.
L 328, side 28,«: »dele af Europa-Parlamentets og Rådets direktiv 2009/28/EF af 23. april 2009,«.
[Implementering af dele af VE-direktivet] 2) Nr. 3 affattes således:
»3. I § 2 a ændres »og kontinentalsokkelområde« til: », i dansk eksklusiv økonomisk zone og på dansk kontinentalsokkelområde.« [Præcisering] 3) I den under nr. 8 foreslåede affattelse af § 16 ændres i stk. 1, 2. pkt., »nuværende« til: »eksisterende«.
[Præcisering] 4) I den under nr. 8 foreslåede affattelse af § 16 affattes stk. 4, 1. pkt., således:
»Hvis enighed om aftale vedrørende andre rettighedshaveres brug af anlæg til indvinding, behandling og transport af kulbrinter m.v. etableret i medfør af godkendelse eller tilladelse efter denne lov eller om samordnet udnyttelse af to eller flere kulbrinteforekomster ikke kan opnås inden rimelig tid, kan klima- og energiministeren fastsætte vilkår for dette, herunder om betaling.« [Redaktionel ændring] Af et mindretal (EL):
 5) I den under nr. 9 foreslåede § 18 b udgår stk. 2.
 Stk. 3-6 bliver herefter stk. 2-5.
[Fjernelse af muligheden for at lade størrelsen af det beløb, ansøgerne tilbyder at betale ved udstedelse af tilladelsen, indgå i udvælgelseskriterierne] 6) I den under nr. 9 foreslåede § 18 b udgår i stk. 3, der bliver stk. 2, », og eventuelt stk. 2«.
[Konsekvens af ændringsforslag nr. 5] 7) I den under nr. 9 foreslåede § 18 b indsættes efter stk. 6, der bliver stk. 5, som nyt stykke:
»Stk. 6. Ved bedømmelsen af ansøgere lægger klima- og energiministeren ud over de i stk. 1-3 nævnte kriterier vægt på samfunds- og miljømæssige kriterier i udvælgelseskriterierne.« [Samfunds- og miljømæssige kriterier skal indgå i udvælgelseskriterierne] 8) I den under nr. 9 foreslåede § 23 indsættes efter stk. 1 som nyt stykke:
»Stk. 2. Lagring af CO2 i undergrunden er forbudt.« Stk. 2-9 bliver herefter stk. 3-10.
[Lagring af CO2 i den danske undergrund forbydes] Af klima- og energiministeren, tiltrådt af udvalget:
 9) I den under nr. 10 foreslåede affattelse af § 23 ændres i stk. 8 »Folketingets Energipolitiske udvalg« til: »et af Folketinget nedsat udvalg«.
[Ændret formulering] 10) I den under nr. 11 foreslåede § 23 e indsættes efter nr. 3 som nyt nummer:
»4) CO2-transportnet: Et net af rørledninger, herunder tilknyttede pumpestationer eller tilsvarende, til transport af CO2 til CO2-lagringslokaliteten.« Nr. 4-12 bliver herefter nr. 5-13.
[Definition af CO2-transportnet flyttet fra § 23 t, stk. 1, til § 23 e.
Ordet »boosterstationer« er desuden udskiftet med »pumpestationer eller tilsvarende«] 11) I den under nr. 11 foreslåede § 23 e ændres i nr. 11, der bliver nr. 12, »sættes spørgsmålstegn ved« til: »sås tvivl om«.
[Ændret formulering] 12) I den under nr. 11 foreslåede § 23 m ændres i stk. 1 »som en sidste udvej« til: »i yderste konsekvens«.
[Ændret formulering] 13) I den under nr. 11 foreslåede § 23 t udgår stk. 1, 2. pkt.
[Definition af CO2-transportnet flyttes til § 23 e] 14) I den under nr. 14 foreslåede affattelse af § 37 a udgår stk. 7, 2. pkt.
[Bestemmelsens 2. pkt. er overflødigt] Bemærkninger Til nr. 1 Ifølge artikel 13, stk. 1, i VE-direktivet skal medlemsstaterne sikre, at eventuelle nationale regler om godkendelses-, certificerings- og licensprocedurer, der anvendes på anlæg og tilknyttede transmissions- og distributionsnetinfrastrukturer til produktion af elektricitet, opvarmning eller køling fra vedvarende energikilder og på processen for forarbejdning af biomasse til biobrændstoffer eller andre energiprodukter, er forholdsmæssige og nødvendige.
Geotermisk energi er en vedvarende energikilde, og tilladelser til efterforskning og indvinding af geotermisk energi meddeles i medfør af undergrundsloven.
For så vidt angår meddelelse af tilladelser til efterforskning og indvinding af geotermisk energi, implementeres dele af VE-direktivets artikel 13, stk. 1, med dette forslag til ændring af undergrundsloven.
Det følger af VE-direktivets artikel 13, stk. 1, litra a, at medlemsstaterne navnlig skal sikre, at de respektive ansvarsområder for de nationale, regionale og lokale administrative organer, der varetager godkendelses-, certificerings- og licensprocedurer, herunder i forbindelse med fysisk planlægning, er klart koordineret og defineret med gennemsigtige tidsplaner for afgørelser vedrørende ansøgninger om planlægnings- og byggetilladelse, idet der dog tages forbehold for forskellene i medlemsstaternes administrative strukturer og organisation.
Af direktivets artikel 13, stk. 1, litra b, fremgår det, at medlemsstaterne skal sikre, at der på rette niveau skal stilles omfattende oplysninger til rådighed om behandlingen af godkendelses-, certificerings- og licensansøgninger om anlæg til vedvarende energi og om den bistand, ansøgerne kan få.
Det fremgår herudover af VE-direktivets artikel 13, stk. 1, litra c, at medlemsstaterne skal tage passende skridt til at sikre, at de administrative procedurer strømlines og fremskyndes på rette administrative niveau.
Det skal hertil bemærkes, at der i efteråret 2010 blev indført en procedure for meddelelse af tilladelser til efterforskning og indvinding af geotermisk energi.
Denne procedure sikrer bl.a. offentlighed om meddelelsen af nye geotermitilladelser.
Med det foreslåede nye kapitel 4 i undergrundsloven om geotermitilladelser præciseres og strømlines rammerne i forbindelse med meddelelse af geotermitilladelser og for tilladelsernes varighed og vilkår.
Endelig skal medlemsstaterne ifølge VE-direktivets artikel 13, stk. 1, litra d, navnlig tage passende skridt til at sikre, at reglerne om godkendelse, certificering og licensudstedelse er objektive, gennemsigtige og forholdsmæssige, ikke diskriminerer mellem ansøgere og tager fuldt hensyn til de særlige træk ved individuelle teknologier til vedvarende energi.
Med det foreslåede nye kapitel 4 i loven implementeres VE-direktivets artikel 13, stk. 1, litra d, for så vidt angår meddelelse af tilladelser til efterforskning og indvinding af geotermisk energi.
Den nye procedure for meddelelse af geotermitilladelser, der blev indført i 2010, sikrer bl.a. offentlighed og gennemsigtighed i tildelingsprocessen.
For at implementere VE-direktivets artikel 13, stk. 1, for så vidt angår meddelelse af geotermitilladelser, og for at skabe yderligere offentlighed og gennemsigtighed om, hvordan der kan indsendes ansøgninger om geotermitilladelser, og for at sikre lovhjemmel til bl.a. udvælgelseskriterier foreslås en række bestemmelser for meddelelse af geotermitilladelser indført med det nye kapitel 4 i undergrundsloven.
Det foreslåede kapitel er inspireret af de eksisterende bestemmelser i undergrundsloven om meddelelse af tilladelser til efterforskning og indvinding af kulbrinter.
Til nr. 2 Der er tale om en præcisering, så det af lovteksten vil fremgå »på dansk søterritorium, i dansk eksklusiv økonomisk zone og på dansk kontinentalsokkelområde«.
Til nr. 3 Ordet »nuværende« erstattes med »eksisterende«.
Der er tale om en præcisering, idet ordet »nuværende« kan forstås således, at der tages udgangspunkt i tidspunktet for lovforslagets fremsættelse eller vedtagelse.
Dette er ikke hensigten.
Til nr. 4 Der er tale om en redaktionel ændring, således at teksten fremstår mere læsevenlig.
Til nr. 5 og 6 Ændringsforslagene medfører, at der i udvælgelseskriterierne ikke kan lægges vægt på størrelsen af det beløb, som ansøgerne eventuelt tilbyder at betale ved udstedelsen af tilladelsen.
Til nr. 7 Formålet med ændringsforslaget er at sikre, at der lægges vægt på samfunds- og miljømæssige kriterier i udvælgelseskriterierne ved geotermitilladelser.
Til nr. 8 Formålet med ændringsforslaget er at forbyde lagring af CO2 i den danske undergrund.
Til nr. 9 Ændringen fra »Folketingets Energipolitiske udvalg« til »et af Folketinget nedsat udvalg« sikrer en ensartet formulering i hele loven.
Til nr. 10 og 13 Definitionen af CO2-transportnet flyttes fra § 23 t, stk. 1, 2. pkt., til § 23 e, således at alle definitioner under kapitlet om geologisk lagring og rørført transport af CO2 er samlet i en bestemmelse.
 Herudover udskiftes ordet »boosterstationer« med »pumpestationer eller tilsvarende«, således at der i lovteksten bruges et dansk udtryk frem for en anglicisme.
Til nr. 11 og 12 De ændrede formuleringer foretages, således at der ikke benyttes talesprogsudtryk i lovteksten.
Herudover skal bemærkes, at der i lovforslagets bemærkninger til § 23 m, stk. 2, henvises til CCS-direktivets artikel 11, stk. 2, litra e.
Den korrekte henvisning skal være til artikel 11, stk. 3, litra e.
Til nr. 14 Det foreslås, at bestemmelsens sidste punktum udgår, da et klagenævns afgørelser ikke uden særlig hjemmel kan indbringes for anden administrativ myndighed.
Eyvind Vesselbo (V) Jens Kirk (V) fmd.
Lars Christian Lilleholt (V) Kristian Pihl Lorentzen (V) Anne-Mette Winther Christiansen (V) Ellen Trane Nørby (V) Per Dalgaard (DF) Tina Petersen (DF) Jørgen S.
Lundsgaard (KF) Mette Gjerskov (S) Ole Vagn Christensen (S) Kim Mortensen (S) Ole Hækkerup (S) Anne Grete Holmsgaard (SF) Trine Mach (SF) Margrethe Vestager (RV) nfmd.
Per Clausen (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
