Moms Reference:
ML § 27 Klagen vedrører told- og skatteregionens afgørelse af 13.  

 april 2000, hvorved foreningen A v/B er anset at drive momspligtige  

 aktiviteter i henhold til momslovens § 4, og hvorved klubbens indtægter  

 er anset momspligtige i henhold til momslovens § 27.
Det fremgår af sagen, at foreningen, der blev momsregistreret med  

 virkning fra 1. maj 1999, er en forening med det i forenings vedtægter  

 fastsatte formål "at erhverve, lease og/eller leje biler og eventuelt  

 andre køretøjer og stille disse til rådighed for  

 medlemmerne mod vederlag, således at der opnås dækning af  

 foreningens udgifter, hensættelser m.v.
Udover at opnå en for  

 foreningen rimelig konsolidering, stræbes der ikke efter noget overskud  

 i foreningen".
 Af foreningens vedtægter fremgår endvidere bl.a.  

 følgende:
 "...
 § 4 INDMELSELSESGEBYR, DEPOSITUM OG KONTINGENT.
 4.1. Medlemmernes indmeldelsesgebyr fastsættes af  

 generalforsamlingen, og betales kontant ved indmeldelse i foreningen.  

 Størrelsen af indmeldelsesgebyret fremgår af foreningens til  

 enhver tid gældende prisliste.
 4.2. Gebyret refunderes ikke ved udmeldelse eller såfremt  

 medlemskabet af anden årsag ophører.
 4.3. Dog vil halvdelen af gebyret blive refunderet, såfremt et  

 medlem udmelder sig inden to måneder efter at have indmeldt sig.
4.4. Ved indmeldelse er medlemmet forpligtet til at betale depositum, som  

 tjener til sikkerhed for foreningens til enhver tid værende krav mod  

 medlemmet.
Størrelsen af det pligtige depositum fremgår af  

 foreningens til enhver tid gældende prisliste.
 4.5. Som medlem er man pligtig at betale et månedligt kontingent,  

 hvis størrelse fremgår af foreningens til enhver tid  

 gældende prisliste.
 4.6. Det månedlige kontingent fastsættes på den  

 ordinære generalforsamling eller på en særskilt indkaldt  

 ekstraordinær generalforsamling.
 § 5 HÆFTELSE.
 5.1. Medlemmerne hæfter alene med deres indskud for forpligtelser  

 vedrørende foreningen.
 § 6 ANDEL.
 6.1. Medlemmerne har andel i foreningens formue i forhold til deres  

 indskud.
 6.2. Andelen er uoverdragelig og kan ikke stilles til sikkerhed eller  

 gøres til genstand for retsforfølgning.
 ...
 § 8.3. Vederlaget fastsættes som udgangspunkt således, at der  

 opnås dækning af udgifter, hensættelser m.v., og udover at  

 opnå en for foreningen rimelig konsolidering, stræbes der ikke  

 efter noget overskud i foreningen.
 ...
§ 10.2. Senest én måned efter medlemskabets ophør er  

 parterne forpligtet til at udligne deres eventuelle økonomiske  

 mellemværende.
Foreningen er således pligtig til at afregne et  

 eventuelt overskydende beløb, svarende til det af medlemmet erlagte  

 depositum efter modregning af medlemmets eventuelle forpligtelser overfor  

 foreningen.
 ...
§ 19. TEGNINGSRET 19.1. Foreningen tegnes af formanden og to andre bestyrelsesmedlemmer i  

 forening.
 ...
20.1. Bestyrelsen ansætter en administrator til at forestå  

 foreningens almindelige forvaltning.
Bestyrelsen kan til enhver tid  

 afsætte administrator.
Bestyrelsen træffer nærmere aftale  

 med administrator om administrators opgaver, beføjelser og  

 aflønning.
 20.2. Administrator må ikke være medlem af bestyrelsen, men  

 skal efter indkaldelse deltage i bestyrelsesmøder.
 20.3. Såfremt bestyrelsen ikke har ansat nogen administrator,  

 varetager bestyrelsen foreningens administration, og reglerne i  

 nærværende stk. 4 og 5 finder anvendelse.
 ...
 23.2 Efter realisation af foreningens aktiver og betaling af gælden  

 udloddes den resterende formue efter den afgående bestyrelses  

 beslutning til aktiviteter til fremme af miljømæssige  

 formål.
..." Af foreningens medlemsvilkår § 1 fremgår derudover:
 "...
 1.1 Efter at have betalt indmeldelsesgebyr, depositum samt det  

 månedlige kontingent, jfr. den til enhver tid gældende prisliste,  

 har medlemmet ret til at benytte foreningens køretøjer i  

 henhold til medlemsvilkårene.
 ...
 1.3 For at måtte føre foreningens biler er det en  

 forudsætning at føreren har et fuldgyldigt medlemskab  

 -ordinært medlemskab og tillægsmedlemskab - eller  

 gæstemedlemskab af foreningen.
..." Der er også fremlagt et eksemplar af foreningens prisliste hvoraf  

 fremgår:
Ordinært medlem Tillægsmedlem "Indmeldelsesgebyr Kr.	2.000,- Kr.	1.000,- Depositum Kr.	2.000,- Kr.	2.000,- Månedligt kontingent Kr.	2.00,- Kr.	100,- Lejegebyr 1 time Kr.	5,- 1 døgn Kr.	125,- 1 uge Kr.	750,- Km. pris (alt incl. også benzin) Kr.	1,85" Det er oplyst, at de nævnte deposita ikke holdes adskilt fra  

 foreningens øvrige formue på spærrede konti eller andre  

 særlige konti.
 I en resultatopgørelse for perioden 1. januar til 31. december 1999  

 for foreningen er indtægterne opgjort således:
Kontingentindtægter 9.840 kr.
Medlemskørsel 42.708 kr.
Annonceindtægter 160 kr.
Renteindtægter 98 kr.
Indtægter i alt 52.806 kr.
I resultatopgørelsen er endvidere udgiftsført bl.a. udgifter  

 på 3.042 kr. for  leje af ekstra bil.
Af fremlagt referat af  

 foreningens ekstraordinære generalforsamling den 6. juni 2000  

 fremgår, at foreningen på dette tidspunkt havde to egne biler til  

 medlemmernes rådighed.
 Det er yderligere oplyst, at ca. halvdelen af foreningens medlemmer er  

 tidligere bilejere, der har skilt sig af med deres bil for at blive  

 delebilister, samt at foreningen af skattemyndighederne ikke regnes for  

 skattepligtig og derfor f.eks. ikke kan fradrage renteudgifter.
Told- og skatteregionen har ved den påklagede afgørelse  

 fundet, at foreningens aktiviteter er momspligtige, jf. momslovens § 4, stk.  

 1, hvorfor foreningen fortsat skal være momsregistret, og at alle  

 foreningens indtægter skal afgiftsberigtiges i henhold til momslovens §  

 27, stk. 1. Regionen har herved anført, at foreningens aktiviteter kan  

 sidestilles med almindelig biludlejning.
Det er endvidere anført, at  

 foreningens aktiviteter ikke er momsfritaget efter momslovens § 13, stk. 1,  

 nr. 4, idet aktiviteterne kan fremkalde en konkurrencefordrejning i relation  

 til andre registrerede udlejningsvirksomheder.
Regionen har yderligere  

 anført, at foreningens indtægter er momspligtige, uanset hvilke  

 udgifter disse indtægter skal dække.
Der er herved henvist til  

 ordlyden af § 27, stk. 1, 1. pkt., samt til at foreningens vederlag i henhold  

 til vedtægterne består af indmeldelsesgebyr, depositum,  

 kontingent og løbende betalinger afhængig af medlemmernes  

 forbrug, til at disse vederlag skal dække foreningens forskellige  

 driftsudgifter, og til at medlemmerne ikke kan leje  

 køretøjerne, såfremt vederlagene ikke er betalt.
Foreningen har over for Landsskatteretten nedlagt påstand om  

 principalt, at foreningens indtægter generelt anses momsfrie, og  

 subsidiært at de indtægter, der skal dække  

 ikke-momspligtige udgifter som porto, forsikring og ejerafgift anses for  

 momsfrie.
Til støtte herfor er anført, at delebilen  

 først og fremmest er et alternativ til privatbilen og må kunne  

 sammenlignes med en almindelig privatbil.
Der er herved bl.a. henvist til  

 principperne for udgiftsfordelingen mellem brugerne, der er opstillet af  

 hensyn til den mest retfærdige fordeling af udgifterne mellem brugerne,  

 og til at foreningens drift ikke må give overskud ud over det til  

 konsolidering nødvendige.
Det er anført, at den påklagede  

 afgørelse fremkalder konkurrenceforvridning mellem privatbiler og  

 delebiler, idet afgørelsen medfører, at foreningen skal betale  

 moms af ydelser, som der almindeligvis ikke svares moms af, nemlig  

 forsikring, ejerafgift og porto.
Delebilen er derudover i forhold til  

 privatbiler, ud over den ekstra moms, hæmmet af, at klubben som  

 forening ikke regnes for skattepligtig, og følgelig ikke kan fradrage  

 f.eks. udgifter til renter på lån til anskaffelse af biler.
Der  

 er i denne sammenhæng yderligere henvist til, at også  

 taxakørsel, som  delebilen i et vist omfang bruges til erstatning for,  

 er begunstiget af afgiftslempelser på bl.a. anskaffelsen.
 Det er yderligere anført, at  delebilarrangementet ikke virker  

 konkurrenceforvridende overfor private biludlejere, snarere tværtimod.  

 Der er herved henvist til, at foreningen i perioder med stor  

 efterspørgsel hos medlemmerne lejer ekstra biler hos private udlejere.  

 Da ca. halvdelen af foreningens medlemmer er tidligere bilejere, som har  

 skilt sig af med bilen for at blive delebilister, skabes der derved en  

 omsætning hos de private biludlejere, som ikke ville have været  

 til stede, hvis delebilen ikke var blevet indført og medlemmerne  

 derfor havde beholdt deres egne biler.
Til støtte for påstanden er endvidere henvist til, at  

 delebilen har en række fordele for samfundet i form af reduceret  

 trafik, reduceret behov for parkeringspladser, mindre miljøbelastning  

 og øget mobilitet, til at regeringen og flere politiske partier har  

 udtalt sig særdeles positivt om delebiler, og flere ministre endda har  

 peget på delebilen som et vigtigt instrument i regeringens  

 bestræbelser på at opnå målsætningerne på  

 trafik- og miljøområdet.
Det er herved anført, at  

 momspligten af delebilen kan hindre udbredelsen af delebilismen i hele  

 landet.
 Landsskatteretten bemærkede, at det ligger uden for rettens saglige  

 kompetence at påkende spørgsmål vedrørende  

 registrering efter momslovens  kapitel 12, jf. momslovens § 79, stk. 1.
 Dernæst bemærkes, at momslovens § 3 bestemmer, at  

 afgiftspligtige personer er såvel juridiske som fysiske personer, der  

 driver selvstændig økonomisk virksomhed.
 I henhold til 6. momsdirektivs artikel 4, stk. 1, anses "som  

 afgiftspligtig person ... enhver, der selvstændigt og uanset stedet  

 udøver en af de i stk. 2 nævnte former for økonomisk  

 virksomhed uanset formålet med eller resultatet af den  

 pågældende virksomhed". Begrebet økonomisk virksomhed er  

 defineret i artikel 4, stk. 2, som "alle former for virksomhed som producent,  

 handlende eller tjenesteyder, herunder minedrift og landbrug samt virksomhed  

 inden for liberale og dermed sidestillede erhverv". Ifølge den samme  

 bestemmelse anses "som økonomisk virksomhed ... blandt andet  

 transaktioner, der omfatter udnyttelse af materielle eller immaterielle goder  

 med henblik på opnåelse af indtægter af en vis varig  

 karakter".
I bemærkninger til momslovens § 3 er anført, at bestemmelsens  

 definition af afgiftspligtig person svarer til direktivets.
Det er derudover  

 bl.a. bemærket, at "økonomisk virksomhed også omfatter  

 andelsforeningers og andre foreningers virksomhed, selv om foreningen kun  

 afsætter til medlemmer eller kun afsætter medlemmernes varer og  

 ydelser".
 Herefter og efter en vurdering af foreningens vedtægter, herunder  

 reglerne om klubbens finansiering, samt de foreliggende oplysninger om  

 foreningens aktiviteters art og omfang, finder retten, at foreningen  

  må anses at drive økonomisk virksomhed, jf. momslovens § 3.  

 Efter foreningens formål findes dens aktiviteter derudover ikke at  

 være momsfritaget i henhold til momslovens § 13, stk. 1, nr. 4.
Dernæst bemærkes, at momslovens § 27 bestemmer, at  

 afgiftsgrundlaget ved levering af varer og ydelser er vederlaget uden afgift.  

 Af § 27, stk. 2, nr. 3,  fremgår, at der i afgiftsgrundlaget skal  

 medregnes "Tilslutnings- og oprettelsesafgifter og andre beløb, som  

 leverandøren afkræver modtageren som betingelse for levering af  

 varer og ydelser". Af bemærkningerne til § 27, stk. 2, fremgår,  

 at bestemmelsen indeholder en række priselementer, der skal medregnes  

 til afgiftsgrundlaget, og at bestemmelsen svarer til den tidligere momslovs §  

 7, stk. 2. Den dagældende bestemmelse i momslovens § 7, stk. 2, havde i  

 litra c, en bestemmelse med tilsvarende formulering, og af forarbejderne til  

 denne bestemmelse fremgår: "Ved at optage bestemmelsen i lovteksten  

 præciseres det, at der skal svares afgift af de nævnte  

 engangsvederlag og andre beløb der betales som betingelse for en  

 leverance.
Der sikres herved en afgiftsmæssig ligestilling på  

 dette område, uanset hvilken prispolitik de enkelte leverandører  

 fører." Ifølge foreningens medlemsvilkår er leje af foreningens biler  

 betinget af, at der betales indmeldelsesgebyr, depositum samt månedligt  

 kontingent i henhold til foreningens prisliste.
Herefter samt efter de  

 øvrige foreliggende oplysninger, herunder om den måde  

 hvorpå beløbene indgår i foreningens formue, findes disse  

 beløb at måtte anses for omfattet af momslovens § 27, stk. 2,  

 nr. 3. Såvel disse beløb som de i foreningens prisliste  

 benævnte lejegebyrer findes følgelig at udgøre vederlaget  

 for foreningens ydelser, og de findes følgelig at være  

 momspligtig, jf. momslovens § 27, jf. § 4.
For så vidt angår foreningens subsidiære påstand  

 bemærkes, at det ikke findes at kunne føre til et andet  

 resultat, at medlemmernes vederlag i en vis udstrækning benyttes til  

 ydelser som porto, forsikringer, og vægtafgift, allerede fordi disse  

 omkostninger efter de foreliggende oplysninger udgør en integreret del  

 af vederlaget i lighed med andre omkostninger.
Der henvises i øvrigt  

 herved også til momslovens § 27, stk. 2, nr. 2, ifølge hvilken  

 biomkostninger, som udgifter til provision, emballage, forsendelse,  

 forsikring og lign, som leverandøren forlanger afholdt af aftageren  

 også medregnes i afgiftsgrundlaget.
 Den påklagede afgørelse stadfæstes derfor  

 vedrørende ovennævnte spørgsmål.
 Der er ikke ved den påklagede afgørelse taget stilling til  

 momspligten af andre af foreningens indtægter end de ovennævnte,  

 og retten finder derfor ikke tilstrækkeligt grundlag til at tage  

 stilling hertil.
