Betænkning afgivet af Sundheds- og Ældreudvalget den 17. maj 2016 Betænkning over Forslag til lov om ændring af lov om autorisation af sundhedspersoner og om sundhedsfaglig virksomhed (Mulighed for, at ikkeautoriserede personer kan udføre priktest) [af Liselott Blixt (DF) m.fl.]:
1. Ændringsforslag Forslagsstillerne har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 5. februar 2016 og var til 1. behandling den 1. april 2016. Lovforslaget blev efter 1. behandling henvist til behandling i Sundheds- og Ældreudvalget.
Møder Udvalget har behandlet lovforslaget i 2 møder.
Høring Et udkast til lovforslaget har været sendt i høring, jf.
L 115  bilag 1. De indkomne høringssvar samt et høringsnotat er omdelt på L 115  bilag 2-13.
Spørgsmål Udvalget har stillet 10 spørgsmål til sundheds- og ældreministeren til skriftlig besvarelse, som denne har besvaret.
3. Indstillinger Et flertal i udvalget (S, V, SF og KF) indstiller lovforslaget til forkastelse ved 3. behandling.
 Et mindretal i udvalget (DF og LA) indstiller lovforslaget til vedtagelse med de stillede ændringsforslag.
Et andet mindretal i udvalget (EL og RV) indstiller lovforslaget til forkastelse ved 3. behandling.
Mindretallet vil stemme for de under nr. 1 og 2 stillede ændringsforslag.
Et tredje mindretal i udvalget (ALT) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af et mindretal (DF), tiltrådt af et mindretal (EL, LA, ALT og RV):
 1) Undertitlen affattes således:
»(Indførelse af mulighed for, at andre end læger kan foretage kapillær blodprøvetagning til måling af blodsukker m.m.)« [Konsekvens af ændringsforslag nr. 2 og 3] Til § 1 2) Nr. 1 affattes således:
 »1. I § 74 indsættes efter stk. 2 som nyt stykke:
»Stk. 01. En person med autorisation som sygeplejerske kan uden forudgående bemyndigelse af en læge foretage mindre operative indgreb i form af en kapillær blodprøvetagning til måling af blodsukker m.m., hvor huden brydes (priktest).«« [Sygeplejerskers kompetencer udvides] Af et mindretal (DF), tiltrådt af et mindretal (LA og ALT):
 3) Efter nr. 1 indsættes som nyt nummer:
 »01. I § 74 indsættes efter stk. 2 som nyt stykke:
»Stk. 02. En person uden autorisation i medfør af denne lov kan uden forudgående bemyndigelse af en læge foretage mindre operative indgreb i form af en kapillær blodprøvetagning til måling af blodsukker m.m., hvor huden brydes (priktest), under forudsætning af at personen er uddannet farmaceut eller farmakonom og at testen foretages som led i farmaceutens eller farmakonomens arbejde på et apotek.«« [Farmaceuter og farmakonomer får mulighed for at foretage kapillær blodprøvetagning] Bemærkninger Til nr. 1 For at tydeliggøre, at lovforslaget har til hensigt at give andre end læger mulighed for at foretage mindre operative indgreb i form af kapillær blodprøvetagning til måling af blodsukker m.m., foreslås en nyaffattelse af undertitlen.
Til nr. 2 På baggrund af høringssvarene til forslag til lov om ændring af lov om autorisation af sundhedspersoner og sundhedsfaglig virksomhed kom det frem, at autoriserede sygeplejerskers kompetence til at kunne udøve deres erhverv i nogle tilfælde er begrænset af, om de har en bemyndigelse af en læge.
En sådan kontrolforanstaltning kan i visse tilfælde have sin berettigelse, men Dansk Folkeparti finder, at sygeplejersker er fuldt ud egnet til på egen hånd at foretage en kapillær blodprøvetagning, hvor huden brydes, til måling af blodsukker m.m.
Disse test kaldes ofte »priktest«, da de indebærer et lille prik f.eks. i fingeren.
 En sådan test er så ukompliceret, at Dansk Folkeparti mener, at sygeplejersker bør kunne foretage en kapillær blodprøvetagning uden en forudgående bemyndigelse af en læge.
 Med ændringsforslaget er det dermed hensigten at udvide autoriserede sygeplejerskers kompetencer.
Til nr. 3 Kunder hos apotekerne har i dag mulighed for at få taget en blodsukker- eller kolesteroltest af en farmaceut eller farmakonom.
Det kræver dog, at kunden selv prikker hul på f.eks. fingeren, så farmaceuten eller farmakonomen kan teste blodet.
 Hvis farmaceuten eller farmakonomen skal hjælpe kunden med at prikke hul på f.eks. fingeren, kræver det en forudgående bemyndigelse af en læge.
En sådan kontrolforanstaltning kan i visse tilfælde have sin berettigelse, men Dansk Folkeparti finder, at farmaceuter og farmakonomer er fuldt ud egnet til på egen hånd at foretage en kapillær blodprøvetagning, hvor huden brydes, til måling af blodsukker m.m.
Disse test kaldes ofte »priktest«, da de indebærer et lille prik i f.eks. fingeren.
 En sådan test er så ukompliceret, at Dansk Folkeparti mener, at farmaceuter og farmakonomer bør kunne foretage en kapillær blodprøvetagning uden en forudgående bemyndigelse af en læge.
På apotekerne opleves det ofte som en barriere, at kunden selv skal prikke hul på sin egen finger, da mange mennesker er utrygge ved selv at skulle prikke hul, hvorimod det ofte er rarere at lade en anden person gøre det.
Dansk Folkeparti mener, at der er behov for at kunne yde disse kunder en nem og hurtig service, når de opsøger apoteket.
Det har stor betydning for den enkelte og for samfundet, at sygdomme som f. eks. diabetes bliver opdaget hurtigt, så man kan komme i behandling, inden sygdommen bliver meget alvorlig og den enkelte får eventuelle følgesygdomme.
Det vil give bedre muligheder for en tidlig indsats, hvis farmaceuter og farmakonomer kan hjælpe deres kunder med at få foretaget en kapillær blodprøvetagning uden en forudgående bemyndigelse af en læge.
 Såfremt et apotek vælger at udbyde denne service til sine kunder, er det naturligvis en forudsætning, at apoteket har det korrekte udstyr til rådighed, så kunderne kan være sikre på, at de foretagne prøver har den fornødne kvalitet.
 Med ændringsforslaget er det dermed hensigten at give farmaceuter og farmakonomer mulighed for at foretage kapillær blodprøvetagning uden en forudgående bemyndigelse af en læge.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jens Henrik Thulesen Dahl (DF) Jane Heitmann (V) Eva Kjer Hansen (V) Hans Andersen (V) Jakob Engel-Schmidt (V) Thomas Danielsen (V) Jacob Jensen (V) Laura Lindahl (LA) May-Britt Kattrup (LA) Mette Abildgaard (KF) Erik Christensen (S) Flemming Møller Mortensen (S) nfmd.
Jeppe Bruus (S) Julie Skovsby (S) Karin Gaardsted (S) Lea Wermelin (S) Yildiz Akdogan (S) Peder Hvelplund (EL) Finn Sørensen (EL) Carolina Magdalene Maier (ALT) Torsten Gejl (ALT) Lotte Rod (RV) Jonas Dahl (SF) Trine Torp (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
