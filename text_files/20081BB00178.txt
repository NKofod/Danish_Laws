Fremsat den 14. april 2009 af Marlene Harpsøe (DF), René Christensen (DF), Kim Christiansen (DF), Kristian Thulesen Dahl (DF), Dennis Flydtkjær (DF), Pia Kjærsgaard (DF) og Peter Skaarup (DF) Forslag til folketingsbeslutning om, at det skal betragtes som en skærpende omstændighed ved straffastsættelsen, når et barn er vidne til vold udøvet mod en til barnet nærstående person Folketinget pålægger regeringen inden udgangen af 2009 at fremsætte lovforslag om ændring af straffeloven således, at det vil indgå som en skærpende omstændighed ved straffastsættelsen, når et barn er vidne til vold udøvet mod en til barnet nærstående person.
Bemærkninger til forslaget Formålet med dette forslag er at gøre det til en skærpende omstændighed ved straffastsættelsen, når et barn overværer vold imod en af dets forældre eller en anden nærstående person.
Som justitsministeren har redegjort for i sit svar til Retsudvalget, jf.
REU alm. del  svar på spørgsmål 150, viser retspraksis, at domstolene i enkelte tilfælde har tillagt det forhold, at vold er blevet udøvet foran børn, vægt i skærpende retning ved straffastsættelsen.
Det forekommer dog alt for ofte, at dette ikke er tilfældet.
Således er souschef og leder af Børns Vilkårs rådgivninger, Bente Boserup, i en artikel i Landsorganisationen af Kvindekrisecentres tidsskrift LOKK Nyt nr. 4, december 2008, med overskriften »Børn er retsløse i voldssager« citeret for følgende udtalelse: »Når jeg læser konkrete domme i sager om vold i familien, så slår det mig, at børnene er fuldstændig fraværende.
Det regnes for eksempel ikke som en skærpende omstændighed, at mor har stået med en 9-måneders-baby på armen, som hun har måttet lægge fra sig, mens far har slået hende.
Det er simpelthen ikke en skærpende omstændighed, at der er børn, der har overværet volden.
Ser man det fra børneperspektivet, bør det være skærpende.
Børnene tager skade af at overvære volden, men de er usynlige i sagerne.« Et andet sted i artiklen omtales børn som »de usynlige tabere i sager om vold i familien«.
Vold i hjemmet er desværre så udbredt, at mellem 20.000 og 22.000 danske børn lever i hjem med vold.
Op mod 10.000 af disse børn overværer volden.
Kilde: LOKK Nyt nr. 4, december 2008.
I samme artikel beskrives de konsekvenser, det kan have for et barn at være vidne til vold.
Her nævnes bl.a., at børn, der er vidner til vold, ofte kommer til at lide af utryghed, angst, lav selvfølelse, depression, uro, aggression eller generel frygt.
Nogle børn får somatiske symptomer som hovedpine, mavepine og søvnløshed eller tisser i sengen.
Når et barn er vidne til, at en af dets forældre udsættes for et voldeligt overgreb, kan det med andre ord have voldsomme konsekvenser ikke blot for personen, som er det direkte offer for volden, men også for barnet, som i værste fald kan blive traumatiseret af oplevelsen.
Derfor bør det være en skærpende omstændighed, når et barn er vidne til vold udøvet mod en til barnet nærstående person.
Som det tydeligt fremgår af ovenstående, kan det helt åbenlyst have omfattende konsekvenser for et barn f.eks. at være vidne til, at barnets far er voldelig over for barnets mor.
Det er primært denne type situationer, dette beslutningsforslag tager sigte på.
Med »en til barnet nærstående person« tænkes i dette forslag først og fremmest på barnets forældre, men betegnelsen tænkes ikke begrænset til kun at inkludere disse.
Betegnelsen kan også omfatte andre personer, som barnet har et tillidsfuldt forhold til, såsom stedforældre, en forælders samlever eller bedsteforældre eller andre familiemedlemmer, som barnet har et nært forhold til.
Skriftlig fremsættelse Marlene Harpsøe (DF):
 Forslag til folketingsbeslutning om, at det skal betragtes som en skærpende omstændighed ved straffastsættelsen, når et barn er vidne til vold udøvet mod en til barnet nærstående person.
(Beslutningsforslag nr.
B 178).
