Nr BSF 24 Forslag til folketingsbeslutning om afvikling af militæret Fremsat af Jørgen Tved (FK) Berlau (FK) Kurt Frederiksen (FK) Preben  

 Møller Hansen (FK) den 29. oktober 1987 Folketinget pålægger regeringen inden den 15. december 1987 at fremsætte lovforslag om afvikling af det danske militær.
Folketinget forudsætter herved, at områder som redningstjenesten, vejrtjenesten m.m. overgår til civil administration.
Folketinget forudsætter samtidig, at regeringen tager skridt til dansk udmeldelse af NATO.
BEMÆRKNINGER TIL FORSLAGET Den danske stat bruger årligt ca. 13,5 mia. kr. på at opretholde det militære apparat.
Det er efter Fælles Kurs' opfattelse i strid med almindelig sund fornuft.
Det militære apparat, vi kender, vil ikke være til nogen nytte, såfremt Danmark skulle blive involveret i en ny krig.
Skulle det blive tilfældet, vil det ikke blive en krig, som vi kender fra tidligere, der udkæmpes med geværer og kanoner.
Det vil i stedet blive en krig med raketter, hvor der vil blive tale om totalt ragnarok og udslettelse.
 Et dansk forsvar vil intet kunne stille op i en sådan situation.
Den eneste grund til, at vi i Danmark har det nuværende militære apparat, er, at det forlanges af NATO.
Formålet er at sikre ro inden for landets egne grænser i tilfælde af, at befolkningen ikke længere skulle finde sig i tingenes tilstand og gøre oprør.
Derfor skal der også tages skridt til, at Danmark kommer ud af den krigshysteriske alliance, som NATO er.
For Fælles Kurs er NATO at betragte som en forbryderorganisation, hvis ledere, først og fremmest USA, aldrig har stået tilbage for at udøve folkedrab og terrorvirksomhed.
Det er uværdigt for et land som Danmark, der ynder at fremstå som demokratisk, at være medlem af denne alliance.
Vejen mod en fredeligere verden finder vi kun ved en afvikling af det militære djævelskab.
Fælles Kurs ønsker, at Danmark skal være med til at vise den vej.
Fælles Kurs ønsker at gøre Danmark til en neutral nation i et atomvåbenfrit Norden.
