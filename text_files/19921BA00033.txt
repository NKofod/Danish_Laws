Nr BSF 33 Forslag til folketingsbeslutning om bedre forhold for skabelse af kunst Fremsat af Birte Weiss (S) Søren Hansen (S) Pernille Frahm (SF) Birthe  

 Hansen (SF) Ole Vig Jensen (RV) Marianne Jelved (RV) den 1. december 1992 Folketinget pålægger regeringen at bedre vilkårene for skabelsen af dansk kunst gennem initiativer, der forbedrer professionelle kunstneres mulighed for at koncentrere sig om og leve af deres kunstneriske arbejde.
Det skal ske ved:
1) Fra finansåret 1993 at forhøje bevillingen til Statens Kunstfond med 10  

 mio. kr. fortrinsvis med henblik på uddeling af flere legater og tre-årige  

 stipendier.
I det efterfølgende finansår tilføres yderligere 15 mio kr.  

 Forhøjelsen skal gælde, indtil Folketinget har vedtaget anden lovgivning, der  

 giver flere skabende kunstnere arbejdsro til at udvikle deres talent.
 2) En opfølgning i Folketinget af betænkning nr. 1163 fra 1989 om  

 kunstnernes sociale vilkår.
Bemærkninger til forslaget Almindelige bemærkninger Det offentliges investering i skabelse af dansk kunst er meget beskeden i  

 forhold til de beløb, der ydes til formidlingen.
Bemærkninger til de enkelte punkter Ad 1 Billedkunsten, litteraturen, tonekunsten, kunsthåndværket, den  

 kunstneriske formgivning og arkitekturen råder tilsammen over ca. 30 mio. kr.  

 til alle former for aktivitet.
Det betyder, at pr. 1. april 1992 fik kun 24 kunstnere del i ordningen om  

 3-årige stipendier a 150.000 kr.
Resten af bevillingen blev anvendt til bl.a.  

 mindre engangsydelser i form af legater, produktionspræmier,  

 bestillingsarbejder og indkøb.
Da ingen af de nævnte aktiviteter kan undværes, har konsekvensen været, at  

 Kunstfondens oprindelige formål med at sikre fortrinsvis unge skabende  

 kunstnere mulighed for 3 års arbejdsro til at afprøve rækkevidden af deres  

 talent efterhånden er blevet nedtonet.
Formålet med forhøjelsen af midlerne  

 til Statens Kunstfond er først og fremmest at råde bod herpå.
 Tildelingen af støtte fra Statens Kunstfond skal fortsat ske på baggrund  

 af kunstnerisk kvalitet.
Ad 2 Allerede i regeringens kulturpolitiske redegørelse fra maj 1984 erkendtes  

 en række sammenstødsproblemer mellem kulturstøttelovgivningen,  

 a-kasselovgivningen, skattelovgivningen og sociallovgivningen.
Fire et halvt  

 år efter udsendtes en tværministeriel betænkning om problemerne som  

 afslutning på et udvalgsarbejde, hvor også kunstnerorganisationerne var  

 involveret.
Forslagsstillerne pålægger med dette beslutningsforslag  

 kulturministeren at færdigbehandle problemerne med henblik på opfølgning i  

 Folketinget.
 Samtidig med dette beslutningsforslag fremsættes forslag til  

 folketingsbeslutning om Kulturfondens virksomhed. (B 34).
