Fremsat den 1. marts 2022 af Britt Bager (KF) og Søren Pape Poulsen (KF) Forslag til folketingsbeslutning om at indføre en selvstændig bestemmelse om ydmygelsesvold i straffeloven Folketinget pålægger regeringen at fremsætte et lovforslag inden årets udgang, der indsætter en selvstændig bestemmelse om ydmygelsesvold i straffelovens § 244 om simpel vold og hæver straffen for fornedrelse af offeret.
Bemærkninger til forslaget Forslaget er en lettere revideret genfremsættelse af beslutningsforslag nr.
B 233 om at indføre en selvstændig bestemmelse om dominansvold i straffeloven (folketingsåret 2020-21).
Gennem de senere år har ydmygelsesvold været en stigende tendens i de kriminelle miljøer i Sverige.
Det har særlig været grupper af unge med indvandrerbaggrund, der har udført voldelige overfald på etniske svenskere.
Fænomenet er nu også blevet udbredt i Danmark.
Siden folketingsbeslutningen blev behandlet i foråret 2021, har der været flere eksempler på denne type af vold i Danmark (f.eks. »Ydmygelsesvold delt på video: - Jeg er en slave«, tvmidtvest.dk, den 21. juli 2021). Især ses det, at unge mennesker udøver ydmygelsesvold over for jævnaldrende og slipper med en forholdsvis lav straf.
Et eksempel herpå var en episode i Silkeborg i november 2020, hvor en ung mand blev overfaldet og de dømte slap for at afsone i fængsel.
Fem unge mænd på 15 og 16 år blev dømt for i forening at have ydmyget et offer på en parkeringsplads på Lyngbygade i Silkeborg.
Først blev offeret slået i ansigtet med knytnæve, dernæst sparket og til sidst beordret til at kysse flere af gerningsmændenes fødder.
Alle gerningsmændene slap med betingede fængselsdomme på mellem 20 og 40 dages fængsel (»Dømte for ydmygelsesvold slipper for fængsel: »Det skriger til himlen««, BT, den 22. november 2020).
Efter dommene tilkendegav Socialdemokratiets udlændingeordfører, Rasmus Stoklund, at Socialdemokratiet var villig til at se på lovgivning, hvis der var behov for det.
Under 1. behandling af B 233 den 19. april 2021 gav justitsministeren udtryk for, at regeringen var klar til at se på, om vi på nuværende tidspunkt har de rigtige sanktioner over for ydmygelsesvold.
 Den stigende tendens til ydmygelsesvold sammenholdt med, at denne type af vold er en særlig modbydelig form for vold, viser for forslagsstillerne tydeligt, at sanktionsmulighederne ikke er tilstrækkelige i dag.
I et svar til Folketingets Retsudvalg har justitsministeren oplyst, at ydmygelsesvold ikke er et fast defineret begreb, der anvendes af dansk politi, og at ydmygelsesvold i dansk ret rummes af det almindelige voldsbegreb.
Det vil sige, at politiet ikke registrerer sager om ydmygelsesvold med en særskilt gerningskode eller søgenøgle i Politiets Sagsstyringssystem (POLSAS), og det er derfor ikke muligt at opgøre antallet af sager om ydmygelsesvold.
Rigspolitiet vurderer dog, at der findes en række sager om vold, hvor ydmygelser og dominans indgår som et særligt element i sagen.
I forhold til sager om vold, der udøves blandt børn og unge, ses der bl.a. tilfælde, hvor volden bliver filmet, og hvor optagelserne efterfølgende bliver vist eller sendt til en bredere kreds via bl.a. sociale medier, jf.
Retsudvalget, alm. del  spørgsmål 1782, folketingsåret 2020-21.
Straffelovens § 244 om simpel vold betyder, at den, som øver vold mod eller på anden måde angriber en andens legeme, straffes med bøde eller fængsel indtil 3 år.
Efter straffelovens § 264 d er det strafbart uberettiget at videregive meddelelser eller billeder vedrørende en andens private forhold eller i øvrigt billeder af den pågældende under omstændigheder, der åbenbart kan forlanges unddraget en bredere offentlighed.
Afhængigt af det strafbare forholds karakter antages bestemmelsen bl.a. at omfatte meddelelser om eller billeder af, at den forurettede har været offer for en forbrydelse, jf. betænkning nr. 1563 fra Straffelovrådet om freds- og ærekrænkelser.
Tendensen med ydmygelsesvold er bekymrende, og det er et fænomen, der skal reageres konsekvent på.
Formålet med beslutningsforslaget er at indsætte en selvstændig bestemmelse om ydmygelsesvold i straffeloven for at markere, at ydmygelsesvold adskiller sig fra andre former for vold.
Det er en særlig brutal og ydmygende form for vold, hvor den forurettede nedgøres og hånes, samtidig med at overgrebet i nogle tilfælde filmes.
Med beslutningsforslaget lægges der endvidere op til en generel forøgelse af straffen for ydmygelsesvold.
I Det Konservative Folkepartis forslag til finansloven for 2022 havde vi afsat 300 millioner kroner til tiltag, der øger straffene og forbedrer kriminalforsorgen.
Forslagsstillerne er af den overbevisning, at et højere strafniveau vil kunne finansieres inden for denne ramme.
Derudover afventer vi justitsministeriets nærmere beregninger af de præcise udgifter til finansiering af forslaget.
 Forslagsstillerne ønsker med beslutningsforslaget at pålægge regeringen at fremsætte et lovforslag inden folketingsårets udgang, der indsætter en selvstændig bestemmelse om ydmygelsesvold i straffeloven § 244 og samtidig forøger strafniveauet.
Skriftlig fremsættelse Britt Bager (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at indføre en selvstændig bestemmelse om ydmygelsesvold i straffeloven.
(Beslutningsforslag nr.
B 144) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
