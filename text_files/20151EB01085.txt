Beretning afgivet af Sundheds- og Ældreudvalget den 13. september 2016 Beretning over Forslag til folketingsbeslutning om en ny strategi for behandling af patienter med flåtbårne infektioner [af Liselott Blixt (DF) m.fl. ]:
1. Udvalgsarbejdet Beslutningsforslaget blev fremsat den 3. november 2015 og var til 1. behandling den 10. december 2015. Beslutningsforslaget blev efter 1. behandling henvist til behandling i Sundheds- og Ældreudvalget.
Møder Udvalget har behandlet beslutningsforslaget i 3 møder.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Pia Bjerre Christensen, Aarhus, Gruppe af ramte patienter med flåtbårne infektioner, Alex Holmstedt og Patientforeningen Danmark.
 Sundheds- og ældreministeren har over for udvalget kommenteret de skriftlige henvendelser til udvalget.
Deputationer Endvidere har en delegation på vegne af en stor gruppe ramte patienter med flåtbårne infektioner mundtligt over for udvalget redegjort for deres holdning til beslutningsforslaget.
Spørgsmål Udvalget har stillet 16 spørgsmål til sundheds- og ældreministeren til skriftlig besvarelse, som denne har besvaret.
2. Indstillinger og politiske bemærkninger Udvalget konstaterer, at Sundhedsstyrelsen den 22. september 2016 afholder et ekspertmøde om diagnose- og behandlingsmetoder vedrørende bl.a. borrelia.
Patientforeningen Danmark, Danske Patienter, Dansk Selskab for Infektionsmedicin, Dansk Neurologisk Selskab, Danmarks Mikrobiologiske Selskab, Dansk Klinisk Mikrobiologisk Selskab og  Statens Serum Institut er inviteret til mødet, jf. svar  på spørgsmål 16. Formålet med mødet er bl.a. at skabe endnu mere åbenhed om det faglige grundlag for de danske anbefalinger på området.
Udvalget opfordrer derfor ministeren til at orientere udvalget om resultaterne af mødet.
Udvalget opfordrer desuden til, at Sundhedsstyrelsen i samarbejde med de inviterede patientforeninger tilstræber, at der på ekspertmødet også deltager f.eks. borgere, der har erfaring med forløb med relevans for ekspertmødets emne, og som har været med til at bringe det på banen over for folketingets partier.
 P.u.v.
