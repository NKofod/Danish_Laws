Skriftlig fremsættelse (3. oktober  

 2002) Miljøministeren Herved tillader jeg mig for Folketinget at  

 fremsætte:
 Forslag til lov om ændring af lov om udnyttelse  

 af vandkraften i Gudenå.
(Lovforslag nr.
L 29).
Gudenåen, der er landets længste  

 vandløb, udgør et væsentlig og markant element i det  

 danske landskab.
Der er mange forskellige interesser knyttet til åens  

 hovedløb, sideløb og opland af såvel natur- og  

 miljømæssig som landskabelig og kulturhistorisk karakter samt  

 udøvelse af forskellige friluftsaktiviteter.
Denne mangeartethed  

 indgik da også som væsentlige elementer, da Folketinget for 2  

 år siden behandlede et lignende lovforslag, der gav hjemmel til at  

 forlænge den koncession til udnyttelse af åens vandkraft, som  

 Tangeværket har haft siden 1921 til produktion af elektricitet.
 Et resultat af lovændringen i 2000 var som bekendt,  

 at der blev igangsat et udredningsarbejde, der skulle belyse konsekvenserne  

 af forskellige løsningsmodeller for en fremtidig faunapassage ved  

 Tange Sø. Resultatet af  dette arbejde er sammenfattet i rapporten  

 "Gudenåens passage ved Tangeværket", der udkom i februar 2002.  

 Reaktionerne på rapporten viste, at der er betydelig uenighed  

 også lokalt   om, hvordan de fremtidige forhold ved Tangeværket  

 og Tange Sø skal være, ligesom der ikke foreligger klarhed over  

 finansieringsmulighederne, herunder i hvilken grad der kan påregnes  

 lokal medfinansiering.
Regeringen foreslår derfor, at der med dette  

 lovforslag gives hjemmel til at forlænge Tangeværkets koncession  

 med yderligere 5 år.
Forlængelsen skal også ses i en  

 prioriteringsmæssig sammenhæng.
Vi har andre steder i landet  

 unikke og oprindelige vandløb, hvor vi i første omgang vil  

 prioritere en indsats højere, fordi de stadig rummer bestande af de  

 oprindelige laksestammer.
Det er til stadighed nødvendigt at vurdere  

 og prioritere, hvor og på hvilket tidspunkt vi opnår den  

 størst mulige natur- og miljømæssige gevinst i forhold  

 til de midler, der er til rådighed.
 Det er regeringens håb, at der inden periodens  

 udløb vil være opnået en højere grad af lokal  

 afklaring af, hvordan de fremtidige forhold ved Tangeværket og Tange  

 Sø skal være, og at der tillige er skabt afklaring af  

 finansieringsspørgsmålet.
 Idet der i øvrigt henvises til lovforslaget med  

 bemærkninger, skal jeg anbefale forslaget til Folketingets velvillige  

 behandling.
