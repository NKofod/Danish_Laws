 Et flertal i ankenævnet fandt, at »en fremgangsmåde til  

 forbindelsesstyring i programstyrede behandlingsanlæg« omfattede en  

 opfindelse, der var andet end blot et program til datamanipulation og derved  

 ikke omfattet af PL § 1, stk. 2, nr. 3, der undtager programmer for  

 datamaskiner fra det patenterbare område.
År 1984, den 27. marts afsagde patentankenævnet (Beyer, Grønning-Nielsen,  

 P.G.
Jensen, Asger Nielsen, Vørts) følgende k e n d e l s e i sagen j.nr.
P. 20/78: Klage fra Siemens Aktiengesellschaft, Tyskland, v/Internationalt Patent-Bureau over patentdirektoratets afgørelse af 19. april 1978 af patentansøgning nr.  

 889/72.
 Den 25. februar 1972 indleverede klageren en ansøgning om patent på en  

 fremgangsmåde til forbindelsesstyring i programstyrede behandlingsanlæg.
 Til ansøgningen, der indeholdt 10 krav, udtalte patentdirektoratet i  

 skrivelse af 13. august 1976 bl.a., at opfindelsen angår et program til  

 databehandlingsanlæg og således falder uden for det opfindelsesbegreb, der  

 omfattes af patentlovens § 1.
 Klageren indleverede derefter den 12. april 1977 nye patentkrav, ialt 10,  

 hvoraf krav 1 lyder:
»Fremgangsmåde til modtagelse og udsendelse af f.eks. i form af  

 polaritetsskift optrædende informationer i et programstyret behandlingsanlæg,  

 navnlig et programstyret forbindelsesetableringsanlæg, hvortil ankommende og  

 afgående tilslutningsledninger er forbundet over en  

 ledningstilslutningsenhed, som over mindst en  

 transmissionsafviklingsstyreenhed kommunikerer cyklusvis med mindst en  

 lagerenhed, i hvilken der til hver tilslutning er fast knyttet en lagercelle,  

 hvilken lagerenhed endvidere indeholder alle til anlæggets drift nødvendige  

 data og programmer, hvorhos alle behandlingsforløb i anlægget afvikles under  

 styring fra mindst en programstyreenhed, k e n d e t e g n e t ved, at de til  

 de ankommende tilslutningsledninger fast tilknyttede tilbringerlagerceller  

 (ZZ) ud over forbindelsesdata (0-7) og en adressedel (16-31) for en afgået  

 tilslutningsledning indeholder yderligere kriterier (FK, S, D) for behandling  

 af de næste, på den til tilbringerlagercellen knyttede tilslutningsledning  

 optrædende polaritetsskift, - at transmissionsafviklingsstyreenheden (UEAS) under en til en bestemt  

 tilbringerlagercelle (ZZ) tildelt cyklus forbindes med denne  

 tilbringerlagercelle til overføring af dennes indhold til  

 transmissionsafviklingsstyreenheden (UEAS), - at transmissionsafviklingsstyreenheden (UEAS) i afhængighed af  

 vurderingen af et første kriterium forbindes med et første lagerområde (NBS)  

 i lageret (SP) til overføring af det på den ankommende ledning optrædende  

 polaritetsskift til dette lagerområde, - at der til tilbringerlagercellen (ZZ) i afhængighed af vurdering af et  

 andet kriterium knyttes en substitutionsblok (SUB) i lageret (SP), - at en forbindelse til den ved den i tilbringerlagercellen (ZZ)  

 indeholdte adresse bestemte, afgående tilslutningsledning etableres i  

 afhængighed af vurdering af et tredje kriterium, - at det første lagerområde (NBS) i konstante, men forskellige  

 tidsintervaller forbindes med programstyreenheden (PE) og  

 transmissionsafviklingsstyreenheden (UEAS) med et kommandoinformationer  

 indeholdende, andet lagerområde (BBS) i lageret (SP), og - at de i det første lagerområde (NBS) indeholdte informationer og de i  

 det andet lagerområde (BBS) indeholdte kommandoinformationer kun i disse  

 tidsintervaller overføres til henholdsvis programstyreenheden (PE) og  

 transmissionsafviklingsstyreenheden (UEAS).« Af beskrivelsen fremgår bl.a. følgende:
 »Til den programstyrede behandling af såvel de over ankommende  

 tilslutningsledninger indtræffende polaritetsskift som de polaritetsskift,  

 der skal udsendes over afgående tilslutningsledninger, kræves overholdelse af  

 yderst strenge realtidsbetingelser, hvilket betyder en væsentlig belastning  

 af anlægget.
Den til grund for opfindelsen liggende opgave beskæftiger sig med dette  

 problem.
Navnlig består opgaven for opfindelsen i at anvise en fremgangsmåde  

 til tidsrigtig behandling af på en ankommende tilslutning f.eks. i form af  

 polaritetsskift indtræffende informationer, navnlig til konstatering og  

 behandling af disse informationer som opkalds- eller signaleringskriterie  

 under forbindelsesopbygningen og - nedbrydningen.
I forbindelse hermed skal  

 endvidere være mulighed for etablering af rundskrivnings forbindelser.
En  

 yderligere opgave for opfindelsen består i tidsrigtig udsendelse af de  

 informationer, som skal udsendes fra anlægget, dvs. over  

 ledningstilslutningsenheden i form af polaritetsskift.
Ved hjælp af  

 fremgangsmåden ifølge opfindelsen lempes de strenge realtidsfordringer  

 betydeligt.« Efter at patentdirektoratet i skrivelse af 23. juni 1977 havde fastholdt  

 sin opfattelse, som i skrivelse af 9. december 1977 blev imødegået af  

 klageren, afslog patentdirektoratet ansøgningen med følgende begrundelse:
 »Den i hovedkravet omhandlede fremgangsmåde til modtagelse og  

 udsendelse af informationer i et programstyret behandlingsanlæg ses  

 vedblivende at savne teknisk karakter, idet kravet blot angiver, at til  

 behandlingsanlægget indkommende data skal bearbejdes i overensstemmelse med  

 kriterier i form af specielle bit (FK, S, D) i til en ankommende ledning fast  

 tilknyttede lagerceller og at informationerne i et første og et andet  

 lagerområde i bestemte tidsintervaller kan overføres til henholdsvis en  

 programstyreenhed og en transmissionsafviklingsstyreenhed.
 Hvorvidt disse datamanipulationer er karakteriseret så tydeligt, at  

 fremgangsmåden ifølge opfindelsen kan siges at »angå« eller kun  

 »antyde« en kodningsforskrift er i og for sig ikke afgørende for  

 opfindelsens natur, og det tidligere herfra udtalte indebærer heller ikke en  

 enighed i, at fremgangsmåden ifølge opfindelsen ikke repræsenterer en  

 kodningsforskrift eller et program i den normale betydning af dette udtryk.  

 Det afgørende er, at kravet ikke anviser nye tekniske midler, men anviser en  

 datamanipulation, hvis udførelse forudsætter at programstyreenheden og  

 transmissionsafviklingsstyreenheden er programmeret i overensstemmelse  

 hermed, og hvis udførelse ikke forudsætter en ny teknisk udformning af et  

 programstyret behandlingsanlæg.
Fremgangsmåden ifølge opfindelsen savner således teknisk karakter og  

 falder derfor udenfor det opfindelsesbegreb, der omfattes af patentlovens §  

 1, hvorfor ansøgningen ikke kan imødekommes.' Denne afgørelse har klageren ved skrivelse af 31. maj 1978 indbragt for  

 patentankenævnet med påstand om, at direktoratets afgørelse omstødes, således  

 at sagen af direktoratet optages til fortsat behandling.
 Klageren har indleveret ankebegrundelse af 2. august 1978.
 I skrivelse af 24. november 1980 har klageren oplyst, at en tilsvarende  

 ansøgning har ført til patent i Tyskland, Sverige, England, USA, Schweiz,  

 Frankrig, Canada og Australien.
 Klageren har yderligere udtalt sig i indlæg af 21. april 1981 og 2. april  

 1982.
 Patentdirektoratet har udtalt sig i indlæg af 18. marts 1981 og 24.  

 september 1981.
 Med klagerens indlæg af 2. april 1982 fulgte nye krav 1-7 og hovedkravet  

 er sålydende:
Fremgangsmåde ved formidling af forbindelser og overføring af information  

 mellem ankommende og afgående tilslutningsledninger i et teleteknisk  

 forbindelsesetableringsanlæg med mindst een programstyreenhed (PE) til  

 styring og afvikling af alle operationer i anlægget, i hvilket anlæg de ankommende og afgående tilslutningsledninger er  

 forbundet til en ledningstilslutningsenhed (LE), som over en  

 transmissionsafviklingsstyreenhed (UEAS) cyklusvis bringes i forbindelse med  

 en lagerenhed (SP), som indeholder alle til anlæggets drift nødvendige data  

 og programmer, i hvilken lagerenhed (SP) der for hver tilslutningsledning findes en fast  

 tilknyttet lagercelle (ZZ), som addresseres af  

 transmissionsafviklingsstyreenheden (UEAS) efter at denne fra en ankommende  

 tilslutningsledning har optaget f.eks. i form af polaritetsskift optrædende  

 formidlings- eller informationstegn, hvorved det optagne tegn ved opfyldelse  

 af et første kriterium (FK), som er indeholdt i den til den ankommende  

 ledning fast tilknyttede lagercelle (ZZ), overføres til et første lagerområde  

 (NBS) i lageret (SP), medens det ved en allerede bestående forbindelse mellem  

 den pågældende ankommende ledning og en afgående tilslutningsledning  

 videregives til den afgående ledning, idet der i den til den ankommende  

 ledning knyttede lagercelle (ZZ) er indskrevet adresseinformation til  

 identifikation af den afgående ledning, hvorhos de i det første lagerområde (NBS) indførte tegn afvikles af  

 programstyreenheden (PE) ved hjælp af de i lagerenheden (SP) indeholdte data  

 og programmer, hvorved programstyreenheden (PE) i tilfælde af, at sådanne  

 tegn udgør signaleringstegn, bevirker indskrivning af nævnte  

 adresseinformation om den pågældende afgående ledning i den til den  

 ankommende ledning knyttede lagercelle (ZZ), k e n d e t e g n e t ved, - at der ved en indretning af anlægget, hvor der i den til en ankommende  

 tilslutningsledning fast tilknyttede lagercelle (ZZ) yderligere er indskrevet  

 et andet og et tredie kriterium (D,S) for behandling af de næstkommende tegn  

 på den til cellen (ZZ) knyttede ankommende ledning, og hvor lagerenheden (SP)  

 ud over nævnte data og programmer, de til tilslutningsledningerne fast  

 tilknyttede lagerceller (ZZ) og nævnte første lagerområde (NBS) yderligere  

 indeholder et andet lagerområde (BBS) til optagelse af kommandoinformationer  

 fra programstyreenheden (PE) omfattende en informationsdel og en angivelse om  

 kommandoudførelsestidspunkt samt et tredie lagerområde (SUB) med en blok af  

 substitutionsceller, gås frem på følgende måde:
- ved transmissionsafviklingsstyreenhedens (UEAS) adressering af en til en  

 ankommende tilslutningsledning knyttet lagercelle (ZZ) overføres nævnte andet  

 og tredie kriterium (D,S) sammen med nævnte første kriterium (FK) til  

 transmissionsafviklingsstyreenheden (UEAS) til vurdering i denne, - opfyldelse af det nævnte andet kriterium (D) vurderes som kendetegn for  

 en allerede bestående forbindelse, medens opfyldelse af nævnte tredie  

 kriterium (S) bevirker tilknytning af nævnte tredie lagerområde (SUB) til den  

 til den ankommende tilslutningsledning knyttede lagercelle (ZZ) ved indføring  

 af det tredie lagerområdes (SUB) adresse (SB) i nævnte lagercelle ved hjælp  

 af programstyreenheden (PE), - det nævnte tredie kriterium (S) fastlægges af programstyreenheden (PE)  

 på grundlag af indføringerne i det første lagerområde (NBS) og indskrives i  

 de til de ankommende tilslutningsledninger knyttede lagerceller (ZZ), og - transmissionsafviklingsstyreenheden (UEAS) sættes i forbindelse med det  

 andet lagerområde (BBS) til optagelse af informationsdelen af en  

 kommandoinformation efter adressering af en lagerplads i det andet  

 lagerområde (BBS) ved hjælp af en blokbegyndelsesadresse og stillingen af en  

 binær tæller, når det ved en tidssammenligning er fastslået, at det i  

 kommandoinformationen angivne udførelsestidspunkt er indtruffet.
 Klageren har herom forklaret:
»Allerede i de hidtil gældende krav af 12. april 1977 var i de første  

 linier af den kendetegnende del af krav 1 angivet et nyt træk af  

 apparatmæssig karakter, nemlig tilstedeværelsen af kriterier for behandlingen  

 af de på en ankommende ledning indtræffende polaritetsskift i den til  

 ledningen fast tilknyttede lagercelle.
Det er hermed fremhævet, at der er  

 tale om en fremgangsmåde, hvis udøvelse ikke sker i forbindelse med et kendt  

 anlæg, men derimod med et nyt anlæg, hvis afvigelse fra det kendte bl.a. er  

 bragt til udtryk gennem dette første nye træk, hvorefter  

 fremgangsmådetrinnene i den resterende del af kravet er fremhævet typografisk  

 ved, at hvert trin indledes på en ny linie med »- at«.
 Også i de nævnte trin er angivet et nyt træk, som er af apparatmæssig  

 karakter, nemlig den særlige lageropdeling.
For at fremhæve endnu tydeligere, at fremgangsmåden er begrænset til  

 forbindelsesetablering inden for telekommunikation og forudsætter et anlæg,  

 der som følge af de omhandlede træk er nyt og væsentligt forskelligt fra  

 kendte anlæg, er krav 1 i medfølgende nye sæt patentkrav, som principalt  

 ønskes lagt til grund for ansøgningens videre behandling, tydeliggjort ved,  

 at de nævnte nye apparatmæssige træk er angivet i de første linier efter  

 »kendetegnet ved«, efterfulgt at de egentlige fremgangsmådetrin med  

 sproglig fremhævelse af disse ved angivelse af, at der i det således  

 karakteriserede anlæg »gås frem på følgende måde«.
I øvrigt er krav  

 1 søgt gjort nemmere læseligt ved opdeling af både indledning og  

 kendetegnende del i underafsnit.' -Klageren har bl.a. anført, at den påklagede afgørelse er truffet i  

 henhold til patentloven af 1967, der ikke indeholdt en afgrænsning af  

 opfindelsesbegrebet, men at sagen nu skal afgøres på grundlag af § 1, stk. 2,  

 i den ændrede patentlov af 1978, der indeholder en ved eksempler angivet  

 opregning af fænomener, der ikke kan anses for opfindelser i patentlovens  

 forstand.
Det fremgår af denne bestemmelse, at som opfindelser anses især ikke, hvad  

 der alene udgør ....'3) planer, regler eller metoder for intellektuel  

 virksomhed, for spil eller for erhvervsvirksomhed eller programmer for  

 datamaskiner.' I bemærkningerne til lovforslaget (folketingssamlingen 1977-78) anføres  

 det, at disse fænomener ikke er behandlingsregler, der tager sigte på at  

 forandre omverdenen, men blot er forholdsregler i form af materielt  

 uproduktive anvisninger dvs. rene anvisninger til det menneskelige intellekt.  

 Programmer kan derfor ikke patenteres i det omfang de alene indebærer  

 anvisninger til det menneskelige intellekt.
Med henvisning til disse bemærkniger gør klageren gældende, at de ikke  

 udelukker patentering af programmer, men tværtimod modsætningsvis tillader  

 patentering for så vidt angår programmer, der rummer noget, som går ud over  

 anvisningen til det menneskelige intellekt.
Det følger heraf, at afgørelse af  

 spørgsmål herom ikke mere skal presses ind til afgørelse efter  

 »patentlovens almindelige opfindelsesbegreb«, men først og fremmest  

 skal afgøres efter den nye regel.
Klageren har endvidere anført, at programmer kan være henholdsvis tekniske  

 og ikke-tekniske programmer.
Opdelingen stammer fra tysk ret, hvor man ud fra  

 kriteriet, at opfindelsen skal have teknisk karakter, har formuleret  

 betingelsen, at det eller de nye træk skal repræsentere en planmæssig  

 benyttelse af beherskelige naturkræfter med et kausalt forudsigeligt  

 resultat, hvis kravet om teknisk karakter skal anses for opfyldt.  

 Anvendeligheden af ordet »teknisk« begrundes med, at det sagligt  

 synes at være det hidtil bedst foreslåede afgrænsningskriterium over for  

 menneskers åndelige ydelser af anden art end »tekniske«, nemlig  

 sådanne åndelige ydelser, for hvilke patentbeskyttelse hverken er bestemt  

 eller egnet.
Dette forhold minder noget om en cirkelslutning, og det  

 berettiger derfor til en advarsel mod at tro, at kriteriet  

 »teknisk« i sig selv vil være ufejlbarligt i alle tilfælde.
Om ansøgningens indhold anfører klageren, at den ikke angår en  

 fremgangsmåde til generel databehandling under anvendelse af et  

 databehandlingsanlæg med en fuldstændig kendt opbygning, men den  

 patentansøgte opfindelse skal ses i en bestemt organisation eller opdeling af  

 de data, som skal bearbejdes, samt i regler for bearbejdningen af disse data  

 i det kendte databehandlingsanlæg, altså en programbeskrivelse eller et  

 dataprogram.
De træk eller foranstaltninger, som er nye og udgør en  

 tilføjelse til den kendte teknik, må tillægges afgørende vægt i vurderingen  

 af, om opfindelsen skal være omfattet af undtagelsesbestemmelsen.
Består  

 disse nye træk helt eller delvis af en algoritme eller en programbeskrivelse,  

 falder opfindelsen uden for patentlovens opfindelsesbegreb.
Den herved hjemlede vurdering kan imidlertid alene foretages på grundlag  

 af de træk eller foranstaltninger, som skal anses for nye.
Dette må følge  

 allerede deraf, at vurderingen af, om undtagelsesbestemmelsen skal komme til  

 anvendelse, udføres som en separat del af prøvningen, uden at der er  

 foretaget nogen nyhedsundersøgelse.
Med det forbehold, at man i vurderingen  

 af nye træk og foranstaltninger på sædvanlig måde kan hente støtte i  

 opfindelsens forklaring og eksemplifikation i beskrivelsen, må det stå klart,  

 at patentmyndigheden ikke vilkårligt kan anfægte patentkravets angivelse af  

 nye træk og foranstaltninger med en udokumenteret påstand om, at nogle af  

 disse skulle være kendte eller nærliggende.
I den foreliggende danske ansøgning kan man ikke tale om databehandling i  

 form af bearbejdning eller omorganisering af tilførte indgangsdata.
De eneste  

 indgangsdata ved et forbindelsesetableringsanlæg ifølge opfindelsen er tegn,  

 som indtræffer i form af f.eks. polaritetsskift på de ankommende  

 tilslutningsledninger.
Disse tegn skal enten som informationstegn ved en  

 bestående forbindelse videreføres til en eller flere afgående  

 tilslutningsledninger eller som formidlingstegn, dvs. opkaldsanfordringer  

 eller signaleringstegn, give anledning til forskellige  

 forbindelsesetableringsoperationer gennem forskellige former for notering i  

 den centrale lagerenhed.
 Det forhold, at enhedens funktion udføres i form af en sekvens af skridt  

 på lignende måde, som det gøres for andre sekvensnetværk, og at dens  

 funktionsområde følgelig er beskrevet og bedst lader sig beskrive af og for  

 en fagmand i et sprog beslægtet med de fra datalogien og digitalteknikken  

 kendte udtryksmåder, kan ikke begrunde et afslag under jævnførelse med  

 beregningsforskrifter, programmer og lignende tankemæssige frembringelser,  

 som ikke er patenterbare.
Uanset om man vil anse de erkendte nye træk ved opfindelsen for at  

 repræsentere en ny opbygning af et forbindelsesetableringsanlæg, må det være  

 uden for enhver tvivl, at opfindelsen gør det muligt at udnytte et  

 forbindelsesetableringsanlæg af den omhandlede art på en ny og i forhold til  

 den kendte teknik ikke nærliggende måde.
Der er under alle omstændigheder  

 tale om en ny benyttelse, og klageren kan ikke tiltræde, at krav 1 ikke  

 angiver nye tekniske midler.
Gennem den nu foreståede præcisering af krav 1,  

 mener klageren at have bragt dette endnu mere klart til udtryk.
 -Patentdirektoratet, der ikke har udtalt sig om klagerens først for nævnet  

 fremlagte præciserede krav, har bl.a. anført, at direktoratet kan tiltræde,  

 at den opgave, der ligger til grund for opfindelsen, er af teknisk natur, og  

 at dette er tilfældet, er ikke bestridt af direktoratet under sagens  

 behandling og har heller ikke haft betydning for bedømmelsen af, hvorvidt  

 opfindelsen har teknisk karakter.
 Direktoratet fastholder, at opgaven ikke er løst ved hjælp af nye tekniske  

 midler, idet det af beskrivelsen, fig. 1 med tilhørende tekst, klart fremgår,  

 at det programstyrede forbindelsesetableringsanlæg omfattende  

 programstyreenhed, transmissionsafviklingsstyreenhed og lagerenhed, hører til  

 opfindelsens kendte forudsætning.
 Som opfindelsen er karakteriseret i krav 1 er det eneste nye således den  

 særlige opdeling af det kendte lager, den særlige databearbejdning samt  

 kommunikationen mellem de på kendt måde forbundne og i sig selv kendte  

 enheder, og der er ikke i beskrivelsen forklaret nogen ny teknik til  

 realisation af fremgangsmåden, men alene antydet, at den ønskede funktion  

 opnås ved en særlig programmering af det kendte anlæg.
 Opfindelsen ifølge krav 1 angår således ikke en ny kredsløbsmæssig  

 opbygning af et forbindelsesetableringsanlæg, og bemærkningen i  

 afslagsbegrundelsen om, at programstyreenheden og  

 transmissionsafviklingsstyreenheden skal være programmerede i  

 overensstemmelse med den datamanipulation, der skal udføres, er således ikke  

 irrelevant, idet der for en fagmand ikke ses antydet eller forklaret andre  

 eksemplificeringer af opfindelsen.
Direktoratet har videre udtalt, at vurderingen af, hvorvidt opfindelsen  

 har teknisk karakter eller ej, må foretages på baggrund af indholdet af  

 ansøgningens basisdokumenter, dvs. under medinddragelse af opfindelsens  

 forklaring og eksemplifikation i beskrivelse med tegning.
Denne direktoratets  

 praksis, at inddrage andet end kravenes ordlyd ved vurderingen, har baggrund  

 i patentlovens almindelige opfindelsesbegreb, og hjemmel hertil skal ikke,  

 som antaget af klageren, søges i patentlovens undtagelsesbestemmelse angående  

 programmer for datamaskiner.
Endelig har direktoratet anført, at man ikke kan få andet indtryk af den  

 foreliggende beskrivelse med krav end, at den ved opfindelsen tilsigtede  

 virkning opnås ved en programmering af en programstyreenhed og en  

 transmissionsafviklingsstyreenhed, idet der ikke ses forklaret nogen ny  

 teknik til realisation af fremgangsmåden.
Det er muligt, at en programmør  

 ikke på grundlag af sagens akter er i stand til umiddelbart at skrive et  

 tilsvarende program, men en sådan eventuel mangel ved ansøgningen angående  

 beskrivelsens tydelighed med henblik på den fagmandsmæssige udøvelse af  

 opfindelsen, har direktoratet ikke under sagens behandling fundet anledning  

 til at påtale, idet opfindelsens kerne, dvs. det for opfindelsen nye og  

 ejendommelige, er anset for at være en ikke-teknisk anvisning i form af et  

 program for et kendt programstyret forbindelsesetableringsanlæg, og  

 opfindelsens ikke-tekniske karakter ændres ikke af, at anvisningen i krav og  

 beskrivelse er affattet i så generelle vendinger, at opfindelsen snarere  

 udgør en generel programbeskrivelse for en programmør end et program affattet  

 i et bestemt programmeringssprog.
 Sagen har været behandlet i nævnets møde den 23.januar 1984.
For klageren mødte civilingeniør Knud Raffnsøe, landsretssagfører Ole C.  

 Eberth, civilingeniør Finn Steenstrup og ingeniør K.
Løhmann Petersen.
For direktoratet mødte afdelingsingeniør H.J.
Riis-Vestergaard og ingeniør  

 Bjarne Bo Larsen.
 Klageren nedlagde påstand om, at direktoratets afgørelse omstødes således,  

 at ansøgningen af direktoratet optages til fortsat behandlig på grundlag af  

 kravene af 2. april 1982.
 Civilingeniør Raffnsøe og landsretssagfører Eberth procederede sagen  

 særlig med henvisning til klagerens indlæg af 2. april 1982 med bilag, og de  

 i sagen iøvrigt fremlagte bilag.
Klageren gjorde bl.a. gældende, at ansøgningen viser en ny benyttelse af  

 et teleteknisk forbindelsesetableringsanlæg og en ny teknisk udformning af et  

 sådant anlæg.
Kravet om opfindelsens tekniske karakter var således opfyldt.
Klageren henviste endvidere til, at ændringen af patentloven i 1978, der  

 medførte, at der i lovens § 1, stk. 2, ved eksempler blev angivet nogle  

 fænomener, der ikke skal anses for omfattet af patentlovens  

 opfindelsesbegreb, havde til formål at bringe loven i overensstemmelse med  

 den europæiske patentkonvention.
Tilsvarende bestemmelse var optaget i den  

 tyske patentlov.
Det var således hensigten, at dansk praksis skulle tilpasses  

 praksis ved den europæiske patentmyndighed - også selvom Danmark endnu ikke  

 har tiltrådt konventionen - og praksis i andre europæiske lande f.eks.  

 Tyskland.
At dansk praksis ikke var i overensstemmelse med den tyske, fremgik  

 allerede af den omstændighed, at der var udstedt patent i Tyskland i henhold  

 til den tilsvarende tyske ansøgning.
Også patentudstedelsen i en række andre  

 lande viste, at patentdirektoratet anlagde en anden bedømmelse end disse  

 lande.
 Nogle i Tyskland trufne afgørelser viste, at udviklingen går i retning af  

 en indsnævring af undtagelsesbestemmelsernes rækkevidde.
 Patentankenævnet burde nu foretage et afgørende brud med hidtidig dansk  

 praksis således, at denne blev bragt i overensstemmelse med den europæiske  

 patentmyndigheds og med praksis i de lande, der har tiltrådt den europæiske  

 patentkonvention.
 Patentdirektoratets repræsentanter anførte bl.a., at det tilsvarende tyske  

 patent var udstedt i 1973 på et tidspunkt, hvor der ikke kunne uddrages nogen  

 entydig lære af praksis, og i det hele taget havde der i de førende  

 industrilande vist sig divergerende opfattelser, når der skulle foretages en  

 nærmere afgrænsnig af opfindelsesbegrebet.
 Senere tyske afgørelser anlagde visse principielle betragtninger med  

 hensyn til afgrænsningen af opfindelsesbegrebet, og direktoratet mente sig  

 ved afgørelsen i denne sag i overensstemmelse hermed.
 Det var den foreliggende opfindelses ide, at den i kravets indledning  

 angivne programstyrede central skal virke på en bestemt måde, og når ideen  

 foreligger,realiseres den ved en hensigtsmæssig udnyttelse af den kendte  

 central, der netop er opbygget med henblik på at kunne udnyttes til  

 forskellige formål, idet centralen efter sin bestemmelsesmæssige brug kan  

 implementeres med forskellige programmer.
 Anerkendes det således patentansøgte program som en teknisk anvisning for  

 fagmanden i at konstruere et bestemt elektrisk kredsløb gør man sig skyldig i  

 en forkert ækvivalensbetragtning, idet der ikke er ækvivalens mellem et  

 bestemt program og et bestemt elektrisk kredsløb.
 Det forhold at opfindelsens genstand er et formidlingsanlæg, der som  

 begreb er klart teknisk, er ikke tilstrækkeligt til,at også opfindelsen er  

 teknisk, idet en opfindelse i almindelighed består i et tillæg til teknikkens  

 standpunkt, og ved vurderingen af opfindelsens tekniske karakter er det  

 tillægget til teknikkens standpunkt, dvs. det for opfindelsen nye og  

 ejendommelige, der er afgørende.
 Efter replik og duplik optoges sagen til kendelse.
Tre medlemmer (P.G.
Jensen, Asger Nielsen, Vørts) udtaler:
 Klageren søger patent på en fremgangsmåde til etablering af  

 kommunikationsforbindelser mellem telelinier, der fører data på digital form.
Patentdirektoratet finder, at det i ansøgningen omtalte  

 forbindelsesetableringsanlæg er et eksisterende og dermed i alle enkeltheder  

 kendt programstyret anlæg, og at opfindelsen derfor alene omfatter et program  

 til dette kendte anlæg eller alene en anvisning af datamanipulationer, der  

 ønskes udført af det kendte anlæg.
På denne baggrund konkluderer  

 direktoratet, at opfindelsen er af ikke teknisk karakter og følgelig falder  

 udenfor patentlovens opfindelsesbegreb, hvorfor ansøgningen afslås.
Disse medlemmer kan ikke tiltræde denne afgørelse, men finder at  

 hovedkravets indledning i store træk angiver de i et  

 forbindelsesetableringsanlæg indgående komponenter og disses organisering og  

 indbyrdes samarbejde.
Fremgangsmåden i henhold til kravets kendetegnende del  

 er derimod direkte bestemmende for udvælgelse og specifikation af disse i og  

 for sig kendte komponenter og deres detaljerede sammenbygning og indbyrdes  

 samarbejde med henblik på at opnå et anlæg til udøvelse af fremgangsmåden.
 Omend fremgangsmåder, betragtet som konstruktionsforskrifter, som oftest  

 ikke er entydige, findes der dog i det foreliggende tilfælde at være tale om  

 en specifikationsgrad, som gør det muligt for fagmanden at fastlægge  

 anlæggets karakteristiske struktur.
 Det således fastlagte anlæg afviger ikke kun fra den kendte teknik ved de  

 indlagte programmer, hvorfor opfindelsen findes at være af teknisk karakter.
 Med hensyn til klagerens påstand om, at anlægget udnyttes på en ny og ikke  

 nærliggende måde, ses denne påstand ikke overbevisende imødegået af  

 direktoratet.
 Disse medlemmer finder iøvrigt ansøgningen upræcis såvel med hensyn til  

 klargøring af teknikkens stade på ansøgningstidspunktet som med hensyn til  

 opfindelsens faktiske natur, hvilke mangler burde være rettet op under sagens  

 behandling.
 Af ovennævnte grunde bør direktoratets afgørelse omstødes, og sagen af  

 direktoratet optages til fortsat behandling.
 To medlemmer (Beyer, Grønning-Nielsen) udtaler:
 I dansk patentpraksis har der på patentrettens centrale områder stedse  

 været taget hensyn til den lære, der kan udledes af de førende industrilandes  

 praksis, som denne fremtræder i enkeltafgørelser og i teoretiske  

 fremstillinger af patentretten.
Dette gælder således ikke mindst afgrænsningen af det patentretlige  

 opfindelsesbegreb.
Et bidrag til denne afgrænsning findes nu i patentlovens §  

 1, stk. 2. Det anføres i bemærkningerne til denne bestemmelse i lovforslaget,  

 at de afgrænsninger af opfindelsesbegrebet, som ifølge forarbejderne (til  

 patentloven af 1967) og praksis var gældende, ved den foreslåede formulering  

 i alt væsentligt nu blot bliver lovfæstet.
En vis generel præcisering af den patenterbare opfindelse fandtes i  

 tidligere patentlove og findes fortsat i patentlovens § 1, stk. 1, der  

 kræver, at en opfindelse skal kunne udnyttes industrielt.
Dette er en  

 nødvendig, men ikke tilstrækkelig forudsætning for, at der kan siges at  

 foreligge en opfindelse, der er omfattet af det patentretlige  

 opfindelsesbegreb, idet nogle af de fænomener, der er omhandlet i  

 patentlovens § 1, stk. 2, meget vel kan udnyttes industrielt, men dog ikke  

 anses for omfattet af opfindelsesbegrebet, fordi de mangler teknisk karakter.
Patentlovens ændring i så henseende tog sigte på at bringe lovens ordlyd i  

 overensstemmelse med den europæiske patentkonvention og derved med  

 lovgivningen i nogle europæiske lande, der har tilsluttet sig konventionen.  

 Danmark har ikke tilsluttet sig konventionen, og det findes ikke  

 dokumenteret, at den ved konventionen etablerede europæiske patentmyndighed  

 har udviklet en praksis,hvoraf der kan udledes nogen entydig lære, hverken  

 med hensyn til afgrænsningen af opfindelsesbegrebet i almindelighed eller  

 særlig med hensyn til forholdet mellem programmel og materiel.
Det samme  

 gælder f.eks. i Tyskland, dog at der her efter 1973 ses truffet afgørelser,  

 der anviser visse principper for en stillingtagen til, om opfindelser har en  

 sådan teknisk karakter, at de kan anses for omfattet af det patentretlige  

 opfindelsesbegreb.
En samlet og væsentlig vejledende praksis med hensyn til afgrænsningen af  

 opfindelsesbegrebet kan med tiden måske udvikles af en central  

 patentmyndighed som den europæiske, men enslydende lov- og konventionstekster  

 kan ikke i sig selv forventes at hidføre en ensartet praksis hos nationale  

 patentmyndigheder.
Dette vil fremgå af eksempler på forskellig praksis ved  

 afgørelsen af patentansøgniger i de nordiske lande, selvom disse siden 1967  

 har haft enslydende patentlove.
Den danske patentmyndighed må derfor bl.a.med hensyntagen til, hvad der  

 med rimelig sikkerhed kan læres af fremmed teori og praksis selv træffe  

 afgørelse i fortolkningsspørgsmål, og kan ikke uden videre lægge tidsmæssigt  

 ofte varierende resultater af behandlingen af ansøgninger i udlandet til  

 grund for afgørelsen af tilsvarende ansøgninger her i landet.
Dette ville  

 kræve en gennemgang af de udenlandske patenter og indgående kendskab til  

 lovgrundlaget og til behandlingen i de enkelte lande.
En sådan fremgangsmåde  

 er da heller ikke foreskrevet i den danske patentlov.
Klagerens anbringender  

 om, at der bør være overensstemmelse mellem dansk praksis og praksis ved  

 andre patentmyndigheder kan følgelig kun accepteres med væsentlige forbehold.
Det fremgår af den oprindelige beskrivelse med krav, at ansøgningen  

 omhandler en fremgangsmåde til forbindelsesstyring i programstyrede  

 behandlingsanlæg, navnlig et programstyret forbindelsesetableringsanlæg, hvis  

 opbygning som opfindelsens kendte forudsætning er angivet i hovedkravets  

 indledende del.
De typiske opgaver for anlægget er identificering af kaldende  

 og kaldt abonnent, gennemstilling, debitering,håndtering af fejlsituationer  

 m.v.
Anlægget kan ikke påvirke de indkomne signalers tidsmæssige placering og  

 må være indrettet til at modtage og behandle, eventuelt mellemlagre,  

 signalerne, når de ankommer, hvorfor tidskravene til systemet bliver af  

 afgørende betydning for anlæggets udformning.
 Det tiltrædes, at den problemløsning, der ligger til grund for opfindelsen  

 for så vidt er af teknisk natur, som den er baseret på tekniske overvejelser  

 med hensyn til en løsning af krav, der stilles til det programstyrede  

 forbindelsesetableringsanlæg, der omfatter programstyreenhed,  

 transmissionsafviklingsstyreenhed, transmissionsafviklingsstyreenhed og  

 lagerenhed.
Når klageren har gjort gældende, at ansøgningen anviser en ny benyttelse  

 af det omhandlede anlæg, og at den tillige anviser en ny teknisk udformning  

 af anlægget, bemærkes, at det ikke kan anses for godtgjort af klageren, at et  

 sådant resultat i så fald er opnået ved andre foranstaltninger end en særlig  

 programmering af anlægget, idet der som anført af patentdirektoratet ikke i  

 ansøgningen ses at være givet anvisning på anvendelse af andre konstruktive  

 tekniske midler end sådanne, som er angivet som opfindelsens kendte tekniske  

 forudsætninger.
Det bliver derfor uden betydning, at ansøgningen ikke angår  

 en fremgangsmåde til generel databehandling i et databehandlingsanlæg, men  

 angår en fremgangsmåde til processtyring i overensstemmelse med de ved en  

 programmering givne forskrifter.
 Det tiltrædes herefter, at ansøgningen således, som den har foreligget for  

 patentdirektoratet og iøvrigt af de af direktoratet anførte grunde, er  

 afslået.
Det for nævnet fremlagte nye hovedkrav adskiller sig i realiteten kun fra  

 det krav, der har ligget til grund for den påklagede afgørelse derved, at der  

 i kravets kendetegnende del er optaget en angivelse af et apparatmæssigt  

 træk, men en sådan sammenblanding af apparatmæssige træk og træk, der  

 kendetegner fremgangsmåden, findes ikke tilladelig og ej heller at bidrage  

 til at skabe klarhed med hensyn til opfindelsens natur.
Den omhandlede  

 angivelse findes derfor ikke at kunne føre til andet resultat og disse  

 medlemmer stemmer derfor for at stadfæste den påklagede afgørelse.
 Der træffes afgørelse efter flertallets mening.
Herefter bestemmes:
 Det i den påklagede afgørelse anførte findes ikke til hinder for, at  

 ansøgningen af patentdirektoratet optages til fortsat behandling.
