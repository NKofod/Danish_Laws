Skriftlig fremsættelse (3. april 2019) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af lov om afgift af lønsum m.v. og momsloven (Indførelse af nulmoms på elektronisk leverede aviser m.v.) (Lovforslag nr.
L 222) Lovforslaget udmønter en del af Medieaftale for 2019-2023 indgået mellem regeringen (Venstre, Liberal Alliance og Det Konservative Folkeparti) og Dansk Folkeparti den 29. juni 2018. Regeringen ønsker at sikre en bedre balance i det danske mediebillede bl.a. mellem gamle og nye medier.
Som et element heri omlægges støtten til trykte og internetbaserede nyhedsmedier, så den bliver mere tidssvarende.
For at sikre platformsneutralitet foreslår regeringen derfor, at den eksisterende nulmoms på trykte aviser udvides til også at omfatte elektronisk leverede aviser.
Idet trykte aviser er pålagt lønsumsafgift, foreslås det samtidig, at elektronisk leverede aviser ligeledes pålægges lønsumsafgift.
Herved vil trykte og elektroniske leverede aviser afgiftsmæssigt blive ligestillet.
Forslaget skønnes i 2019 at medføre et umiddelbart mindreprovenu på 25 mio. kr. (2019-niveau), og 20 mio. kr. efter tilbageløb og adfærd.
Det varige mindreprovenu efter tilbageløb og adfærd skønnes at udgøre 90 mio. kr.
Den sene fremsættelse af lovforslaget skyldes, at forslaget har afventet vedtagelse af det juridiske grundlag i EU for at sidestille elektroniske og trykte aviser.
Regeringen og Dansk Folkeparti har i forbindelse med finansloven for 2019 aftalt, at man ville forsøge af fremskynde udvidelsen af nulmomsen, når det juridiske grundlag var etableret.
Af disse årsager har det ikke været muligt at fremsætte lovforslaget før den 1. april 2019.
 Lovforslaget er omfattet af de fælles ikrafttrædelsesdatoer og ønskes vedtaget senest 4 uger før den 1. juli 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
