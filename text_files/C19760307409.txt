 Under dags dato har man tilskrevet Arbejdsløshedskassernes Samvirke  

 således:
 »Ved skrivelse af 29. april 1976 har Samvirket forespurgt, om det er  

 forbundet med vanskeligheder for arbejdsformidlingskontorernes udarbejdelse  

 af statistikker m.v., hvis alle månedskasser går over til at afregne  

 understøttelsesudbetalingen til ledige arbejdsløshedsforsikrede den  

 næstsidste uge i hver måned.
 Direktoratet har i denne anledning kontaktet et mindre antal  

 arbejdsformidlingskontorer, samt anmodet Danmarks Statistik om en udtalelse,  

 idet Danmarks Statistik forestår udarbejdelsen af den månedlige statistik  

 over arbejdsløshedsforsikredes beskæftigelsesforhold på grundlag af  

 indberetninger fra arbejdsformidlingskontorerne.
 Det fremgår af de indhentede udtalelser fra arbejdsformidlingskontorerne,  

 at der ikke vil opstå vanskeligheder for kontorernes statistikafdelinger i  

 forbindelse med ændring af udbetalingsterminerne af dagpenge for forsikrede  

 medlemmer af månedskasserne.
Ligeledes fremgår det af vedlagte udtalelse fra Danmarks Statistik, at man  

 ikke har indvendinger imod, at månedsafregningsperioden omlægges, så den  

 slutter med næstsidste søndag i kalendermåneden.
Danmarks Statistik  

 forudsætter dog, at ændringerne vil omfatte samtlige arbejdsløshedskasser med  

 månedsafregning og at ændringerne gennemføres for alle samtidigt.
Endelig har  

 Danmarks Statistik intet imod, at ordningen gennemføres pr. august d.å., som  

 ønsket af Arbejdsløshedskassernes Samvirke.
 Direktoratet skal herefter ikke modsætte sig, at udbetalingsterminerne  

 omlægges som foreslået af Samvirket under forudsætning af, at samtlige  

 arbejdsløshedskasser med månedsafregning foretager omlægning af  

 dagpengeudbetalingen på samme tidspunkt.
Direktoratet har fået oplyst af Samvirket, at ordningen vil træde i kraft  

 således, at den første omlagte periode vil løbe fra mandag den 26. juli til  

 og med søndag den 22. august 1976.« Hvilket herved meddeles, idet det kan oplyses, at der senere vil tilgå  

 arbejdsformidlingskontorerne nærmere vejledning fra Danmarks Statistik om,  

 hvorledes de månedlige statistiske oplysninger til brug for de månedlige og  

 kvartalsvise opgørelser af arbejdsløshed m.v. skal opgøres for såvel  

 arbejdsløshedsforsikrede medlemmer af arbejdsløshedskasser, der afregner  

 månedsvis bagud som af andre arbejdsløshedskasser.
 P.D.V.
 E.B.
 N.- Warth Nielsen, fm.
