 I henhold til § 97 a, stk. 5, i lov om arbejdsformidling og  

 arbejdsløshedsforsikring m.v., jfr. lovbekendtgørelse af 22. juni 1971,  

 fastsættes følgende:
I.
Godkendelse til statstilskud.
 § 1.  Arbejdsformidlingskontorerne godkender inden for  

 rammerne af de i henhold til lovens § 97 a, stk. 5, til rådighed stillede  

 beløb efter indhentet udtalelse fra arbejdsmarkedsnævnet ydelsen af  

 statstilskud i henhold til lovens § 97 a, stk. 1, og fastsætter de nærmere  

 vilkår for ydelsen af statstilskud samt det tilskud, der vil kunne ydes, jfr.  

 kapitel IV.
II.
Hvem kan få statstilskud.
§ 2.  Tilskud kan ydes til beskæftigelse ved arbejde,  

 som udføres af eller for statsinstitutioner, amtskommuner eller kommuner.  

 Hvor særlige forhold taler derfor, kan tilskud ydes til arbejde, som udføres  

 af eller for private institutioner såsom aktieselskaber, interessentskaber,  

 andelsselskaber, havnebestyrelser, ejerlav etc., eller private.
Arbejde,  

 hvortil tilskud ydes, kan iværksættes i fællesskab af flere kommuner,  

 institutioner etc.
§ 3.  Det er en forudsætning for ydelsen af tilskud  

 til arbejde, der udføres af eller for private institutioner eller private, at  

 arbejdsresultatet kommer en større kreds af personer til gode.
Ydelsen af  

 sådanne tilskud er endvidere i almindelighed betinget af, at vedkommende  

 kommune anbefaler tilskuddets ydelse, og at kommunen - eventuelt amtskommunen  

 - påtager sig det i § 25 nævnte ansvar for arbejdets tilfredsstillende  

 planlægning og gennemførelse, samt af, at der gennem tinglysning af servitut  

 eller på anden måde drages omsorg for, at de værdier, som skabes ved  

 arbejdet, bevares.
III.
I hvilke tilfælde kan tilskud ydes.
§ 4.  Der bør fortrinsvis ydes tilskud til arbejder,  

 ved hvilke der er betydelige udgifter til arbejdsløn til henviste ledige i  

 forhold til udgiften til materialer ect., og der bør tages hensyn til, om  

 arbejdet har almen samfundsmæssig betydning eller er af betydning for  

 vedkommende lokale områdes udvikling.
I områder, hvor der er særligt behov  

 for udjævning af sæsonsvingninger i beskæftigelsen, bør der endvidere tages  

 hensyn til, om arbejdet er egnet til udførelse i vintermånederne.
§ 5.  Arbejde, hvortil der ydes statstilskud, skal  

 være ekstraordinært, d.v.s. at det ikke ville blive udført - i hvert fald  

 ikke for tiden - hvis der ikke ydes tilskud.
Der kan derfor ikke ydes tilskud  

 til ordinære reparations- og vedligeholdelsesarbejder eller til arbejde, hvis  

 udførelse i øvrigt for tiden er påkrævet.
 § 6.  Arbejdet skal være egnet til at opretholde eller  

 genskabe de henviste lediges arbejdsevne.
§ 7.  Ved afgørelsen af spørgsmålet om ydelse af  

 tilskud bør udgangspunkt tages i ledighedsforholdene i vedkommende kommune  

 eller større område.
Der kan endvidere tages hensyn til kommunens eller  

 kommunernes økonomiske situation.
 § 8.  Godkendelse bør sædvanligvis kun gives til  

 arbejde, der udføres i vedkommende finansår, eventuelt dog således at det  

 stilles i udsigt, at yderligere tilskud kan forventes i et senere finansår,  

 såfremt forholde taler derfor, og arbejdsformidlingskontoret råder over de  

 fornødne midler.
 § 9.  Der kan i almindelighed ikke og kun efter  

 forudgående forelæggelse for arbejdsdirektøren ydes tilskud til arbejde, til  

 hvis udførelse der ydes tilskud eller lån i henhold til anden lovgivning.  

 Arbejdsdirektøren forhandler om sagen med den myndighed, gennem hvilken  

 tilskud eller lån ydes.
§ 10.  Ydelsen af statstilskud til udførelse som  

 beskæftigelsesarbejde af arbejder på veje, som er eller efter arbejdets  

 udførelse vil blive optaget som offentlige veje, vil i tiden indtil 1. april  

 1972 - i hvilket tidsrum lov om tilskud til de offentlige veje, jfr.  

 lovbekendtgørelse nr. 367 af 22. juli 1970, er gældende - fortsat ske efter  

 de særlige bestemmelser i vejtilskudsloven, hvorfor der i dette tidsrum ikke  

 vil kunne ydes tilskud til sådanne arbejder i henhold til § 97a.
Efter 1.  

 april 1972 - på hvilket tidspunkt vejtilskudsloven er ophævet, jfr. lov af 9.  

 juni 1971 om offentlige veje - vil tilskud i henhold til § 97a, såfremt  

 betingelserne derfor i øvrigt er opfyldt, kunne ydes til de omhandlede  

 arbejder.
Sager af denne art må dog forinden godkendelsen til tilskud  

 forelægges arbejdsdirektoratet, som forhandler med vedkommende vejbestyrelse.
 § 11.  Der kan ydes tilskud til optræning i  

 kontorfaget o.lign., herunder til særlig undervisning i forbindelse hermed.  

 Ydelsen af et sådant tilskud kan dog først godkendes efter forudgående  

 forelæggelse for arbejdsdirektøren, der træffer bestemmelse om  

 tilskudsvilkårene, jfr. afsnit IV.
IV.
Statstilskuddet.
§ 12.  Tilskuddet udgør for arbejder, som udføres for  

 statsinstitutioner el.lign. (såsom fredningsplanudvalgene og Det danske  

 Hedeselskab), 120 pct. af udgiften til arbejdsløn til henviste ledige.
Til  

 arbejder, som udføres for andre end statsinstitutioner el.lign., ydes  

 statstilskud med et fast beløb pr. arbejdstime pr. henvist ledig, svarende  

 til ca. 80 pct. af arbejdslønnen.
Beløbet fastsættes af arbejdsdirektøren  

 efter forhandling med landsarbejdsnævnet for et finansår ad gangen som  

 gældende for hele landet.
Grundlaget for fastsættelsen er den for arbejdsmænd  

 og specialarbejdere ved landsdækkende overenskomst fastsatte almindelige  

 timeløn med akkordafsavnstillæg, feriegodtgørelse,  

 søgnehelligdagsgodtgørelse, sygelønsbidrag og bidrag til Arbejdsmarkedets  

 Tillægspension.
§ 13.  Arbejdsdirektøren kan, hvor ganske særlige  

 forhold taler derfor, godkende en anden tilskudssats eller godkende, at der  

 ydes tilskud til aflønning af instruktører, formænd, særligt uddannet  

 arbejdskraft el.lign.
Ved afgørelsen skal den beskæftigelsesmæssige interesse  

 i arbejdets udførelse afvejes mod iværksætterens interesse i  

 arbejdsresultatet.
 § 14.  Efter nærmere af arbejdsdirektøren fastsatte  

 retningslinier kan der ydes tilskud til dækning af udgifter til særlige  

 foranstaltninger til sikring af et arbejdes udførelse i vintertiden.
V.
Arbejdskraften.
 § 15.  Arbejdsformidlingskontoret henviser ledige til  

 beskæftigelse ved arbejde med statstilskud.
§ 16.  Der henvises fortrinsvis ledige, som på grund  

 af alder, svagelighed eller andre personlige forhold har vanskeligt ved at få  

 andet passende arbejde.
Der kan ikke henvises personer, som er fyldt 67 år.
 § 17.  Der kan endvidere efter  

 arbejdsformidlingskontorets skøn henvises ledige, som har behov for en  

 periodes arbejdstræning for at kunne påtage sig andet arbejde eller få  

 udbytte af kursus i henhold til uddannelseslovgivningen eller anden oplæring.
§ 18.  Henvisningen sker for en periode, der  

 fastsættes af arbejdsformidlingskontoret under hensyn til arbejdets varighed  

 og den pågældendes forhold.
Beskæftigelsen kan dog kun, hvor særlige forhold  

 taler derfor, strække sig over mere end 26 uger inden for 12 måneder.
 § 19.  De henviste arbejdere betragtes, så længe  

 beskæftigelsen varer, som tilmeldt arbejdsformidlingskontoret som  

 arbejdssøgende og må derfor efter kontorets bestemmelse afgå fra arbejdet,  

 såfremt der kan anvises dem andet passende arbejde.
§ 20.  Arbejdets ledelse kan selv antage nødvendige  

 formænd og særligt uddannet arbejdskraft, som er nødvendig til arbejdets  

 udførelse.
Sådan antagelse kan dog først finde sted, når det ved forhandling  

 med vedkommende arbejdsformidlingskontor er konstateret, at der ikke i  

 området findes kvalificerede arbejdsløse.
 § 21.  Arbejdets ledelse skal til enhver tid holde  

 arbejdsformidlingskontoret underrettet om, hvorvidt og i hvilke tidsrum der  

 er brug for arbejdskraft ved arbejdet, samt om tilgang og afgang af  

 arbejdskraft.
VI.
Arbejdernes udførelse.
§ 22.  Iværksættelse af arbejde med tilskud i henhold  

 til lovens § 97 a kan kun ske efter forudgående tilladelse fra vedkommende  

 arbejdsformidlingskontor.
I forbindelse med tilladelsen kan kontoret  

 fastsætte nærmere vilkår for arbejdets udførelse, således med hensyn til  

 tidsrummet for udførelsen og arbejdsstyrkens størrelse og sammensætning.  

 Arbejdsformidlingskontoret træffer endvidere afgørelse angående andre  

 spørgsmål, som måtte opstå ved administrationen af bestemmelserne.
 Stk. 2.  Tilsvarende iværksættelsestilladelse som nævnt  

 i stk. 1 kræves efter et arbejdes standsning i 6 uger eller mere.
 § 23.  Såfremt det stedlige behov for arbejdskraft til  

 ordinært arbejde taler derfor, kan arbejdsformidlingskontoret forlange, at et  

 arbejde med tilskud efter lovens § 97 a standses midlertidigt eller udføres  

 med nedsat arbejdsstyrke.
§ 24.  Løn- og arbejdsvilkårene skal være de ved  

 tilsvarende arbejde sædvanlige.
Arbejdsdirektøren kan dog i ganske særlige  

 tilfælde, f.eks. ved henvisning af arbejdskraft, der har et særligt behov for  

 oplæring, efter indstilling fra vedkommende arbejdsmarkedsnævn godkende  

 sådanne afvigelser, som der er opnået enighed om med de arbejdsgiver- og  

 lønmodtagerorganisationer, som normalt slutter overenskomst om løn- og  

 arbejdsvilkår for tilsvarende arbejde.
§ 25.  Statsinstitutioner, amtskommuner og kommuner  

 har selv ansvaret for den tilfredsstillende tekniske planlægning og  

 gennemførelse af arbejder, som de ønsker at iværksætte.
De pågældende  

 institutioner m.v. har endvidere ansvaret for, at arbejdets gennemførelse er  

 i overensstemmelse med eventuelle for vedkommende område gældende almindelige  

 forskrifter i dispositionsplaner, byplanvedtægter, bygningsvedtægter etc.,  

 samt for at krav i lovgivningen m.v. om teknisk godkendelse af detailplaner  

 etc. overholdes.
Ved arbejder, som iværksættes af private institutioner eller  

 private, har vedkommende kommune - og i tilfælde, hvor et arbejde foregår i  

 flere kommuner, amtskommunen - normalt det tilsvarende ansvar.
 § 26.  Vejledning og bistand med hensyn til særlige  

 foranstaltninger til sikring af arbejdets udførelse i vintertiden kan fås ved  

 henvendelse til arbejdsministeriets og boligministeriets  

 vinterkonsulenttjeneste, Byggecentrum-København, Gyldenløvesgade 19, 1600  

 København V. (tlf.(01) 12 73 73).
 § 27.  Såfremt et arbejde omfattes af  

 arbejderbeskyttelseslovgivningen (lovbekendtgørelser nr. 297, 298 og 299 af  

 4. juli 1968), påhviler det såvel iværksætteren af arbejdet, eventuelt  

 vedkommende entreprenør, som arbejdsformidlingskontoret at anmelde arbejdet  

 til arbejdstilsynet, jfr. socialministeriets bekendtgørelser nr. 79, 80 og 81  

 af 25. marts 1955 om anmeldepligt i henhold til arbejderbeskyttelseslovene og  

 cirkulære nr. 116 af 4. juni 1959 om samarbejde mellem de offentlige  

 arbejdsanvisningskontorer (nu arbejdsformidlingskontorer) og arbejdstilsynet.  

 Arbejdsformidlingskontorets pligt bortfalder, når kontoret har konstateret,  

 at anmeldelse har fundet sted.
 § 28.  Boligministeriets cirkulære nr. 80 af 9. maj  

 1971 om fast pris og tid på bygge- og anlægsarbejder finder ikke anvendelse  

 på arbejder, der udføres med tilskud i henhold til lovens § 97 a.
VII.
Indberetninger og anvisning af tilskud.
 § 29.  Indberetning om tilskudsberettigende  

 arbejdstimer og udgifter, jfr. kapitel IV, indsendes i 2 eksemplarer med  

 bilag til vedkommende arbejdsformidlingskontor snarest efter arbejdets  

 afslutning og for arbejder af længere varighed sædvanligvis kvartalsvis.  

 Indberetningen udfærdiges på særlige blanketter, der udleveres af kontoret.  

 Efter stedfunden kontrol afgiver arbejdsformidlingskontoret ved indsendelse  

 af det ene eksemplar af indberetningen samt bilagene indstilling om anvisning  

 af tilskud til arbejdsdirektoratet, som kontrollerer, om anvisning kan finde  

 sted inden for de midler, som i henhold til lovens § 97 a, stk. 5, er stillet  

 til rådighed for arbejdsformidlingskontoret, og derefter anviser tilskuddet.
 Stk. 2.  I særlige tilfælde kan arbejdsministeriet efter  

 indstilling fra arbejdsdirektøren godkende, at udbetalingen af tilskud sker  

 gennem arbejdsformidlingskontoret af en af arbejdsdirektoratet til kontoret  

 udbetalt rådighedssum.
VIII.
Klager.
§ 30.  Klager over et arbejdsformidlingskontors  

 afgørelser ved administrationen af bestemmelserne om særlige foranstaltninger  

 til beskæftigelse af arbejdsløse kan af den, afgørelsen vedrører, inden 4  

 uger fra meddelelsen om afgørelsen indbringes for arbejdsdirektøren.  

 Direktørens afgørelse kan inden 4 uger fra meddelelsen om afgørelsen af  

 vedkommende indbringes for arbejdsministeriet.
Der tænkes herved bl.a. på  

 klager fra institutioner etc., som ikke har kunnet opnå tilskud efter loven,  

 og klager fra personer, som er henvist til eller ikke har kunnet henvises til  

 arbejde efter loven.
IX.
Ikrafttrædelses- og overgangsbestemmelser.
 § 31.  Bekendtgørelsen træder i kraft den 1. juli  

 1971.
 Stk. 2.  Arbejdsministeriets bekendtgørelse nr. 184 af  

 7. maj 1969 om regulering af beskæftigelsesarbejder ophæves.
 Stk. 3.  Den i stk. 2 nævnte bekendtgørelse anvendes dog  

 indtil videre fortsat på arbejder, som er godkendt til udførelse i henhold  

 til lov nr. 354 af 27. december 1958 om iværksættelse af offentlige arbejder  

 m.v. og beskæftigelse af arbejdsløse eller tidligere beskæftigelseslove, og  

 som opretholdes i medfør af overgangsbestemmelserne i § 2 i lov nr. 104 af  

 25. marts 1971.
 Arbejdsministeriet, den 29. juni 1971.
 Lauge Dahlgaard.
/J.
Casse.
