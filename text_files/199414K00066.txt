Nr BTL 66 Betænkning over Forslag til lov om ændring af lov om kommunal aktivering  

 med flere love (Ændring af ydelses- og finansieringsregler m.v.)   

 Nr L 66 1994-95, 1. samling Afgivet af Socialudvalget Afgivet: 19941208 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
 Herefter indstiller et flertal (Socialdemokratiets, Venstres, Det  

 Konservative Folkepartis, Fremskridtspartiets, Det Radikale Venstres og  

 Centrum-Demokraternes medlemmer af udvalget) lovforslaget til vedtagelse  

 uændret.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling.
SF er imod udformningen af aktiveringslovene af to grunde.
Dels er SF  

 modstander af den meget lave oplæringsydelse/aktiveringsydelse, dels er SF  

 imod, at den periode, hvori unge er omfattet af de specielt lave ungesatser,  

 forlænges fra 23 til 25 år.
Lovforslagets indhold går på en udvidelse af aktiveringspligten for unge  

 under 25 år fra 20 timer til 30 timer pr. uge, hvor det så oven i købet  

 henstilles, at der gives et tilbud på 37 timer om ugen.
Det er en oplagt  

 forbedring på den måde, at det så at sige nærmer sig det virkelige liv.
Det er bare bemærkelsesværdigt, at pengene ikke i samme omfang følger med,  

 fordi det andet hovedelement i lovforslaget er den såkaldte forenkling af  

 ydelsessystemet, så alle uanset alder bliver aktiveret på  

 aktiveringsydelse/oplæringsydelse plus et beskæftigelsestillæg på 15 kr. i  

 timen med loftet på de 65,80 kr.
Man kan sige, at det er en forenkling for  

 nogle på den måde, at det bliver lettere at se, hvad der er tilbage.
Det her betyder jo reelt den omfordeling, at de ældre grupper af  

 bistandsklienter - og det vel at mærke dem, der er sværest at motivere - ofte  

 vil opleve en indtægtsnedgang som konsekvens af lovforslaget her.
Til gengæld  

 vil nogle af de unge bistandsklienter opleve en forbedring.
Når der er lagt  

 en besparelse ind på 24 mio. kr. i 1995 og 48 mio. kr. i 1998, er det, fordi  

 aflønningen for nogle grupper bliver dårligere, og fordi det er kædet sammen  

 med forlængelsen af ungdomstiden.
Men SF går imod lovforslaget, fordi SF ikke har fået sikkerhed for, at de  

 ældste grupper af bistandsklienter ikke skal betale.
Det vil SF ikke medvirke  

 til.
SF havde håbet, at finanslovforhandlingerne var endt i noget større end de  

 her smålapperier.
SF havde håbet, at finanslovforhandlingerne på  

 beskæftigelsesområdet var endt i en aktiv brug af de passive midler.
Der er  

 stort set ingenting sket! SF havde håbet, at man havde tænkt mere systematisk igennem, hvordan man  

 kan løse det paradoks, at der er en række ubesatte funktioner i det  

 offentlige system, samtidig med at der er unge, der gerne vil i gang med  

 ordinære job.
Der skete ikke noget på det punkt under  

 finanslovforhandlingerne.
SF havde håbet på forbedrede orlovsordninger, der havde givet mere plads  

 til regulære job til nogle af de unge, der gerne vil ud i regulære job.
Der  

 skete det modsatte af forbedringer; der skete forringelser.
Også regeringens  

 egne beregninger siger, at der vil være færre på orlov.
SF havde håbet på en bedre fordeling af arbejdet, der gav plads til nogle  

 unge.
Og SF havde endelig håbet, at der var åbnet for nogle af de unge, der  

 er motiverede for at gå i gang med en uddannelse, men som afvises på grund af  

 adgangsbegrænsning.
Det havde været langt mere perspektivfyldt.
 Et andet mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
 Lovforslaget er efter Enhedslistens opfattelse udtryk for en fejlagtig  

 politik, som sætter alle mellem 18 og 25 år i bås som andenrangsborgere.
 Enhedslisten finder det urimeligt, at man ikke under arbejde optjener  

 retten til dagpenge og feriepenge.
 Det er uklart, hvilke arbejdsretlige rettigheder man har f.eks. med hensyn  

 til opsigelsesvarsler.
 Det er en trussel mod dansk faglig tradition, at man laver en type  

 arbejde, hvor den »ansatte« i realiteten har mistet sin ret til at  

 strejke for at forbedre løn- og arbejdsvilkår.
 Lovforslaget har som konsekvens, at det statslige og kommunale  

 tvangsarbejde bliver udvidet.
 Da de fleste af de aktiverede udfører job sammen med andre unge og ældre,  

 vil loven betyde et pres på det almindelige overenskomstsystem og på sigt  

 betyde, at andre unge og specielt ufaglærte kan blive tvunget ned på samme  

 lave løn.
Enhedslisten vil foreslå, at der oprettes det antal arbejdspladser, som  

 skønnes nødvendigt, og til den overenskomstmæssige løn, som gælder for det  

 pågældende område.
Den reelle økonomiske forskel vil være begrænset.
Og  

 jobbene er der jo.
Jørn Pedersen (S) Ritt Bjerregaard (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Bendt Bendtsen (KF) Helge Adam Møller  

 (KF) Stefan G.
Rasmussen (KF) Tom Behnke (FP) nfmd.
