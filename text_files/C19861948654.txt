 Folketinget har den 18. december 1986 vedtaget forskellige ændringer i  

 dagpengeloven.
 De vigtigste ændringer er følgende:
 1.
 Karensdagens ophævelse.
Karensdagen er ophævet fra 1. januar 1987, d.v.s. at der er ret til løn  

 eller sygedagpenge fra og med 1. fraværsdag i sygdomsperioder, der begynder  

 1. januar 1987 eller senere.
Lov om begrænsning af løn under sygdom er  

 således også ophævet.
 2.
 Arbejdsgiverperiodens længde.
 Arbejdsgiverperioden er nedsat fra 13 uger til 5 uger fra 1. april 1987.  

 Ændringen har virkning for sygdomstilfælde, der begynder denne dato eller  

 senere.
 3.
 Ændring af reglen om nyansattes ret til dagpenge fra arbejdsgiveren.
 Nyansattes ret til dagpenge fra arbejdsgiveren indtræder igen efter 3  

 ugers ansættelse. Ændringen fra 8 uger til 3 uger har virkning fra 1. april  

 1987.
 4.
 Ændring af løsarbejderarbejdsgiveres dagpengepligt.
 Arbejdsgivere, der beskæftiger løsarbejdere, er fra 1. januar 1987 ikke  

 længere omfattet af adgangen til fritagelse for dagpengepligten efter  

 ansættelsesforholdets ophør. Ændringen har virkning for sygeperioder, der  

 begynder 1. januar 1987 eller senere.
 5.
 Ændring af bidraget til forsikringsordningen for mindre arbejdsgivere.
 Fra 1. januar 1987 ændres bidraget til forsikringsordningen, således at  

 det offentlige fremover kun yder tilskud til ordningen for så vidt angår  

 lønsummer under 750.000 kr.
 6.
 Ændring af kompetencen til at træffe afgørelse om forlængelse af  

 dagpengeperioden efter den generelle varighedsbegrænsnings indtræden.
 Fra 1. januar 1987 overdrages afgørelseskompetencen i disse sager fra  

 Sikringsstyrelsen til de sociale udvalg i kommunerne.
 7.
 Udvidelse af retten til barseldagpenge.
 Fra 1. januar 1987 får moderen også ret til barseldagpenge i indtil 3  

 måneder udover de 24 uger efter fødslen, når barnet på grund af sygdom er  

 indlagt i tilknytning til fødslen.
 Endvidere er der fra 1. januar 1987 indført en bestemmelse om, at den ene  

 af forældrene kan indtræde i den andens ret til dagpenge, når ganske særlige  

 omstændigheder taler for det, f.eks. ved dødsfald.
 Sikringsstyrelsen vil snarest udsende nærmere retningslinier om  

 lovændringerne.
