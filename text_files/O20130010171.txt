Opfølgning til 2013-1. Arbejdsskademyndighederne burde have forholdt sig til spørgsmålet om midlertidig erhvervsevnetabserstatning På baggrund af min henstilling hjemviste Ankestyrelsen den 26. marts 2013 i første omgang spørgsmålet om, hvorvidt A havde ret til midlertidig erstatning for tab af erhvervsevne, til behandling i Arbejdsskadestyrelsen som 1. instans.
 Sagen blev herefter indbragt for Ankestyrelsen som klageinstans, med det resultat at Ankestyrelsen den 10. april 2014 vurderede, at A ikke havde ret til erstatning for midlertidigt erhvervsevnetab.
 Ankestyrelsen begrundede sin afgørelse med, at As erhvervsmæssige og helbredsmæssige situation var for uafklaret til, at det var muligt at foretage et skøn over As erhvervsevne på baggrund af de oplysninger, der var i sagen i perioden fra foråret 2007 og frem til As ansættelse på et advokatkontor i september 2009.
A klagede herefter til mig den 15. maj 2014. Den 30. juni 2014 oversendte jeg As klage til Ankestyrelsen, så Ankestyrelsen havde mulighed for at svare A uddybende på hendes klagepunkter, og med henblik på at Ankestyrelsen kunne komme nærmere ind på betydningen af bl.a.
Højesterets praksis på området.
 Ankestyrelsen svarede A med brev af 12. august 2014 og fastholdt sin afgørelse af 10. april 2014.
A klagede herefter på ny til mig over afgørelsen.
Under hensyn til at Ankestyrelsens afgørelse i vidt omfang var baseret på lægefaglige vurderinger og på konkrete afvejninger af en række forskellige hensyn og omstændigheder i As sag, vurderede jeg, at jeg ikke ville kunne hjælpe A til et bedre resultat i sagen.
Jeg afviste derfor at behandle As klage yderligere.
