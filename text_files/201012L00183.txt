Fremsat den 31. marts 2011 af udenrigsministeren (Lene Espersen) Forslag til Lov om ændring af lov om inspektioner, erklæringsafgivelse og kontrol i medfør af De Forenede Nationers konvention om forbud mod kemiske våben (Forbud mod uden godkendelse at anvende visse kemikalier) § 1 I lov nr. 443 af 14. juni 1995 om inspektioner, erklæringsafgivelse og kontrol i medfør af De Forenede Nationers konvention om forbud mod kemiske våben, som ændret ved lov nr. 470 af 10. juni 1997 og lov nr. 228 af 23. april 2002, foretages følgende ændringer:
 1. § 5 affattes således:
 »§ 5. Virksomheder har pligt til at afgive alle nødvendige oplysninger til Økonomi- og Erhvervsministeriet til brug for de erklæringer, der skal afgives i henhold til bestemmelserne i konventionen.
Stk. 2. Økonomi- og erhvervsministeren fastsætter efter forhandling med udenrigsministeren nærmere regler om oplysningspligten efter stk. 1.« 2. Efter § 6 a indsættes:
»Kapitel 2 b Krav om godkendelse af virksomhed med liste 1 kemikalier § 6 b.
Det er forbudt uden tilladelse at fremstille, erhverve, beholde eller anvende kemikalier omfattet af konventionens liste 1, jf. dog stk. 2.
Stk. 2. Økonomi- og erhvervsministeren kan give tilladelse til aktiviteter omfattet af stk. 1 til forskningsformål eller medicinske eller farmaceutiske formål. Økonomi- og erhvervsministeren fastsætter efter forhandling med udenrigsministeren nærmere regler herom.« 3. § 8, stk.1, affattes således:
»Medmindre højere straf er forskyldt efter anden lovgivning, straffes med bøde eller under skærpende omstændigheder med fængsel indtil 2 år den, der 1) forsætligt eller groft uagtsomt afgiver urigtige eller vildledende oplysninger eller fortier oplysninger efter § 5, stk. 1, 2) overtræder § 6b, stk. 1 eller 3) tilsidesætter vilkår for en tilladelse efter § 6, stk. 2.« § 2 Loven træder i kraft den 1. juni 2011.
§ 3 Loven gælder ikke for Færøerne og Grønland, men kan ved kongelig anordning helt eller delvis sættes i kraft for Grønland med de ændringer, som de grønlandske forhold tilsiger.
Bemærkninger til lovforslaget Almindelige bemærkninger 1. Indledning Formålet med forslaget er at sikre det fornødne lovmæssige grundlag for en korrekt efterlevelse af De Forenede Nationers (FN) konvention om forbud mod udvikling, fremstilling, oplagring og anvendelse af kemiske våben og sådanne våbens tilintetgørelse af 13. januar 1993, i det følgende benævnt konventionen.
Lovforslaget indebærer en opdatering af reglerne om afgivelse af oplysninger til brug for erklæringer, der skal afgives i henhold til konventionen.
Der indføres således en pligt for virksomheder til at afgive oplysninger, hvor dette efter gældende lovgivning alene skal ske efter anmodning.
 Der indføres en pligt til at søge godkendelse for den der fremstiller, erhverver, beholder eller anvender kemikalier, som er opført i konventionens liste 1. Lovforslaget indeholder en hjemmelsbestemmelse for udstedelse af specifikke regler for godkendelse af fremstilling af liste 1-kemikalier til eksempelvis farmaceutisk og medicinsk brug.
2. Kemivåbenkonventionen Konventionen forbyder de deltagende stater at fremstille, erhverve, beholde eller anvende kemiske våben.
Herudover forpligter konventionen de deltagende stater til at afgive årlige erklæringer til konventionens overvågende organ OPCW (Organisation for the Prohibition of Chemical Weapons) i Haag om aktiviteter med kemikalier, der er omfattet af konventionens verifikationsbilag.
Bestemmelserne har til hensigt at sikre kontrol med den lovlige anvendelse i de deltagende stater af de kemikalier, som er omfattet af konventionen.
Som følge heraf har virksomheder i Danmark en pligt til at afgive oplysninger til Erhvervs- og Byggestyrelsen, der er national myndighed i forhold til erklæringer.
Konventionens liste 1 omfatter kemikalier, der har været anvendt eller kan anvendes direkte som kemiske våben.
Disse kemikalier er det som udgangspunkt forbudt at fremstille m.v., men de kan dog have lovlige anvendelser.
Af konventionens verifikationsbilag del VI fremgår det, at en vis begrænset produktion og anvendelse kan finde sted til forsknings-, medicinske, farmaceutiske eller beskyttelsesformål enten i et såkaldt »enkelt produktionsbegrænset anlæg« eller i »andre anlæg«.
Hver deltagende stat kan kun have et »enkelt produktionsbegrænset anlæg«.
Der vil typisk være tale om forskningslaboratorier under forsvaret.
For så vidt angår »andre anlæg« må der mængdemæssigt alene være tale om en beskeden produktion af liste 1-kemikaliet på maksimalt 10 kg pr. år pr. anlæg, for at der kan gives tilladelse.
Der kan således gives tilladelse til produktion eller brug med henblik på forsknings- medicinske eller farmaceutiske formål på sådanne anlæg, som skal være godkendt af den nationale myndighed.
I tilknytning hertil har en beslutning truffet af konventionens øverste organ  Statspartskonferencen  i 2005 om såkaldt »captive-use« af liste 1 kemikalier præciseret anvendelsesområdet for konventionens forbud.
Herefter omfatter begrebet »fremstilling« også situationer, hvor liste 1-kemikalier indgår som et mellemprodukt, bi-produkt eller affaldsprodukt i løbet af den kemiske proces, og hvor det teoretisk set vil være muligt at isolere det pågældende kemikalie.
3. Hovedpunkterne i lovforslaget 3.1. Gældende ret Lov nr. 443 af 14. juni 1995 om inspektioner, erklæringsafgivelse og kontrol i medfør af De Forenede Nationers konvention om forbud mod kemiske våben, med senere ændringer vedrører konventionens bestemmelser rettet mod erhvervslivets lovlige aktiviteter med kemikalier omfattet af konventionen.
Konventionens forbud mod egentlige kemiske våben samt regler om forskning i kemiske våben med henblik på beskyttelse mod disse våben er reguleret i Våbenloven.
Våbenloven omfatter anordninger, som virker ved spredning af kemiske stoffer, og som har til formål at dræbe, skade eller inaktivere mennesker eller forvolde betydelig tings- eller miljøskade.
Lov nr. 443 af 14. juni 1995 indeholder bestemmelser om gennemførelse af internationale inspektioner og national erklæringsafgivelse til OPCW samt straffebestemmelser.
Den gældende lov forpligter virksomhederne til på anmodning af økonomi- og erhvervsministeren at afgive alle nødvendige oplysninger til brug for erklæringer, der skal afgives i henhold til konventionens bestemmelser.
Loven sikrer endvidere, at økonomi- og erhvervsministeren bemyndiges til, efter forhandling med udenrigsministeren, at fastsætte nærmere regler om indhentning og afgivelse af oplysninger til brug for erklæringerne, og om overførsler af listede kemikalier til og fra stater, som ikke er part i konventionen.
 Det blev ved lovens vedtagelse i 1995 lagt til grund, at Danmark ikke besad kemiske våben eller anlæg til fremstilling af kemiske våben, hvorfor den danske lovgivning ikke omfatter særlige regler for godkendelse af virksomheder, der håndterer liste 1-kemikalier.
 Lovens bemyndigelsesbestemmelser er udmøntet i en bekendtgørelse, jf. bekendtgørelse nr. 235 af 30. april 2004 om overførsler, erklæringsafgivelse, kontrol og inspektioner i medfør af De Forenede Nationers konvention om forbud mod kemiske våben, i det følgende benævnt C-våbenbekendtgørelsen.
3.2. Forslagets indhold Formålet med forslaget er at sikre, at Danmark fuldt ud kan varetage sine forpligtelser efter konventionen i forhold til de aktiviteter med liste 1-kemikalier, som måtte forekomme på danske grund.
Konventionen indeholder en mulighed for, at der til lovlige formål kan finde en vis begrænset produktion sted med liste 1-kemikalier.
En sådan produktion skal i givet fald godkendes af den nationale myndighed.
De lovlige formål omfatter forsknings-, medicinske, farmaceutiske eller beskyttelsesformål enten i et såkaldt »enkelt produktionsbegrænset anlæg« eller i »andre anlæg«.
Hver deltagende stat kan kun have et »enkelt produktionsbegrænset anlæg«.
Der vil typisk være tale om forskningslaboratorier under landenes forsvar.
I tilknytning hertil har »captive use«-beslutningen præciseret anvendelsesområdet for konventionen, således at fremstilling også omfatter mellemprodukter, biprodukter og affald som af kemiske processer, jf. afsnit 2 ovenfor.
 For at opfylde konventionens bestemmelser om restriktioner for anvendelse af kemikalier opført i konventionens liste 1, foreslås det som noget nyt, at der indføres et forbud mod at fremstille, erhverve, beholde eller anvende disse kemikalier, medmindre der foreligger en forudgående tilladelse.
Det foreslås, at økonomi- og erhvervsministeren kan give tilladelse til aktiviteter med liste 1-kemikalier til forskningsformål eller medicinske eller farmaceutiske formål, der ikke er forbudt i henhold til konventionens verifikationsbilag del VI, jf. afsnit 2. Af konventionens verifikationsbilag del VI fremgår det, at en vis begrænset produktion og anvendelse kan finde sted til forsknings-, medicinske, farmaceutiske eller beskyttelsesformål enten i et såkaldt »enkelt produktionsbegrænset anlæg« eller i »andre anlæg«.
Hver deltagende stat kan kun have et »enkelt produktionsbegrænset anlæg«.
Der vil typisk være tale om forskningslaboratorier under forsvaret.
For så vidt angår »andre anlæg« må der mængdemæssigt alene være tale om en beskeden produktion af liste 1-kemikaliet på maksimalt 10 kg pr. år pr. anlæg, for at der kan gives tilladelse.
Der kan således gives tilladelse til produktion eller brug med henblik på forsknings- medicinske eller farmaceutiske formål på sådanne anlæg, som skal være godkendt af den nationale myndighed.
De nærmere krav til tilladelse og erklæringsafgivelse for så vidt angår liste 1-kemikalier vil blive udmøntet i en bekendtgørelse, der udstedes af økonomi- og erhvervsministeren efter forhandling med udenrigsministeren.
Bekendtgørelsen vil indeholde de nærmere krav for at opnå tilladelse til liste-1 aktiviteter, der er lovlige i henhold til konventionens verifikationsbilag del VI, herunder bl.a. krav om, at ansøgning om tilladelse til liste 1-aktiviteten skal indgives til Erhvervs- og Byggestyrelsen inden en angiven frist, før aktiviteten må påbegyndes.
Bekendtgørelsen vil endvidere indeholde de nærmere krav til de oplysninger, der skal indberettes til Erhvervs- og Byggestyrelsen i forbindelse med ansøgning om tilladelse, således at virksomheden kan blive erklæret på korrekt måde over for Kemivåbenorganisationen OPCW i.h.t. de retningslinier, der fremgår af konventionens verifikationsbilag del VI.
C-våbenbekendtgørelsen vil blive præciseret i overensstemmelse hermed, således at de samlede krav til virksomhedernes indberetning af erklæringer vil fremgå af bekendtgørelsen.
Det forventes, at bekendtgørelsen vil træde i kraft umiddelbart efter lovens ikrafttræden.
Det foreslås herudover, at samtlige virksomheder, der er omfattet af konventionens bestemmelser om erklæringsafgivelse, forpligtes til at afgive årlige erklæringer til Erhvervs- og Byggestyrelsen om henholdsvis planlagte og udførte aktiviteter.
Dette er en ændring af de gældende bestemmelser, hvorefter virksomhederne alene skal afgive oplysninger efter anmodning fra den nationale myndighed.
Erfaringen har imidlertid vist, at styrelsen ikke kan have kendskab til samtlige virksomheder, der beskæftiger sig med de omhandlede kemikalier.
Det foreslås endelig, at overtrædelse af forbuddet mod at fremstille, erhverve, beholde eller anvende kemikalier omfattet af konventionens liste 1, straffes med bøde og under skærpende omstændigheder med fængsel ind til 2 år med mindre højere straf er forskyldt efter anden lovgivning.
Hæfte er som straf afskaffet, hvorfor det foreslås at fjerne henvisningen hertil i den gældende lov.
Overtrædelse af forbuddet følger derfor de samme strafferammer som de gældende regler for overtrædelse af virksomhedernes oplysningspligt.
Erfaringen har vist, at konventionens regler om lovlige anvendelsesmuligheder for liste 1-kemikalier samt beslutningen om at præcisere begrebet »fremstilling« nødvendiggør en opdatering af dansk lovgivning.
Det er således nødvendigt at indføre en godkendelsesordning for lovlig anvendelse, ligesom der bør være bestemmelser om straf for overtrædelse af reglerne.
I tilknytning hertil har det vist sig nødvendigt at indføre regler om pligt til afgivelse af oplysninger til brug for statens årlige erklæringsafgivelser til kemivåbenorganisationen.
Det foreslås derfor at ændre den gældende lov om inspektioner, erklæringsafgivelse og kontrol i medfør af De Forenede Nationers konvention om forbud mod kemiske våben, således at der som noget nyt indføres et forbud mod uden godkendelse at fremstille, erhverve, beholde eller anvende liste 1-kemikalier.
Endvidere foreslås det, at økonomi- og erhvervsministeren bemyndiges til efter forhandling med udenrigsministeren at fastsætte nærmere bestemmelser om godkendelse og erklæringsafgivelse vedrørende liste 1-kemikalier, og at der indføres en generel forpligtelse til, at virksomheder, der er erklæringspligtige i henhold til konventionen, skal foretage indberetning til Erhvervs- og Byggestyrelsen.
4. Lovforslagets økonomiske og administrative konsekvenser 4.1. De økonomiske og administrative konsekvenser for det offentlige Lovforslaget har ingen økonomiske og administrative konsekvenser for det offentlige af betydning. langt de fleste virksomheder er allerede registreret hos Erhvervs- og Byggestyrelsen, men der kan være enkelte virksomheder, som ikke er styrelsen bekendt.
Disse vil blive pålagt en pligt til at indberette deres aktiviteter.
4.2. De økonomiske og administrative konsekvenser for erhvervslivet Forslaget har været sendt til Erhvervs- og Selskabsstyrelsens Center for Kvalitet i Erhvervsreguleringen (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser i et omfang, der berettiger, at lovforslaget bliver forelagt virksomhedspanelet.
Forslaget bør derfor ikke forelægges Økonomi- og Erhvervsministeriets virksomhedspanel.
4.3. De administrative konsekvenser for borgerne Lovforslaget har ingen administrative konsekvenser for borgerne 4.4. De miljømæssige konsekvenser Lovforslaget har ingen miljømæssige konsekvenser.
4.5. Forholdet til EU-retten Lovforslaget indeholder ingen EU-retlige aspekter.
5. Hørte myndigheder og organisationer Lovforslaget har været sendt i høring hos følgende myndigheder og organisationer: Dansk Industri, Dansk Erhverv, Det grønlandske selvstyre og Det færøske landsstyre.
Bemærkninger til lovforslagets enkelte bestemmelser Til § 1 Til nr. 1 (Lovens § 5) Efter den gældende § 5 er virksomhederne alene forpligtet til at indgive oplysninger til brug for de erklæringer, der skal afgives i henhold til konventionen, hvis Erhvervs- og Byggestyrelsen anmoder herom.
Anmodning om oplysninger til brug for erklæringer sker ved brug af spørgeskemaer, som Erhvervs- og Byggestyrelsen sender til virksomhederne.
Udvælgelse af virksomhederne sker via relevante branche-koder i Det Centrale Virksomhedsregister, CVR-registret.
Denne metode har imidlertid vist sig ikke i tilstrækkelig grad at sikre, at samtlige virksomheder, der er berørt af konventionens erklæringsforpligtelse, kan identificeres.
 Det foreslås derfor, at reglerne ændres således, at virksomhederne pålægges en generel pligt til at indgive oplysninger om aktiviteter, som er omfattet af konventionen, og som derfor er nødvendige for at sikre, at Danmark kan afgive de erklæringer, der kræves afgivet efter konventionens artikel VI, nr. 8 og verifikationsbilaget del VI-IX.
 Med lovforslaget vil også virksomheder, der ikke modtager skema fra Erhvervs- og Byggestyrelsen, være forpligtet til at afgive oplysninger til styrelsen om førstegangsaktiviteter og årlige aktiviteter med kemikalier omfattet af konventionen, i det omfang der er tale om mængder, der ligger over konventionens tærskelværdier for erklæringer.
De nærmere krav til virksomhedernes erklæringer fremgår i dag primært af det skemamateriale, der udsendes til virksomhederne, samt af generel information på styrelsens hjemmeside.
Som følge af den generelle forpligtelse for virksomhederne til at indberette oplysninger til erklæringer efter konventionens bestemmelser, vil C-våbenbekendtgørelsen endvidere blive præciseret, således at det heraf fremgår, hvilke virksomheder, der er erklæringspligtige, hvornår der skal foretages indberetning til Erhvervs- og Byggestyrelsen af henholdsvis førstegangsaktiviteter, planlagte årlige aktiviteter og udførte aktiviteter, samt hvilke oplysninger, der skal indsendes, fx oplysninger om formål med aktiviteten, import- eksportoplysninger, mængdemæssige angivelser af kemikaliet m.v.
Til nr. 2 (Lovens § 6b) Den foreslåede bestemmelse indfører et forbud mod at fremstille, erhverve, beholde eller anvende de kemikalier, som er opført på Kemikonventionens liste 1 uden tilladelse.
Der er tale om kemikalier, som efter konventionens regler  som udgangspunkt  betragtes som kemiske våben.
Konventionens forbud mod kemiske våben samt regler om forskning i kemiske våben med henblik på beskyttelse mod disse våben er reguleret i Våbenloven.
Konventionen indeholder imidlertid regler om begrænset lovlig anvendelse, som kræver tilladelse.
Statspartskonferencens beslutning om »captive use« har præciseret, at også mellemprodukter m.v. er omfattet af konventionens regler, jf. de almindelige bemærkninger afsnit 1.1. Der er blandt andet som følge deraf behov for at fastsætte bestemmelserne om forbud og godkendelse af lovlig virksomhed.
I bestemmelsens stk. 2, 1. punktum foreslås det, at tilladelse til lovlig virksomhed kan udstedes af økonomi- og erhvervsministeren.
Det præciseres, at der kan være tale om aktiviteter inden for forskningsformål eller medicinske eller farmaceutiske formål.
I praksis varetager Erhvervs- og Byggestyrelsen den daglige administration i relation til Kemivåbenkonventionen.
Den foreslåede bestemmelse bevirker, at virksomheder  i tråd med den gældende administration  skal rette henvendelse til Erhvervs- og Byggestyrelsen med henblik på at opnå forudgående tilladelse til aktiviteter med liste 1-kemikalier.
Tilladelser vil skulle ske i respekt af Kemivåbenkonventionens verifikationsbilag del VI, hvoraf det fremgår, at en vis begrænset produktion og anvendelse kan finde sted til forsknings-, medicinske, farmaceutiske eller beskyttelsesformål enten i et såkaldt »enkelt produktionsbegrænset anlæg« eller i »andre anlæg«.
Hver deltagende stat kan kun have et »enkelt produktionsbegrænset anlæg«.
Der vil typisk være tale om forskningslaboratorier under forsvaret.
For så vidt angår »andre anlæg« må der mængdemæssigt alene være tale om en beskeden produktion af liste 1-kemikaliet på maksimalt 10 kg pr. år pr. anlæg, for at der kan gives tilladelse.
Der kan således gives tilladelse til produktion eller brug med henblik på forsknings- medicinske eller farmaceutiske formål på sådanne anlæg, som skal være godkendt af den nationale myndighed.
 I bestemmelsens stk. 2, 2. punktum foreslås økonomi- og erhvervsministeren bemyndiget til, efter forhandling med udenrigsministeren, at kunne fastsætte nærmere regler om udstedelse af tilladelser til liste 1-aktiviteter.
Bekendtgørelsen vil indeholde de nærmere krav for at opnå tilladelse til liste-1 aktiviteter, der er lovlige i henhold til konventionens verifikationsbilag del VI, herunder bl.a. krav om, at ansøgning om tilladelse til liste 1-aktiviteten skal indgives til Erhvervs- og Byggestyrelsen inden en angiven frist, før aktiviteten må påbegyndes.
Bekendtgørelsen vil endvidere indeholde de nærmere krav til de oplysninger, der skal indberettes til Erhvervs- og Byggestyrelsen i forbindelse med ansøgning om tilladelse, således at virksomheden kan blive erklæret på korrekt måde over for Kemivåbenorganisationen OPCW i.h.t. de retningslinier, der fremgår af konventionens verifikationsbilag del VI.
C-våbenbekendtgørelsen vil blive præciseret i overensstemmelse hermed, således at de samlede krav til virksomhedernes indberetning af erklæringer vil fremgå af bekendtgørelsen.
Det forventes, at bekendtgørelsen vil træde i kraft umiddelbart efter lovens ikrafttræden.
Til nr. 3 (Lovens § 8, stk. 1) Den gældende lov indeholder en henvisning til straf i form af hæfte.
Hæftestraf er afskaffet som strafform, hvorfor det foreslås at fjerne henvisningen hertil.
Det foreslås derudover, at strafbelægge overtrædelse af forbuddet i lovens § 6b, stk. 1, om at fremstille, erhverve, beholde eller anvende kemikalier opført på konventionens liste 1 med bøde eller under skærpende omstændigheder med fængsel indtil 2 år.
Strafferammen følger det niveau, som i den gældende lov er fastsat for groft uagtsom eller forsætlig afgivelse af urigtige oplysninger.
Der er herved taget højde for, at de kemikalier, som er opført på kemivåbenkonventionens liste 1, tilhører den højeste farekategori og  selvom der findes lovlige formål  i princippet kan anvendes direkte som kemiske våben.
Tilsvarende strafbelægges eventuelle overtrædelser af vilkår for en udstedt tilladelse.
Det bemærkes, at forbuddet retter sig mod virksomheder, som ikke overholder de formelle krav til godkendelse for virksomhed, der  i begrænsede mængder  kan være lovlig inden for eksempelvis den farmaceutiske eller medicinske industri.
Forbuddet adskiller sig dermed fra Våbenlovens regler, som retter sig mod produktion af egentlige kemiske våben.
Til § 2 Loven træder i kraft den 1. juni 2011.
Til § 3 Efter bestemmelsen kan loven ved kongelig anordning sættes i kraft for Grønland, idet der dog i det omfang begrænsningerne er undergivet selvstyrets kompetence vil skulle udarbejdes særskilt følgelovgivning af selvstyret.
