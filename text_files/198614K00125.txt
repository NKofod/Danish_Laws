Nr BTL 125 Betænkning over Forslag til lov om ændring af lov om skattemæssig  

 behandling af gevinst og tab på fordringer og gæld (Ændring af visse  

 overgangsbestemmelser)   

 Nr L 125 1986-87, 1. samling Afgivet af skatte- og afgiftsudvalget Afgivet: 19861212 Udvalget har behandlet lovforslaget i nogle møder og har herunder stillet spørgsmål til ministeren for skatter og afgifter, som denne har besvaret skriftligt.
Udvalget har endvidere modtaget skriftlig henvendelse fra Erhvervenes Skatteudvalg.
Der er af et mindretal stillet ændringsforslag, hvorom henvises til de ledsagende bemærkninger.
Et flertal (udvalget med undtagelse af Socialistisk Folkepartis og Fremskridtspartiets medlemmer) udtaler, at forlængelsen af bestemmelserne i ligningslovens § 4 og statsskattelovens spekulationsbestemmelser med 1 år skal ses som en yderligere frist for at overvåge udviklingen og om fornødent justere reglerne om beskatning af kursgevinster hos næringsskattepligtige i overensstemmelse med skatteforligspartiernes betænkningsbidrag ved lovens vedtagelse i december 1985.
Herefter indstiller et FLERTAL (udvalget med undtagelse af Fremskridtspartiets medlemmer) lovforslaget til VEDTAGELSE med det stillede ændringsforslag.
Et MINDRETAL INDEN FOR FLERTALLET (Socialistisk Folkepartis medlemmer af udvalget) beklager, at ministeren for skatter og afgifter og skattereformpartierne ikke i tide har kunnet udforme de nødvendige regler.
Et MINDRETAL (Fremskridtspartiets medlem af udvalget) indstiller lovforslaget til FORKASTELSE ved 3. behandling.
ÆNDRINGSFORSLAG Til teksten Af et MINDRETAL (S), tiltrådt af et FLERTAL (udvalget i øvrigt):
 1) Efter nr. 1 indsættes som nyt nummer:
 »01. I § 10, STK. 1, indsættes som 3. PKT.:
»Reglen i 2. pkt. gælder dog ikke salg, der er foretaget i indkomståret 1987 før den 12. december 1986.«» 2) NR. 2 affattes således:
 »02. § 10, STK. 6, affattes således:
»Stk. 6. Selskaber m.v., som for indkomstårene 1986 eller 1987 omfattes af ligningslovens § 4 uden at være omfattet af § 2, skal ved opgørelsen af den skattepligtige indkomst i senere indkomstår medregne gevinst og tab på de fordringer, som er i selskabets besiddelse ved udgangen af det seneste indkomstår, hvori selskabet er omfattet af ligningslovens § 4, og som omfattes af beskatning efter ligningslovens § 4. Dette gælder ikke gevinst og tab på fordringer, der er anskaffet i indkomståret 1987 før den 12.
december 1986. Ligningslovens § 4, stk. 3 og stk. 4, har fortsat virkning for lån optaget før den 1. januar 1986.«» BEMÆRKNINGER Til nr. 1 og 2 Efter kursgevinstloven ophæves spekulationsbeskatningen for pengefordringer og ligningslovens § 4 med virkning fra og med indkomståret 1987.
I lovforslaget er ophævelsen foreslået udskudt således, at den først får virkning fra og med indkomståret 1988.
For skattepligtige personer eller selskaber, der har et forskudt indkomstår, kan indkomståret 1987 allerede være begyndt i begyndelsen af 1986, f.eks. den 1. april.
Det betyder, at bestemmelserne i statsskattelovens § 5, litra a, og ligningslovens § 4 har været ophævet for disse skattepligtige.
De har derfor kunnet realisere deres fordringer uden skattemæssige konsekvenser.
Ændringsforslagene sikrer, at der ikke i disse tilfælde sker beskatning af gevinst og tab på fordringer, som efter reglerne på dispositionstidspunktet kunne holdes uden for indkomstopgørelsen.
HAGEN HAGENSEN (KF) COLLET (KF) STETTER (KF) FOGH RASMUSSEN (V) SKRUMSAGER  

 SKAU (V) BENTE JUNCKER (CD) DAMGAARD NIELSEN (FP) KOFOD-SVENDSEN (KRF) nfmd.  

 JYTTE HILDEN (S) HANS HÆKKERUP (S) CAMRE (S) LOHMANN (S) STAVAD (S) fmd.  

 TASTESEN (S) RUTH OLSEN (SF) THOFT (SF) BERNHARD BAUNSGAARD (RV) Partiet VS havde ikke medlemmer i udvalget.
