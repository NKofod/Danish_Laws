 En boligstøtteansøger blev betragtet som ejer af den ejendom, hvortil  

 der blev ansøgt om boligstøtte, uanset at ejendommen tilhørte ægtefællen som  

 særeje, og boligstøtteansøgeren levede faktisk adskilt fra ægtefællen.
 »Boligstyrelsen har fra Det sociale Ankenævn for Bornholms Amt  

 modtaget skrivelse af 18. marts 1987 fra Allinge-Gudhjem Kommune, hvori  

 kommunen anmoder Boligstyrelsen om at optage en sag til principiel  

 behandling, idet det ønskes fastslået, om der i et konkret tilfælde skal ydes  

 boligstøtte efter lejer- eller ejerreglerne.
Sagen vedrører et ægtepar, som siden juli måned 1982 har levet faktisk  

 adskilt, idet hustruen bor i København, hvor hun uddanner sig til  

 zoneterapeut.
Manden, som er pensionist, bor i den ejendom, beliggende i  

 Allinge-Gudhjem Kommune, hvortil der søges boligstøtte.
Ejendommen har indtil 1. september 1986 været ejet af parrets børn, idet  

 ægteparrets boligret var tinglyst på ejendommen.
Hustruen overtog imidlertid  

 ejendommen som sin særformue pr. 1. september 1986. Ægtefællerne har i øvrigt  

 almindeligt formuefællesskab.
 Allinge-Gudhjem Kommune har truffet afgørelse i sagen om, at pågældende  

 boligstøtteansøger skal betragtes som ejer af den ejendom, hvortil der søges  

 boligstøtte.
 Det sociale Amtsankenævn for Bornholms Amt har imidlertid omgjort  

 kommunens afgørelse, idet nævnet finder, at pågældende skal betragtes som  

 lejer af ejendommen, og at lejeforholdet skal vurderes under hensyn til  

 boligstøttelovens § 12.
 I denne anledning skal Boligstyrelsen indledningsvis meddele, at man har  

 besluttet at optage sagen til behandling, idet man finder at, det er af  

 principiel betydning, om boligstøtteansøgeren skal betragtes som lejer eller  

 ejer af den ejendom, hvortil der søges boligstøtte.
Det fremgår af § 6, stk. 1, i boligstøtteloven, at som medlemmer af  

 husstanden medregnes ansøgerens ægtefælle, hjemmeværende børn og andre, der  

 har fast ophold i lejligheden uden at være logerende.
Beregningen af  

 boligstøtte sker på grundlag af husstandsindkomsten.
 Boligstyrelsen finder på baggrund af det oplyste om, at hustruen uddanner  

 sig til zoneterapeut i København, at måtte lægge til grund, at  

 boligstøtteansøgerens hustru ikke skal medregnes til husstanden, idet  

 ægtefællerne må anses for at have to selvstændige boliger i henholdsvis  

 København og på Bornholm.
Ægtefællerne har imidlertid på trods af, at de lever faktisk adskilt,  

 gensidig forsørgelsespligt, ligesom formuefællesskabet mellem ægtefællerne  

 ikke er opløst.
Som følge heraf finder Boligstyrelsen, at pågældende  

 boligstøtteansøger må betragtes som ejer af den ejendom, hvortil der søges  

 boligstøtte, uanset om ejendommen tilhører hustruen som særeje.
Boligstyrelsen tiltræder således den af Allinge-Gudhjem kommune trufne  

 afgørelse, hvorefter ansøgeren alene kan opnå boligstøtte efter  

 ejerreglerne.« 2. Til orientering.
 Der henvises til j.nr. 86/10-172.
 3. Til orientering.
