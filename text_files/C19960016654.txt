 Folketinget vedtog den 14. december 1995 de nye regler om plejeboliger,  

 lov nr 1065 af 20. december 1995.
 Bygherrekredsen for ældreboliger er blevet udvidet, så amtskommunerne nu  

 har mulighed for at opføre ældreboliger til brug for personer med vidtgående  

 fysiske eller psykiske handicap og ombygge eksisterende institutioner, som er  

 opført efter bistandslovens § 112. Amtskommunerne kan også lade  

 ældreboliglovens øvrige bygherrekreds være bygherrer på boligerne.
De økonomiske forpligtelser med hensyn til grundkapital, ydelsesstøtte og  

 garanti påhviler amtskommunen, som også har anvisningsretten til boligerne.  

 Amtskommunen skal endvidere refundere kommunens nettoudgifter til boligstøtte  

 til beboerne i de nye amtskommunale ældreboliger.
Det vil sige den del af  

 boligstøtten, som ikke dækkes af statsrefusion.
Det er kommunalbestyrelsen i den kommune, hvor boligerne etableres, der  

 meddeler tilsagn til boligerne.
Der vil alene kunne meddeles afslag på et  

 amtsråds ønske om at etablere plejeboliger, hvis der er for mange ledige  

 boliger i kommunen, jf. ældreboliglovens § 6, stk. 4.
Amtskommunernes mulighed for at bygge plejeboliger blev indført efter  

 ønske fra amterne og handicaporganisationerne og har til formål at skabe  

 mulighed for forbedringer af boligstandarden for de personer, som har ophold  

 i § 112-institutioner.
Amterne har ikke tidligere haft adgang til at anvende  

 ældreboliglovgivningen, herunder lovens finansieringsmuligheder med hensyn  

 til ombygning af § 112-institutioner og nybyggeri.
 Den persongruppe, som de amtslige plejeboliger forudsættes at betjene, er  

 personer, som i dag er omfattet af bistandslovens § 112. Disse personer har  

 ophold i institution på grund af omfattende bistands- og støttebehov, som  

 ikke har kunne imødekommes på anden måde.
 Ved etablering af amtslige plejeboliger som alternativ til  

 institutionsophold efter § 112 er det en forudsætning, at der (fortsat) ydes  

 de nødvendige - i mange tilfælde omfattende og specialiserende - praktiske  

 og/eller socialpædagogiske tilbud, som i dag ydes af amterne efter § 112.
 Amtslige plejeboliger i ældreboliglovens forstand er imidlertid  

 almindelige boliger, og praktisk og socialpædagogisk bistand i egen bolig er  

 efter de gældende opgavefordelingsprincipper i bistandslovens en kommunal  

 opgave.
 Når et amtsråd finder det relevant at etablere plejeboliger, men gerne  

 selv vil stille praktisk og/eller socialpædagogisk bistand m.v. til rådighed  

 i boligerne, vil det derfor være hensigtsmæssigt, at amtet i  

 planlægningsfasen kontakter kommunen med henblik på at få klarlagt, om der  

 kan opnås aftale herom.
Bistanden kan f.eks. udgå fra en institution, der ligger i nærheden, og  

 som har den nødvendige erfaring og ekspertise.
Der kan være tale om, at amtet  

 stiller hele støttetilbuddet til rådighed, eller at kommune og amt aftaler en  

 opgavefordeling, hvor f.eks. amtet står for den specialiserede indsats.
En aftale mellem amtet og opholdskommunen om, at kommunen overlader den  

 praktiske udførelse af opgaverne til amtet, ændrer ikke på udgiftsfordelingen  

 efter bistandslovens § 135, stk. 5. Herefter afholder kommunen og  

 amtskommunen hver 50 pct. af udgifterne for personer under 67 år, medens  

 kommunen endeligt afholder udgifterne for personer over 67 år.
Hvis der - med  

 henblik på at sikre egnede tilbud - er behov for at fravige disse principper,  

 kan der søges om tilladelse hertil efter bistandslovens § 138 b.
 Det vil være hensigtsmæssigt allerede i planlægningsfasen at klarlægge de  

 økonomiske og praktiske konsekvenser for beboerne, ligesom det allerede i dag  

 sker i forbindelse med udflytning til egen bolig, bofællesskab m.v.
 I den forbindelse gøres opmærksom på, at beboerne ved flytning til en  

 plejebolig betaler husleje efter ældreboliglovens regler (balanceleje) og  

 ikke efter de regler, der er fastsat efter bistandsloven, samt at beboerne  

 normalt vil kunne modtage boligstøtte - kommunens udgift hertil refunderes  

 som nævnt af amtet.
 Der kan ikke opkræves servicebetaling (jf. bistandslovens § 115a, stk. 2)  

 fra beboere i plejeboliger, da reglen kun gælder for personer med ophold i  

 institution efter bistandslovens § 112.
 Overvejelser på længere sigt om opgaverne på dette område foregår i  

 forbindelse med arbejdet med at revidere reglerne om bistandslovens  

 serviceydelser.
