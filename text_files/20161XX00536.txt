Skriftlig fremsættelse (22. februar 2017) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om arbejdsmiljø i Grønland og lov om arbejdsskadesikring i Grønland (Betaling for tilsyn med råstof- og vandkraftaktiviteter og indsamling og videregivelse af oplysninger om arbejdsulykker og erhvervssygdomme m.v.) (Lovforslag nr.
L 140) Grønlands Selvstyre forventer, at der fremover vil blive gennemført flere projekter med udnyttelse af bl.a. vandkraft og råstoffer, herunder storskalaprojekter.
Det finder regeringen er positivt.
Etablering og drift af råstof- og vandkraftprojekter i Grønland indebærer imidlertid mange arbejdsmiljømæssige udfordringer.
Det vil indebære en ekstra tilsynsindsats og dermed merudgifter for Arbejdstilsynet, som er myndighed på området.
Regeringen finder, at tilsyn med råstof- og vandkraftprojekter, herunder storskalaprojekter, i videst muligt omfang skal være udgiftsneutralt for den danske stat.
Regeringen finder samtidig, at tilsyn med disse aktiviteter skal ske, uden at der føres mindre tilsyn med andre virksomheder.
 Det foreslås derfor, at rettighedshavere og andre, der har fået tilladelse til udnyttelse mv. efter råstofloven og vandkraftloven, skal betale dels et gebyr til dækning af Arbejdstilsynets omkostninger til tilsyn og myndighedsbehandling i forbindelse med råstof- og vandkraftaktiviteter, dels visse af Arbejdstilsynets faktiske udgifter i forbindelse med udførelsen af tilsynet.
Udover betaling for tilsyn foreslås det, at de ansatte skal kunne forlade arbejdet i tilfælde af fare.
Forslaget er en forudsætning for at ratificere ILOs minekonvention for Grønland, som Grønlands Selvstyre har udtrykt ønske om.
Det foreslås endvidere, at der, som i Danmark, kan tilkendes den ansatte en godtgørelse, hvis denne ret krænkes.
Endvidere forslås det at tydeliggøre beskæftigelsesministerens adgang til at fastsætte regler om anvendelse af stoffer og materialer, herunder bl.a. krav om substitution af farlige stoffer og materialer.
Ydermere foreslås det, at der kan fastsættes regler om, at Arbejdstilsynet skal godkende anvendelse af farlige kemiske stoffer og materialer, hvis der opstår behov for det, fx i forbindelse med kommende udvindingsprojekter.
 Desuden foreslås det, at Arbejdsmarkedets Erhvervssikring skal kunne videregive oplysninger om arbejdsskader til Arbejdstilsynet i Grønland.
 Endelig foreslås enkelte ændringer af ordensmæssig karakter.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
