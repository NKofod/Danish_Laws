Nr BSF 4 Forslag til folketingsbeslutning om fremskaffelse af flere praktikpladser Fremsat af Aage Frandsen (SF) Lilli Gyldenkilde (SF) Ejner Larsen (SF)  

 Rahbæk Møller (SF) Holger K.
Nielsen (SF) Stillinger (SF) Ebba Strange (SF) den 9. oktober 1990 Folketinget pålægger regeringen af fremsætte lovforslag, der indebærer, at der bliver tilvejebragt flere praktikpladser efter følgende retningslinier:
 1) Arbejdsgivernes Elevrefusionsfond (AER) ændres således, at  

 arbejdsgiverne skal betale et særligt beløb til AER, som kan anvendes som  

 tilskud til de arbejdsgivere, der antager praktikelever.
 2) De kommuner, der i særlig grad antager praktikelever, skal modtage  

 bidrag fra de kommuner, der ikke i særlig grad antager praktikelever.
Bemærkninger til forslaget Baggrunden for forslaget er, at lov om tilvejebringelse af lære- og  

 praktikpladser, der blev vedtaget af Folketinget den 1. juni 1990, ingenlunde  

 har givet det fornødne antal praktikpladser.
Som det fremgår af bilaget, er  

 situationen i år kun lidt bedre end tidligere år, selv om der i år har været  

 iværksat en storstilet kampagne.
Det viser, at det er nødvendigt med andre  

 midler end overtalelseskampagner.
 I forbindelse med vedtagelsen af lov om tilvejebringelse af lære- og  

 praktikpladser gav SF i betænkningen over lovforslaget udtryk for, at SF ikke  

 troede, at det ville være muligt at fremskaffe tilstrækkeligt med  

 praktikpladser, uden at der blev taget mere skrappe midler i anvendelse,  

 f.eks. i form af en kraftig økonomisk tilskyndelse.  

 »Gulerod-pisk-princippet« har SF kaldt det.
SF stemte alligevel for loven, fordi den gav de praktikpladssøgende en ret  

 til en hel uddannelse i form af praktikpladskompenserende undervisning, hvis  

 ikke der var mulighed for at skaffe en praktikplads.
Men denne form for  

 undervisning betragtede SF som en nødløsning, men en nødvendig nødløsning,  

 hvis det nødvendige antal normale praktikpladser ikke kunne skaffes.
 SF mente også, at loven kunne bruges som murbrækker til at indføre andre  

 ordninger, der kunne sikre et tilstrækkeligt antal normale praktikpladser.
Hvis det antal praktikpladssøgende, der ikke havde fået en normal  

 praktikplads, og som derfor skulle have praktikpladskompenserende  

 undervisning, var ret lavt, ville det være en acceptabel nødløsning.
Det vil  

 det derimod ikke være, hvis antallet er meget stort.
Og det er desværre  

 situationen nu.
 For det første er det ud fra en uddannelsesmæssig betragtning  

 utilfredsstillende, at et så stort antal af de faglærte ikke får deres  

 praktikperiode på en normal arbejdsplads.
For det andet er det en dyr uddannelsesform.
De samme penge kunne med  

 langt større udbytte bruges til at tilskynde til, at normale praktikpladser  

 blev fremskaffet.
For det tredje ser det ud til, at de praktikpladssøgende selv opfatter den  

 praktikpladskompenserende undervisning som en utilfredsstillende nødløsning.  

 Der er unge, der siger, at de vil afvise tilbudet, fordi de mener, at de med  

 den praktikpladskompenserende undervisning får en for dårlig uddannelse i  

 forhold til dem, der får en »normal« faglig uddannelse.
De mener,  

 at resultatet bliver, at de får for dårlige muligheder for at få arbejde  

 senere.
Det er beklageligt, at det ikke er lykkedes at fremskaffe et  

 tilstrækkeligt antal praktikpladser til trods for, at vi ved, at Danmark om  

 nogle år vil mangle faglært arbejdskraft.
Når arbejdsgiverne - private og  

 offentlige - ikke selv vil tage konsekvensen af, at der skal uddannes  

 arbejdskraft ved at tage flere praktikelever, må Folketinget gribe ind ved at  

 vedtage så kraftige tilskyndelser, at det sker.
Disse tilskyndelser skal  

 efter SF's opfattelse være økonomiske.
Ved at gøre det betydelig dyrere ikke  

 at tage elever og ved at gøre det tilsvarende billigere at tage elever  

 påvirkes markedet til fordel for efterspørgslen af praktikelever.
Der har tidligere været forskellige løsningsmodeller fremme.
Den model,  

 der i denne forbindelse ofte har været draget frem, er en kvoteordning.
SF  

 vil ikke totalt afvise muligheden.
Men der er mange problemer, hvis en  

 kvoteordning skal gennemføres.
En tvungen kvoteordning vil betyde, at der er  

 praktikelever, der bliver påtvunget en arbejdsgiver, som ikke har ønsket  

 nogen elev.
Det er ikke noget godt udgangspunkt for en uddannelse.
Frivillige  

 kvoteordninger er udmærkede og burde for længst være aftalt i de enkelte  

 brancher.
Men de er frivillige med alle de svagheder, som frivillige  

 ordninger indebærer.
Derfor er det helt utilstrækkeligt alene at satse på  

 dette.
Der blev både den 15. september 1989 og 10. maj 1990 indgået aftaler  

 mellem regeringen og Socialdemokratiet, som begge skulle løse  

 praktikpladsproblemet.
Sådan blev de i det mindste lanceret.
 Som det fremgår af bilaget, er det svært at se, at aftalen af 15.  

 september overhovedet havde nogen betydning, idet antallet af praktikpladser  

 stort set var uændret i 1989-90 i forhold til 1988-89.
 Lov om tilvejebringelse af lære- og praktikpladser, der udspringer af  

 majaftalen, har derimod haft positive virkninger, hvis vi sammenholder  

 situationen i 1990 med situationen i 1989. Men når det tages i betragtning,  

 hvor meget der har været gjort, har resultatet været meget pauvert.
 Årsagen til, at det ikke er lykkedes at fremskaffe flere ekstra pladser,  

 er efter SF's opfattelse, at det er alt for billigt for den enkelte  

 arbejdsgiver at lade være med at opfylde den almindelige  

 arbejdsgiverforpligtelse, dvs. forpligtelsen til at uddanne fremtidens  

 arbejdskraft.
Det offentlige svigter som arbejdsgiver helt klart  

 arbejdsgiverforpligtelsen til at uddanne fremtidens arbejdskraft, og desværre  

 ser det ud til, at denne svigten sker i stigende omfang.
Tilsyneladende er  

 det især kommunerne, der svigter deres forpligtelse.
Undskyldningen herfor er  

 den dårlige kommunale økonomi, men den er ikke acceptabel.
Uanset en stram  

 kommunal økonomi har kommunerne en arbejdsgiverforpligtelse i denne  

 forbindelse.
Hvor meget dyrere er det mon for kommunerne at antage et  

 tilstrækkeligt antal praktikelever i forhold til, at de pågældende unge på  

 længere sigt kan blive afhængige af det sociale system, hvis de ikke kan  

 komme ind på arbejdsmarkedet? Af de private arbejdsgivere har det især været de store virksomheder, der  

 svigtede.
Derimod påtager mange mindre virksomheder sig tilsyneladende  

 forpligtelsen fuldt ud.
Når det tages i betragtning, at det netop er de store  

 virksomheder, der senere bruger en meget stor del af den uddannede  

 arbejdskraft, er det usolidarisk, at de ikke uddanner flere eller i det  

 mindste betaler til, at arbejdskraften bliver uddannet af andre.
Ifølge dette forslag til folketingsbeslutning kan det fortsat lade sig  

 gøre for en arbejdsgiver - privat eller offentlig - at slippe for  

 forpligtelsen til at uddanne fremtidens arbejdskraft.
Men det bliver en  

 økonomisk belastning, fordi de skal betale til de arbejdsgivere, der påtager  

 sig forpligtelsen.
Forslaget er derfor udtryk for en solidarisk ordning.
 Forslaget skulle blive udgiftsneutralt for staten, idet det forudsættes,  

 at arbejdsgiverne i forvejen skal betale for den praktikpladskompenserende  

 undervisning, og at det er de private arbejdsgivere og kommunerne, der  

 pålægges afgifter og får tilskud.
For de private arbejdsgivere under eet skulle udgiften derfor heller ikke  

 øges.
Derimod er det klart, at der er arbejdsgivere, der kommer til at betale  

 betydelig mere, nemlig de arbejdsgivere, der ikke antager praktikelever. men  

 det er også meningen med forslaget.
Til gengæld vil de arbejdsgivere, der har  

 levet op til arbejdsgiverforpligtelsen om at uddanne fremtidens arbejdskraft,  

 få en økonomisk gevinst ved forslaget.
For kommunerne under eet vil der formentlig på kort sigt være en  

 udgiftsforøgelse, fordi kommunerne som helhed skal antage flere  

 praktikelever.
Men det er på kort sigt, fordi risikoen for, at de unge ender  

 uden for arbejdsmarkedet og derfor i det sociale system, bliver mindre.
Men  

 under alle omstændigheder vil belastningen for kommunerne på kort sigt  

 variere meget i forhold til, i hvilket omfang de hidtil har levet op til  

 forpligtelsen om at uddanne fremtidens arbejdskraft.
Der er ikke i forslaget lagt op til, at der pålægges staten en særlig  

 forpligtelse ud over det, der i forvejen ligger som hensigter.
Men forslaget  

 forudsætter naturligvis, at staten fuldt ud lever op til sin forpligtelse,  

 når der laves særlige ordninger for det private arbejdsmarked og kommunerne.
Bemærkninger til forslagets enkelte punkter Ad 1) Størrelsen af det beløb, som arbejdsgiverne skal indbetale til AER, og  

 størrelsen af det tilskud, som arbejdsgivere, der antager praktikelever, skal  

 modtage, må afhænge af, hvor meget der skal til, for at udbud og  

 efterspørgsel af praktikelever svarer nogenlunde til hinanden.
På grund af  

 særlige geografiske og branchemæssige forhold vil ligevægt ikke kunne opnås  

 fuldt ud.
Men her vil den praktikpladskompenserende undervisning kunne sikre,  

 at særlige geografiske og branchemæssige forhold ikke betyder, at de  

 praktikpladssøgende bliver ladt i stikken.
Ad. 2) Den økonomiske udligning kommunerne (både primærkommuner og amtskommuner)  

 imellem kan ske ved forskellige metoder.
Metoden er ikke det afgørende.
Det  

 er virkningen.
Af hensyn til metoden og virkningen er det nødvendigt, at der  

 aftales en norm for, hvor mange praktikelever kommunerne skal antage.
Metoden kan være en kommunal udligning, hvor der ydes i forhold til den  

 uddannede arbejdskraft inden for de relevante fagområder, og hvor der ydes  

 tilskud i forhold til, hvor mange praktikelever kommunerne antager.
Beløbenes  

 størrelse må afhænge af, hvor meget der skal til for, at udbud og  

 efterspørgsel af praktikelever nogenlunde svarer til hinanden.
 Metoden kan også være, at kommunerne kommer ind under AER i denne  

 forbindelse, eller at der laves en AER-lignende ordning for kommunerne.
