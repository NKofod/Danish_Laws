 Et haveselskab klagede til justitsministeriet over, at en politimester  

 havde nægtet at imødekomme en af haveselskabet i medfør af retsplejelovens §  

 650, stk. 2, fremsat anmodning om bistand til opretholdelse af et af en foged  

 den 24. marts 1960 nedlagt forbud mod, at ejeren af en fast ejendom beboede  

 denne uden for sommermånederne.
Det var oplyst, at der på ejendommen var tinglyst servitutter, hvorefter  

 helårsbeboelse ikke måtte finde sted i bygninger, der ikke var godkendt af  

 den pågældende bygningskommission, og hvorefter ejendommen kun måtte benyttes  

 til beboelse i tiden fra den 1. maj til den 30. september.
Den på ejendommen  

 opførte bygning var efter det oplyste ikke godkendt af bygningskommissionen  

 til helårsbeboelse.
Det var yderligere oplyst, at ejeren af ejendommen, forinden  

 fogedkendelsen blev afsagt, ved dom af 29. december 1959, var blevet dømt til  

 som ejer af ejendommen at anerkende, at han var pligtig at undlade at benytte  

 denne til beboelse hvert år i tiden fra den 1. oktober til den 30. april, og  

 at han ved dom af 10. januar 1961 i medfør af retsplejelovens § 499, stk. 1,  

 var blevet idømt en bøde på 150 kr. for forsætlig overtrædelse af dommen af  

 29. september 1959, Politimesteren henviste som begrundelse for at nægte politiets bistand til  

 opretholdelse af fogedforbudet af 24. marts 1960 til, at den ved forbudet  

 pålagte undladelsespligt oprindelig er fastslået ved dommen af 29. december  

 1959, og at det herefter må følge af retsplejelovens § 499, stk. 2, at  

 politiet i hvert fald først kan være pligtig at yde domhaveren bistand, når  

 der er afsagt straffedom over domfældte.
Politimesteren anførte i øvrigt, at  

 undladelsespligten i det foreliggende tilfælde formentlig kun kunne  

 gennemtvinges ved, at domfældte blev udsat af sin bolig.
Efter  

 politimesterens opfattelse indeholdt retsplejelovens § 499, stk. 2, ikke  

 tilstrækkelig hjemmel til, at politiet kunne iværksætte en egentlig  

 udsættelsesforretning uden fogedens medvirken.
 Dommeren bemærkede, at der ikke blev tale om udsættelse eller fjernelse af  

 domfældte eller dennes ejendele, idet han stadig havde en ejers fulde  

 rådighed over ejendommen, alene med den begrænsning, at han ikke i  

 vinterhalvåret måtte benytte den til beboelse, og denne rene undladelsespligt  

 kunne ikke gennemtvinges, hverken ved umiddelbar fogedforretning eller ved at  

 gå frem efter reglerne i retsplejelovens kap. 46.
 Justitsministeriet indhentede erklæringer fra Foreningen af politimestre i  

 Danmark og Den danske Dommerforening om sagen.
Politimesterforeningen udtalte bl.a., at politiet i medfør af  

 retsplejelovens § 650, stk. 2, må have pligt til, når det er praktisk muligt  

 at medvirke til et fogedforbuds opretholdelse, uanset om der er afsagt dom i  

 sagen tidligere.
Der forekommer imidlertid forbud, til hvis håndhævelse  

 politiet ikke kan yde bistand, f.eks. forbud mod at benytte anden mands navn.  

 I det foreliggende tilfælde kunne politiet ikke håndhæve forbudet ved at  

 fjerne den pågældende fra ejendommen, heller ikke i vinterhalvåret, da  

 ejendommen var hans, og han havde lov til at komme der hele året.
Han måtte  

 blot ikke i vinterhalvåret benytte huset til beboelse, hvorved i praksis  

 forstås til overnatning, og politiet havde ikke nogen praktisk mulighed for  

 at hindre overnatning.
Man kunne således ikke fjerne bohave (seng, sofa,  

 køkkentøj), som ejeren har lov til at have i huset til benyttelse om sommeren  

 og under dagophold om vinteren, og det lader sig i øvrigt heller ikke gøre at  

 fastslå en »nattetid«, hvor han ikke måtte være i huset i  

 vinterhalvåret.
 Den danske Dommerforening erklærede sig enig med politimesterforeningen i,  

 at politiet i tilfælde, hvor der af fogeden er nedlagt forbud, i medfør af  

 retsplejelovens § 650, stk. 2, har pligt til direkte at yde  

 forbudsrekvirenten bistand til forbudets opretholdelse, men at der kan  

 foreligge tilfælde, hvor det på grund af sagens beskaffenhed er praktisk  

 umuligt for politiet at opfylde bistandspligten, hvilket i øvrigt også vil  

 kunne gælde bistandspligten efter retsplejelovens § 499, stk. 2. Rekvirenten  

 må i så fald være henvist til at gå frem efter retsplejelovens § 650, stk. 1,  

 eller § 499, stk. 1.
Justitsministeriet udtalte i skrivelse af 18. april 1961, at man kunne  

 henholde sig til de af Foreningen af politimestre i Danmark og Den danske  

 Dommerforening afgivne udtalelser.
Man tilføjede, at man under hensyn til  

 beskaffenheden af den ved dommen af 29. december 1959 og fogedkendelsen af  

 24. marts 1960 fastslåede forpligtelse ikke fandt grundlag for at pålægge  

 politiet at efterkomme klagerens anmodning om bistand.
