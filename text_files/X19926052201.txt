 Fundet at kommunalbestyrelsen lovligt kan betinge en dispensation fra  

 kravene om tilvejebringelse af parkeringsarealer på egen grund af, at der  

 indbetales et beløb til parkeringsfond.
 Krav om parkeringsareal kan kun stilles for det yderligere behov,  

 ombygningen og den ændrede anvendelse med rimelighed kan antages at medføre.
 »Byggelovsklage vedr. ejendommen Clemens Torv 15, 8000 Århus C.
 Bygge- og Boligstyrelsen har den 26. september 1991 modtaget Århus  

 Amtskommunes udtalelse i forbindelse med Deres klagesag vedrørende ovennævnte  

 ejendom.
 Af amtskommunens skrivelse, som De ikke har haft bemærkninger til,  

 fremgår, at man fastholder sin tidligere afgørelse om, at Århus kommune har  

 haft den fornødne hjemmel til at kræve indbetaling til parkeringsfond  

 svarende til 3 parkeringspladser, i forbindelse med ombygning af restaurent.
Kravet er opstået ved, at anvendelsen af ca 100 kvm i bygningen er ændret  

 fra beboelse til erhverv, idet 6 værelser samt nogle udenomsrum i mezzaninen  

 er inddraget i eksisterende restaurent på første sal.
Herved øges  

 virksomhedens bruttoetageareal, som kommunen lægger til grund ved  

 fastsættelse af parkeringsanlæg.
Da der ikke er mulighed for nyanlæg af  

 parkeringspladser på ejendommen, har kommunen i henhold til de  

 »Retningslinier for anlæg af parkeringsarealer i Århus kommune,»  

 som er vedtaget af byrådet den 9. januar 1985, stillet krav om indbetaling af  

 afgift for 3 pladser, eller ialt 84.000,- kr. idet man har modregnet 1 plads  

 for den tidligere beboelse af arealet.
Denne afgørelse indklager De for Århus Amtskommune den 8. marts 1989 først  

 og fremmest på baggrund af kommunens fortolkning af ovennævnte retningslinier  

 i den konkrete sag.
Efter Deres opfattelse er der i realiteten tale om en  

 indskrænket anvendelse af det samlede areal, idet den ændrede indretning af  

 restaurenten, bl.a. med indvendig trappe, etablering af køkken og salatbuffet  

 m.v. i selve restaurenten har medført færre serveringspladser.
Samtidig er  

 køkkenet flyttet fra kælder til mellemetage, hvorved kælderen er overgået til  

 kun at anvendes til vareindlevering o.l. og de 6 beboelsesværelser er  

 nedlagt.
Alt i alt har ombygningen således efter Deres opfattelse medført et  

 mindsket behov for parkeringspladser.
 De finder, at kravet om yderligere parkeringspladser i forbindelse med  

 nybygning og ombygning primært må bedømmes udfra det konkrete yderligere  

 behov, der opstår ved byggeriet.
 De rejser iøvrigt tvivl om den eksisterende hjemmel, som De ønsker  

 fastlagt sammen med grænserne for såvel fastlagte regler som de i forbindelse  

 med reglerne trufne skønsmæssige afgørelser.
I skrivelse af 13. februar 1990 finder amtskommunen som klageinstans, at  

 afgørelsen er truffet i overensstemmelse med bygningsreglementets kap.  

 2.1.3., hvorefter parkeringsareal kan fastsættes udfra ejendommens  

 bruttoetageareal.
Kommunen har i »Retningslinier for anlæg af  

 parkeringsarealer i Århus kommune« fastlagt, hvorledes den agter at  

 administrere bygningsreglementets bestemmelser, og afgørelsen er truffet i  

 overensstemmelse hermed.
Amtskommunen finder således, at kommunen har haft  

 den fornødne hjemmel til at fastsætte kravet om de 3 parkeringspladser.
 Hjemmelen til i stedet af opkræve parkeringsafgift finder amtskommunen er  

 tilstede i byggelovens § 22 stk. 5. hvorefter boligministeren kan fastsætte  

 bestemmelser for kommunalbestyrelsens adgang til at gøre fravigelse fra  

 bestemmelserne om tilvejebringelse af parkeringsarealer på egen grund  

 betinget af, at der sker indbetaling til en kommunal parkeringsfond.
 Selve parkeringsbehovet og størrelsen af afgiften beror på kommunens skøn,  

 hvorfor amtskommunen med henvisning til byggelovens § 23, stk. 1 afviser at  

 tage stilling hertil.
 Den 9. april 1990 påklager De såvel kommunens som amtskommunens afgørelse  

 til Bygge- og Boligstyrelsen.
 De anfører heri, at amtskommunen ikke ses at have behandlet Deres  

 argumentation vedrørende beregningsgrundlaget for det øgede parkeringsbehov.
De stiller spørgsmålet, hvorvidt de fastsatte retningslinier kan misbruges  

 til at stille krav om parkeringspladser, som i realiteten ikke logisk og  

 fornuftigt kan begrundes, såfremt kommunen ikke foretager en konkret  

 vurdering af behovet før og efter ombygningen.
Af bemærkningerne til  

 ovennævnte retningslinier fremgår, at det er »det øgede behov«, der  

 skal lægges til grund ved vurdering af, om der ved en ændret anvendelse af en  

 eksisterende bygning skal stilles krav om yderligere parkeringspladser.
 At lægge bruttoarealet til grund anser De for en tom begrundelse, idet  

 kommunen er i besiddelse af oplysninger såvel fra Bygningsinspektoratet som  

 Brandmyndighederne om den brug, der kan finde sted, og dermed også den  

 belastning af behovet for parkeringspladser i forhold til tidligere brug, der  

 kan være tale om.
Endelig peger De på, at kommunen ikke tager stilling til, at brugen af  

 kælderen er betydeligt indskrænket i forhold til tidligere, idet anvendelse  

 idag udelukkende er indlevering og opbevaring af varer, hvor det før var  

 køkkenregion, idet der er indrettet »køkkener« i de to  

 restaurationslokaler.
Dette er bl.a. medvirkende til, at der ikke er sket en  

 udvidelse af serveringspladserne.
 Amtskommunens afvisning med henvisning til byggelovens § 23, stk. 1 mener  

 De er forkert, idet der her er tale om et skøn på baggrund af bestemmelser,  

 som kommunen selv har fastsat i henhold til § 22 stk. 5, hvor hjemlen er  

 givet til boligministeren.
 Herudover anser de § 23 stk. 1 andet punktum, hvorefter påklage endvidere  

 kan tillades, hvis afgørelsen har almindelig interesse eller videregående  

 betydelige følger for klageren, for at være tilstrækkelig hjemmel for Deres  

 klient, og i den forbindelse anser De kommunens klagevejledning for at være  

 forkert.
 I Bygge- og Boligstyrelsens skrivelse af 11. april 1990 meddeles det, at  

 man har anmodet Århus Amtskommune om en udtalelse til Deres klage, efter  

 indhentet erklæring fra Århus kommune.
 Den 30. april 1990 anmoder amtskommunen magistratens 2. afdeling om en ny  

 udtalelse, som efter adskillige rykkere såvel fra amtet som fra Bygge- og  

 Boligstyrelsen dog først fremkommer den 19. september 1991.
 På baggrund heraf har amtskommunen, som nævnt indledningsvist, den 25.  

 september 1991 fremsendt sine kommentarer til Bygge- og Boligstyrelsen.
Århus kommune redegør for beregningen af parkeringskravet udfra de  

 retningslinier, der er opstillet for de forskellige anvendelsesområder inden  

 for bolig og erhverv.
Denne beregningsmetode tager ikke højde for, hvor  

 intensivt f.eks. restaurationslokaler bruges.
Dette finder kommunen  

 imidlertid ikke, man kan inddrage i vurderingen, idet intensiteten kan  

 variere på grund af f.eks. ejerskifte, underholdning, kundernes  

 aldersfordeling etc, og et sådant skift vil ikke betyde, at kommunen  

 inddrages og efterfølgende får mulighed for at vurdere et eventuelt øget  

 parkeringsbehov.
Man har derfor ikke ment at kunne tage hensyn til en  

 eventuel mindre intensiv udnyttelse af arealet.
 På samme måde har man heller ikke kunnet tage hensyn til den ændrede  

 anvendelse af kælderlokalerne.
 Ved beregning af parkeringsbidraget, har kommunen således set isoleret på  

 den ændrede anvendelse af mezzaninetagen, som tidligere var godkendt til  

 udenomsrum og beboelse.
 Kommunen understreger, at de givne retningslinier er vejledende, men har  

 ikke skønnet, at den konkrete sag indeholdt momenter, som kunne begrunde en  

 fravigelse af den praksis, som retningslinierne er udtryk for.
Amtskommunen er i sin udtalelse af 25. september enig med kommunen i den  

 oven for beskrevne anvendelse af regelgrundlaget.
Man mener ikke, at den  

 aktuelle indretning bør danne grundlag for udlæg af parkeringsareal, idet en  

 senere mere intensiv udnyttelse af lokalerne ikke vil kunne bruges til at  

 stille krav om yderligere parkering.
Man har således fundet, at kommunen har  

 haft den fornødne hjemmel til at kræve yderligere parkeringsareal i det  

 omfang, den ændrede anvendelse giver anledning til.
Fastsættelsen heraf beror  

 på et skøn, som klagemyndigheden ikke har mulighed for at gå ind i.
 Selvom boligministeren ikke har fastsat nærmere bestemmelser, angiver §  

 22, stk. 5 i byggeloven dog mulighed for, at kommunen kan dispensere fra  

 bygningsreglementets parkeringskrav, idet der sker indbetaling til en  

 parkeringsfond, og kommunens beregninger giver ikke amtskommunen anledning  

 til bemærkninger.
Til Deres påstand om, at klagevejledningen i kommunens afgørelse af 14.  

 februar 1989 er fejlagtig, anføres, at det er amtskommunen som  

 klagemyndighed, der vurderer, om en afgørelse har almindelig interesse eller  

 videregående betydelige følger for klageren.
Dette har man vurderet ikke var  

 tilfældet, bortset fra det allerede konkret behandlede spørgsmål af  

 almindelig interesse, om kommunen kan stille krav om indbetaling til  

 parkeringsfond.
I Bygge- og Boligstyrelsens skrivelse af 11. april 1990 tog man forbehold  

 med hensyn til, om byggelovens betingelser for at tage Deres klage op til  

 behandling var opfyldt.
Skønsmæssige afgørelser og vurderingen af, hvorvidt  

 en afgørelse har almindelig interesse eller videregående betydelige følger  

 for klageren, kan således ikke indklages for boligstyrelsen, jf. § 23 st. 1  

 og 2 i byggeloven, jf. lovbekendtgørelse nr. 834 af 9. december 1986.
 Bygge- og Boligstyrelsen har fundet, at der er hjemmel til at tage  

 spørgsmålet om fastsættelse af parkeringsarealer op til behandling.
 I denne anledning skal Bygge- og Boligstyrelsen meddele følgende:
I medfør af byggelovens § 22, stk. 5 kan boligministeren fastsætte  

 bestemmelser for kommunalbestyrelsens adgang til at gøre en fravigelse fra  

 bestemmelser om tilvejebringelse af parkeringsarealer på egen grund betinget  

 af, at der sker indbetaling til en kommunal parkeringsfond.
Bestemmelsen skal  

 ses i tilknytning til byggelovens § 22, stk. 1, hvorefter kommunalbestyrelsen  

 kan dispensere fra lovens fastsatte bestemmelser, når det skønnes foreneligt  

 med de hensyn, som ligger til grund for de pågældende bestemmelser.
Ved  

 meddelelse af dispensation kan der fastsættes betingelser - også af økonomisk  

 art - som kompenserer for de bestemmelser, som dispensationen vedrører.  

 Bygge- og Boligstyrelsen finder således, at kommunalbestyrelsen lovligt kan  

 betinge en dispensation fra kravene om tilvejebringelse af parkeringsarealer  

 på egen grund af, at der indbetales et beløb til en parkeringsfond.
I forbindelse med den skete ombygning og ændrede anvendelse af den  

 pågældende bebyggelse er det Bygge- og Boligstyrelsens opfattelse, at det i  

 henhold til byggelovens § 2, stk. 1, litra b og c, jf. bygniningsreglement  

 1982, kap. 2.1.3 må vurderes, om der udløses krav om udlæg af yderligere  

 parkeringsareal.
Ved denne vurdering finder Bygge- og Boligstyrelsen ikke, at  

 kommunalbestyrelsen som bygningsmyndighed kan stille krav om større  

 parkeringsareal end det, der følger af det yderligere parkeringsbehov, som  

 ombygningen og den ændrede anvendelse med rimelighed kan antages at medføre.  

 Ved bedømmelsen heraf finder Bygge- og Boligstyrelsen, at der ikke alene kan  

 tages hensyn til den arealmæssige forøgelse af den pågældende  

 restaurantionsvirksomhed, men at der tillige bør foretages en mere almindelig  

 vurdering af, i hvilket omfang restaurationsvirksomhedens nye  

 funktionsmuligheder med rimelighed kan påregnes at øge parkeringsbehovet.
Da  

 det fremgår af sagen, at en sådan vurdering ikke er foretaget af  

 kommunalbestyrelsen, hjemviser Bygge- og Boligstyrelsen herved sagen til  

 fornyet behandling i overensstemmelse med de anførte retningslinier.
