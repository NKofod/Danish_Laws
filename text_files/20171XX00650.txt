Skriftlig fremsættelse (28. februar 2018) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om Forsyningstilsynet (Lovforslag nr.
L 164) Hovedformålet med lovforslaget er at etablere et nyt Forsyningstilsyn, der skal overtage de nuværende Energitilsyns opgaver i forhold til el- gas- og varmesektoren.
Lovforslaget udmønter en del af den politiske aftale Et stærkt Forsyningstilsyn (regeringen, Det Radikale Venstre, Socialdemokratiet og Socialistisk Folkeparti - 4. oktober 2017). Øvrige elementer af aftalen implementeres løbende i de relevante sektorlove.
Med lovforslaget ændres organiseringen af tilsynet.
Forsyningstilsynet vil blive ledet af en uafhængig direktør.
Forsyningstilsynet skal varetage forbrugernes interesser på el-, gas- og varmeområdet ved at arbejde for høj effektivitet, lave priser, en sikker og stabil forsyning og en effektiv grøn omstilling og teknologiudvikling.
Der etableres rammer for, at Forsyningstilsynet gennemfører flere analyser og øget monitorering af sektorerne med henblik på løbende regeloptimering.
Herunder etableres der rammer for, at Forsyningstilsynet indgår i en tættere dialog med ministeriet om udviklingen af sektorerne, og tilsynet forpligtes indenfor rammerne af deres uafhængighed til at bidrage til det regeludviklende arbejde.
Der fastsættes endelig rammer for, at tilsynet indgår i en tættere dialog med branchen, forbrugerorganisationer og øvrige interessenter om deres arbejde.
Ministeren får bl.a. mulighed for at nedsætte et fast kontaktudvalg, som Forsyningstilsynet kan drøfte relevante forhold med.
Lovforslaget har ingen umiddelbare økonomiske konsekvenser.
Der vil først efter at den nye organisering er etableret blive taget stilling til det fremtidige opgaveomfang og finansieringen heraf.
 Lovforslaget foreslås at træde i kraft den 1. juli 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
