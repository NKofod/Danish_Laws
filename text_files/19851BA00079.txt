Nr BSF 79 Forslag til folketingsbeslutning om skærpelse af køre- og hviletids- samt  

 kontrolbestemmelser for buschauffører Fremsat af Tommy Dinesen (SF) Carsten Andersen (SF) Inger Harms (SF) Ole  

 Henriksen (SF) Ebba Strange (SF) Folketinget pålægger regeringen i forbindelse med revisionen af køre- og hviletidsbestemmelserne for buschauffører at medtage følgende bestemmelser:
1. Ved indenlandsk kørsel skal chauffører på langtursbusser have dokumenteret erfaring i kørsel med busser eller godslastvogne over 3.500 kg samt være fyldt 21 år.
Ved international kørsel med nonstop bus skal der kunne dokumenteres 2 års kørsel, og chaufføren skal være fyldt 23 år.
 Chaufføren skal desuden have gennemgået et buskursus på 120 timer.
2. I alle langtursbusser skal der på et for alle passagerer synligt sted være skilte, der klart angiver reglerne for chaufførernes hviletidsbestemmelser, samt hvor mange chauffører der skal være i busser af forskellig art, samt klagemuligheder ved overskridelse af hviletidsbestemmelserne.
3. Ved alvorlige overskridelser af køre- og hviletidsbestemmelserne kan koncessionen fratages vognmanden.
Oprindeligt fremsat beslutningsforslag Blad nr 490 Folketinget pålægger regeringen i forbindelse med revisionen af køre- og hviletidsbestemmelserne for buschauffører at medtage følgende bestemmelser:
1. Ved indenlandsk kørsel skal chauffører på langtursbusser have dokumenteret erfaring i kørsel med busser eller godslastvogne over 3.500 kg samt være fyldt 21 år.
Ved international kørsel med nonstop bus skal der kunne dokumenteres 2 års kørsel, og chaufføren skal være fyldt 23 år.
 Chaufføren skal desuden have gennemgået et buskursus på 120 timer.
 2. Der stilles følgende krav vedrørende bussernes alder:
Under 6 år: ingen begrænsninger for kørsel, 6-8 år: al kørsel undtagen nonstop og over 8 år: kun indenlandsk kørsel.
Desuden bør der i busser til international kørsel forefindes biltelefon.
3. I alle langtursbusser skal der på et for alle passagerer synligt sted være skilte, der klart angiver reglerne for chaufførernes hviletidsbestemmelser, samt hvor mange chauffører der skal være i busser af forskellig art, samt klagemuligheder ved overskridelse af hviletidsbestemmelserne.
4. Ved alvorlige overskridelser af køre- og hviletidsbestemmelserne kan koncessionen fratages vognmanden.
BEMÆRKNINGER TIL FORSLAGET Almindelige bemærkninger Med den tragiske busulykke ved Kassel i Vesttyskland i sommeren 1985 blev det påvist, at turistbuserhvervet ikke lever op til den standard, som måtte være ønskelig.
Derfor bør kravene til chaufførernes uddannelse skærpes væsentligt, således at det bliver mere sikkert med denne form for ferierejser.
I forbindelse med langturskørsel og specielt nonstop er reglerne således, at der sker mange overtrædelser af køre- og hviletidsbestemmelserne.
Arbejdstilsynet indstillede i 1984 673 sager til retslig tiltale for overtrædelse af køre- og hviletidsbestemmelserne mod 596 sager i 1983. Derudover modtog direktoratet 2.332 indberetninger om overtrædelser, som udelukkende er behandlet af politiet.
Disse tal viser helt klart, at der sker alt for mange overtrædelser, samt at der er behov for alvorlige stramninger, når det gælder køre- og hviletidsbestemmelserne.
Bemærkninger til de enkelte punkter Ad 1 Den ulykkelige hændelse ved Kassel i Vesttyskland viste bl.a., at der finder en del buskørsel sted med urutinerede chauffører, der i sommerferien bruger muligheden til at komme ud at se andre lande.
Dette bør kun ske, hvis den pågældende chauffør har haft erhvervskørsel, som kan dokumenteres.
Desuden bør langtursbuschauffører have gennemgået et buskursus på 120 timer, hvor de undervises i eksempelvis erhvervslære, køretøjets opbygning, internationale færdselsregler, toldregler, førstehjælp på 32 timer, køreteknik, herunder glatførekørsel, samt bekæmpelse af brande.
Ad 2 Det er af afgørende betydning for passagerernes sikkerhed, at det ikke er for gamle busser, der bruges ved international buskørsel, hvilket bestemmelserne i nr. 2 sikrer.
Ad 3 Hvis der på et synligt sted i bussen er et skilt med de forskellige køre- og hviletidsbestemmelser, giver det passagererne mulighed for at kunne følge, om chaufførerne overholder de regler, der er gældende for buskørslen, især internationalt, hvilket ganske givet vil have en præventiv virkning og forhindre overtrædelser.
Ad 4 For at forhindre ulovligheder som overtrædelse af køre- og hviletiden bør der kunne skrides ind med fratagelse af koncessioner til buskørsel såvel nationalt som internationalt.
