Ligebehandlingsnævnets afgørelse om køn - adgangsbegrænsning - medhold J.nr. 19-43462 En herretøjsforretning annoncerede ved en Facebook-begivenhed med, at de afholdt et arrangement kun for mænd.
Arrangementet bestod af et foredrag om blandt andet, hvordan mænd lærer at stå godt i sig selv, og hvordan de rummer kvinder.
En kvinde havde henvendt sig til forretningen om, hvorvidt hun kunne deltage.
Kvinden havde ikke fået svar, og hun indgav en klage til Ligebehandlingsnævnet.
Nævnet vurderede, at kviden havde retlig interesse i sagen, da hun havde oplyst, at hun tidligere havde beskæftiget sig med køn og forståelsen af mande- og kvinderoller, og at hun overvejede at deltage i arrangementet.
Nævnet lagde vægt på foredragets indhold, og at deltagelse i arrangementet udløste en voucher på 1.000 kr. til et skræddersyet jakkesæt hos forretningen, hvilket både mænd og kvinder kunne have interesse i modtagelse af.
Nævnet kunne derfor behandle klagen.
Det fremgik direkte af den offentlige Facebook-begivenhed, at arrangementet kun var for mænd.
Indklagede var - trods flere opfordringer fra nævnet - ikke fremkommet med bemærkninger til sagen.
Indklagede havde således ikke over for nævnet oplyst om baggrunden for, at det kun var mænd, der havde adgang til arrangementet.
Det var på den baggrund ikke godtgjort, at arrangementet var omfattet af hverken bekendtgørelse af initiativer til fremme af ligestilling eller ligestillingslovens § 3 a.
Klager fik derfor medhold i klagen.
 Efter en samlet vurdering af sagens omstændigheder blev der ikke fundet fuldt tilstrækkeligt grundlag for at tilkende klager en godtgørelse.
 Klagen angår påstået forskelsbehandling på grund af køn i forbindelse med, at en herretøjsforretning afholdt et arrangement med adgang kun for mænd.
Ligebehandlingsnævnets afgørelse Det var i strid med ligestillingsloven, at en herretøjsforretning afholdt et arrangement med adgang kun for mænd.
Sagsfremstilling Ved en offentlig Facebook-begivenhed annoncerede indklagede herretøjsforretning med et arrangement den 25. september 2019. Af begivenheden fremgår blandt andet:
MANDE-foredrag om mænd kun for mænd [Indklagedes adresse] Arrangeret af [indklagede] Detaljer MandeForedrag:
Stå godt i dig selv, mand - og få det kærlighedsliv, du ønsker dig Sexolog, journalist og kærlighedscoach, [navn].
 MandeMentor, parterapeut og lifecoach, [navn].
 I dette foredrag viser mande-specialisterne, [navn] og [navn], dig, hvordan du lærer at stå godt i dig selv, udfolde din maskulinitet på en ny måde og rumme din kvinde kærligt og respektfuldt, uden at miste dig selv undervejs.
 Min kæreste er strid - hun bestemmer hele tiden.
Hun bestemmer indretningen derhjemme, hvordan jeg skifter ble på vores barn og alt muligt andet!  Min mand er en vatpik, han kan slet ikke udtrykke sig og fortælle, hvad han tænker og føler.
Han er lukket og tager aldrig initiativ til en skid!  Sådan taler mænd og kvinder om hinanden i dag.
 Det er ikke svært at se, hvorfor parforhold går i stykker og der er flere singler, skilsmisser og mere utroskab end nogensinde før.
 Mændene oplever, at kvinderne har taget magten.
 Kvinderne oplever, at de ikke er sammen med en (rigtig) mand.
 Men det er der en god forklaring på.
 Og en enkel løsning på.
 Kvinder har nemlig ikke lyst til at dominere hele tiden.
 Og mændene har ikke lyst til at fremstå vattede.
HVAD SKAL DER TIL? Du hører om, hvordan du kan:
holde gang i sexlivet, selvom der er hverdag og børneafhentning sige fra og tage udgangspunkt i dig selv, i stedet for at bruge din kvinde som følelses-kompas gøre tingene på en ny måde, så du fremstår maskulin og attraktiv Du får også vigtig viden om, hvordan vi er havnet i den her ulykkelige situation - som formentlig spiller en stor rolle i, at så mange par går fra hinanden.
 Resultat: Du kan leve et liv som en tilfreds mand.
OBS! Foredraget er kun for mænd.  Af indklagedes Facebook-opslag af 4. september 2019 fremgår blandt andet:
Det er efterår. . en dejlig sommer og varme. . kræver lige en peptalk til mænd fra mænd.
Vi byder på mandeøl fra [virksomhed] og alle der deltager på aftenen kan få udleveret en voucher på 1000kr til et skræddersyet jakkesæt.  Klager, der er en kvinde, sendte den 6. september 2019 en Messenger-besked til indklagede, hvoraf fremgår:
Jeg skal lige dobbelttjekke.
I afholder et kønssegregeret arrangement, hvor jeg som kvinde ikke må købe billet eller deltage?  Klagen blev modtaget i Ligebehandlingsnævnet den 6. september 2019.
 Klager fremsatte i klagen en påstand om betaling af en godtgørelse på 2.500 kr.
 Af klagers Messenger-besked til indklagede af 13. september 2019 fremgår:
Jeg kunne godt tænkte mig at deltage  kan jeg det?  Parternes bemærkninger Klager gør gældende, at afholdelsen af arrangementet med adgang kun for mænd, udgør diskrimination i strid med ligestillingsloven.
Klager overvejede at deltage i arrangementet.
Klager har beskæftiget sig meget med køn og forståelsen af mande- og kvinderoller, og hendes nysgerrighed blev vakt af titlen på foredraget.
Både i titlen og i beskrivelsen på arrangementets Facebook-begivenhed fremgår det, at arrangementet kun var med adgang for mænd.
Derfor formodede klager, at hun som kvinde ikke var velkommen.
Klager sendte to Messenger-beskeder til indklagede via indklagedes side på Facebook.
Messenger er en af de tre kontaktformer, som indklagede foreslår på deres Facebook-side.
Klager modtog ikke svar herpå.
 Det burde ikke være nødvendigt for klagers retlige interesse i sagen, at klager rettede henvendelse til indklagede, da allerede beskrivelsen af foredraget og titlen giver anledning til en formodning om diskrimination på baggrund af køn.
Det fremgår tydeligt af arrangementets beskrivelse, at kvinder ikke havde adgang.
Dette udgør direkte diskrimination på baggrund af køn.
At deltagelse i arrangementet udløste en voucher på 1.000 kr. til et skræddersyet jakkesæt hos indklagede herretøjsforretning er en skærpende omstændighed, der tydeligt stiller kvinder ringere end mænd.
Allerede ved at indklagede skrev, at arrangementet kun var med adgang for mænd, har klager rejst en formodning om forskelsbehandling.
Det påhviler derfor indklagede at bevise, at ligebehandlingsprincippet ikke er krænket.
 Arrangementet er ikke omfattet af de i bekendtgørelsen oplistede ligestillingsmæssige formål, og kan derfor ikke undtages.
Forskelsbehandlingen kan heller ikke anses for at være begrundet i et legitimt formål.
Selv hvis der var et legitimt formål, er segregation den strengeste form for diskrimination, og barren er høj for, hvornår forskelsbehandling anses for egnet, nødvendig og proportionel.
 Klager ønsker med klagen, at det konstateres, at det er i strid med loven at afholde arrangementer, der uden sagligt grundlag er kønssegregerede.
 Klager har ved fremsættelsen af sin beløbsmæssige påstand om betaling af en godtgørelse henvist til nævnets praksis i sagsnr. 18-27736 og 19-1594.
 Indklagede er trods flere opfordringer ikke fremkommet med bemærkninger til sagen.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn efter lov om ligestilling af kvinder og mænd (ligestillingsloven).
En klage kan indbringes for Ligebehandlingsnævnet af den, der har retlig interesse i sagen.
Det betyder, at Ligebehandlingsnævnet kun kan behandle en klage, hvis klageren har en individuel og aktuel interesse i den konkrete sag.
 Klageren skal således være direkte berørt af den påståede forskelsbehandling ved selv at have været udsat for en handling eller undladelse, som efter den pågældendes opfattelse udgør ulovlig forskelsbehandling.
Det pågældende arrangement blev afholdt på indklagede herretøjsforretnings adresse.
Arrangementet bestod af et foredrag om blandt andet, hvordan mænd lærer at stå godt i sig selv, hvordan de udfolder deres maskulinitet, og hvordan de rummer kvinder.
Klager har oplyst, at hun har beskæftiget sig med køn og forståelsen af mande- og kvinderoller, og at hun overvejede at deltage i arrangementet.
Klager har videre oplyst, at hun på baggrund af arrangementets titel og beskrivelse formodede, at hun på grund af sit køn ikke var velkommen.
Klager rettede flere gange henvendelse til indklagede om, hvorvidt hun som kvinde kunne deltage.
Efter de foreliggende oplysninger vurderer nævnet, at klager ønskede at deltage i arrangementet, og derfor har retlig interesse i sagen.
Nævnet lægger herunder vægt på foredragets indhold, og at deltagelse i arrangementet udløste en voucher på 1.000 kr. til et skræddersyet jakkesæt hos indklagede herretøjsforretning, hvilket både mænd og kvinder kan have interesse i modtagelse af.
Nævnet kan derfor behandle klagen.
Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Der foreligger direkte forskelsbehandling, når en person på grund af køn behandles ringere, end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer af det ene køn særligt ufordelagtigt i forhold til det andet køn, medmindre den pågældende bestemmelse, kriterium eller praksis er objektivt begrundet i et legitimt formål, og midlerne til at opfylde dette formål er hensigtsmæssige og nødvendige.
 Det fremgår af den offentlige Facebook-begivenhed, at arrangementet kun var for mænd.
 Det fremgår af betragtning 17 i Rådets direktiv 2004/113, der ligger til grund for ligestillingsloven, at princippet om ligebehandling i forbindelse med adgang til varer og tjenesteydelser ikke kræver, at der altid skal leveres faciliteter til mænd og kvinder på et fælles grundlag, så længe de ikke leveres på gunstigere betingelser til medlemmer af det ene køn.
Indklagede herretøjsforretning er specialiseret i at betjene mænd.
Arrangementet bestod imidlertid af foredrag om mænds maskulinitet og rolle i et parforhold.
Foredraget blev givet af to personer der blandt andet er henholdsvis journalist og parterapeut.
 Nævnet vurderer på den baggrund, at arrangementet ikke udgjorde en del af indklagedes sædvanlige betjening af mænd, men at arrangementet lå ud over dette.
 Det følger af § 2 i bekendtgørelse om initiativer til fremme af ligestilling, at det er tilladt at etablere kursus- eller uddannelsesvirksomhed for det ene køn af op til seks måneders varighed, såfremt formålet blandt andet er at fremme ligestilling.
 Det følger af ligestillingslovens § 3 a, at loven ikke er til hinder for forskelsbehandling af det ene køn, hvis det er begrundet i et legitimt mål, og midlerne til at opfylde dette mål er hensigtsmæssige og nødvendige.
 Et legitimt mål, der kan begrunde forskelsbehandling af det ene køn, kan for eksempel være fremme af ligestilling mellem mænd og kvinder.
 Foredragets indhold bestod blandt andet af, hvordan mænd lærer at stå godt i sig selv, og hvordan de rummer kvinder.
 Indklagede er - trods flere opfordringer fra nævnet - ikke fremkommet med bemærkninger til sagen.
 Indklagede har således ikke over for nævnet oplyst om baggrunden for, at det kun var mænd, der havde adgang til arrangementet.
Det er på den baggrund ikke godtgjort, at arrangementet var omfattet af hverken bekendtgørelse af initiativer til fremme af ligestilling eller ligestillingslovens § 3 a.
Hertil bemærkes, at ligestillingslovens § 3 a ifølge forarbejderne skal fortolkes snævert for at undgå, at forbuddet mod diskrimination udhules.
 Indklagede har herefter ikke løftet bevisbyrden for, at ligebehandlingsprincippet ikke er blevet krænket.
 Klager får derfor medhold i klagen.
Godtgørelse Efter en samlet vurdering af sagens omstændigheder findes der ikke fuldt tilstrækkeligt grundlag for at tilkende klager en godtgørelse.
Retsregler Afgørelsen er truffet efter følgende bestemmelser:
