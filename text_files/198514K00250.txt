Nr BTL 250 Betænkning over Forslag til lov om ændring af lov om beskatning til  

 kommunerne af faste ejendomme (Rammer for grundskyldpromiller m.v.)   

 Nr L 250 1985-86, 1. samling Afgivet af kommunaludvalget Afgivet: 19860523 Udvalget har behandlet lovforslaget i nogle møder og har herunder stillet spørgsmål til indenrigsministeren, som denne har besvaret skriftligt.
Udvalget har endvidere modtaget mundtlige og/ eller skriftlige henvendelser fra:
Dansk Skovforening, De danske Landboforeninger og Tolvmandsforeningerne.
Udvalget har behandlet lovforslaget sammen med forslag til lov om ændring af lov om beskatning til kommunerne af faste ejendomme (Ophævelse af minimumsgrænsen for den kommunale grundskyldpromille, maksimumsgrænse for udskrivning af grundskyld, fastsættelse af den amtskommunale grundskyldpromille) (L 259) og forslag til lov om ændring af lov om udskrivning af skat til amtskommunen (Ophævelse af det amtskommunale ligningsforhold) (L 260). Nogle af spørgsmålene og henvendelserne vedrører tillige disse lovforslag.
Der er af to mindretal stillet ændringsforslag, hvorom henvises til de ledsagende bemærkninger.
Herefter indstiller et mindretal (det konservative folkepartis, venstres og kristeligt folkepartis medlemmer af udvalget) lovforslaget til forkastelse ved 3. behandling.
Mindretallet har noteret sig, at der er fællestræk mellem det foreliggende lovforslag (L 250) og det af indenrigsministeren fremsatte ejendomsskatteforslag (L 259).
Mindretallet har også noteret sig, at L 250 indebærer en ophævelse af 10 promille reglen, hvilket mindretallet isoleret set finder positivt.
Dette er imidlertid bl.a. kædet sammen med indførelse af en bundgrænse på 6 promille for den kommunale grundskyld, en regel, mindretallet må tage kraftig afstand fra.
En sådan regel indebærer, at 115 kommuner set i forhold til 1986-promillerne tvinges til at forhøje grundskyldpromillen i 1987. Hertil kommer yderligere de betydelige stigninger i grundværdierne ved 18. alm. vurdering, der generelt er udsigt til.
Mindretallet finder, at indførelse af en pligt for kommunerne til mindst at skulle opkræve 6 promille i grundskyld er uheldig, da især kommuner med mager landbrugsjord eller store arbejdsløshedsproblemer herved tvinges til at opkræve skatter fra folk uden egentlig skatteevne.
Mindretallet finder i det hele taget, at en minimumsgrundskyldfastsættelse fra centralt hold er uheldig, da en sådan ikke tager tilstrækkeligt hensyn til de enkelte kommuners særlige forhold.
Et andet mindretal (socialdemokratiets og det radikale venstres medlemmer af udvalget) indstiller lovforslaget til vedtagelse med det af mindretallet stillede ændringsforslag.
Et tredje mindretal (socialistisk folkepartis medlemmer af udvalget) indstiller lovforslaget til vedtagelse med de af mindretallet stillede ændringsforslag.
Et fjerde mindretal (de frie demokraters medlem af udvalget) vil redegøre for sin stilling til lovforslaget ved 3. behandling.
ÆNDRINGSFORSLAG Til § 1 Af et mindretal (SF):
 1) Nr. 1 affattes således:
 »1. § 2, stk. 2, affattes således:
»Stk. 2. Grundskyldpromillen i en kommune skal udgøre mindst 6, i Københavns og Frederiksberg kommuner dog med tillæg af den for amtskommunal grundskyld fastsatte promille.
Grundskyldpromillen skal udgøre mindst 10 i en kommune, såfremt mindst en skatteyder, som kommunen er skattekommune for, ved den forud for skatteåret senest foretagne beregning af slutskat har opnået ret til nedsættelse af indkomstskatten til staten i medfør af § 3, stk. 4, 1. pkt., i loven om udskrivning af indkomst- og formueskat til staten.
Pligt til at anvende en grundskyldpromille af den i 2.
pkt. angivne størrelse består dog ikke, såfremt kommunens udskrivningsprocent for det kalenderår, hvori skatteåret begynder, er fastsat til en sådan størrelse, at der ikke for nogen skatteyder, som kommunen er skattekommune for, vil kunne blive tale om nedsættelse af indkomstskatten til staten for det pågældende kalenderår i medfør af § 3, stk. 4, 1. pkt., i loven om udskrivning af indkomst- og formueskat til staten.«» 2) Nr. 2 affattes således:
 »2. I § 2 indsættes efter stk. 2 som nyt stykke:
»Stk. 3. En kommune, der for indkomståret 1986 har fastsat en grundskyldpromille, som ligger under den i stk. 2, 1. pkt., angivne minimumsgrænse, kan i de efterfølgende indkomstår fravige minimumsgrænsen, idet der dog fra og med indkomståret 1987 skal ske en tilnærmelse til den anførte grænse med mindst 2 promille pr. indkomstår.«» Af et mindretal (S og RV):
3) Efter nr. 2 indsættes som nyt nummer: »01. I § 2 indsættes efter stk. 2 som nyt stykke, der bliver stk. 5:
»Stk. 5. Kommuner, der for indkomståret 1986 har fastsat en grundskyldpromille, der overstiger den i stk. 2 angivne maksimumsgrænse med 6 promille eller derunder, kan dog uanset bestemmelserne i stk. 4 i de efterfølgende indkomstår fastsætte en grundskyldpromille, der giver et provenu svarende til det foregående års grundskyldprovenu.
Grundskyldpromillen må dig ikke overstige det foregående års promille og skal senest i skatteåret 1991 være inden for de i stk. 2 angivne grænser.«» BEMÆRKNINGER Til nr. 1 og 2 Ved ændringsforslagene fjernes det foreslåede loft for den primærkommunale grundskyld på 24 promille.
Ved ændringsforslagene opretholdes den såkaldte 10-promilleregel, hvorefter grundskyldpromillen i en kommune for et givet skatteår skal udgøre mindst 10, hvis udskrivningsprocenten er så høj, at kommunen dels i skatteåret og dels i året to år før skatteåret henholdsvis vil ramme og har ramt udskrivningslovens såkaldte skrå skatteloft.
Til nr. 3 Ændringsforslaget indebærer, at de kommuner, der har en kommunal grundskyldpromille over 24, men under 30, får en særlig overgangsordning.
Dette indebærer, at der kan opkræves et uændret grundskyldprovenu i forhold til det foregående år; dog må det foregående års promille aldrig forhøjes, så længe den overstiger maksimumspromillen på 24.
Kommuner, der er omfattet af overgangsbestemmelserne, skal senest i skatteåret 1991 have tilpasset sig de generelle maksimumsbestemmelser, det vil sige udskrive højst 24 promille i grundskyld.
Baggrunden for forslaget er, at det under udvalgsarbejdet er oplyst, at især en af de berørte kommuner vil blive hårdt ramt af loftsbestemmelserne.
I denne kommune skønnes det, at grundværdien ved den 18. almindelige vurdering vil blive fastsat ca. 10 pct.
 under årsreguleringen pr. 1. april 1985.
De få berørte kommuner bør sikres rimelig tid til at tilpasse sig de nye regler, derfor foreslås en lempelig overgangsordning.
Karen Højte Jensen (KF) nfmd.
Flemming Jensen (KF) Lizzie Lichtenberg (KF) Lis Aaltonen (KF) Svend Heiselberg (V) Niels Anker Kofoed (V) Maisted (FD) Steffensen (KrF) Hanne Andersen (S) Dorte Bennedsen (S) Tove Lindbo Larsen (S) Lerke (S) Henning Rasmussen (S) fmd.
Taanquist (S) Agerschou (SF) Tommy Dinesen (SF) Ole Vig Jensen (RV) Partierne CD, VS og FP havde ikke medlemmer i udvalget.
