Skriftlig fremsættelse (31. marts 2020) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om udskydelse af ferie i forbindelse med covid-19 (Lovforslag nr.
L 161) På grund af den aktuelle krise som følge af covid-19 situationen, hvor der inden for visse brancher opleves aktuelt mangel på særlig arbejdskraft som følge af mange sygdoms- eller karantæneramte lønmodtagere eller på grund af særlige opgaver i forbindelse med covid-19, foreslår Regeringen, at det i helt særlige situationer skal være muligt at udskyde ferie, som ikke kan holdes i ferieåret.
Efter gældende regler kan en arbejdsgiver ændre tidligere fastsat ferie uden varsel, såfremt væsentlige, upåregnelige driftsmæssige hensyn gør det nødvendigt.
Det er forudsat, at den ændrede ferie skal kunne afholdes i ferieåret, hvilket inden for indeværende ferieår er den 30. april 2020. Gældende regler giver desuden heller ikke mulighed for, at der kan overføres ferie efter aftale ud over optjent ferie ud over 20 dage til en efterfølgende afholdelsesperiode.
Forslaget indebærer, at såfremt væsentlige, upåregnelige driftsmæssige hensyn gør det nødvendigt i forbindelse med covid-19, kan ferie, som ikke kan holdes i ferieåret, udskydes til den efterfølgende afholdelsesperiode.
Udskydelsen omfatter både ferie, som er fastlagt og ferie, der ikke er fastlagt.
Udskydelse af ferie vil enten kunne ske efter aftale mellem en arbejdsgiver og en lønmodtager eller efter arbejdsgiverens pålæg.
Herved imødekommes et behov for, at berørte lønmodtagere uden tab af ferie vil kunne arbejde i den forestående periode, hvor behovet for særlig arbejdskraft vil kunne være påtrængende.
 For ikke at forspilde formålet med forslaget  at give arbejdsgiveren en hurtig men midlertidig bedre mulighed for at imødekomme en efterspørgsel på særlig arbejdskraft  foreslås, at loven finder anvendelse på alle lønmodtagere, forudsat at betingelserne i øvrigt er opfyldt.
Loven vil derfor som udgangspunkt gælde uanset andre fastsatte regler herom, herunder regler fastsat ved kollektiv overenskomst.
Dog foreslås det, at der ved kollektiv overenskomst eller aftale kan indgås aftale om, i hvilke andre særlige situationer i forbindelse med covid-19, der kan ske udskydelse af ferie til en efterfølgende afholdelsesperiode.
Herved får arbejdsmarkedets parter mulighed for selv at fastsætte nærmere regler om, i hvilke situationer i forbindelse med covid-19 en udskydelse af ferie til en efterfølgende afholdelsesperiode skal ske.
 Da der er tale et midlertidigt initiativ som følge af covid-19, vil forslaget kun gælde ferie, der er optjent efter den gældende ferielov til brug i ferieåret 2019/2020 og det korte ferieår fra 1. maj 2020 til 31. august 2020.
 På grund af den ekstraordinære situation, er der behov for, at lovforslaget hastebehandles.
 Det foreslås, at lovforslaget træder i kraft ved bekendtgørelsen i Lovtidende, og at lovforslaget kan stadfæstes straks efter dets vedtagelse.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
