Cirkulære om aftale om Fonden til udvikling af statens arbejdspladser Generelle bemærkninger 1. Finansministeriet og Offentligt Ansattes Organisationer (Det statslige område), CO10, Centralorganisationen af 2010, Akademikernes Centralorganisation og Lærernes Centralorganisation har den 31. maj 2011 indgået aftale om Fonden til udvikling af statens arbejdspladser.
 Ikrafttræden mv.
 Cirkulæret har virkning fra 1. april 2011. Samtidig ophæves Finansministeriets cirkulære af 27. juni 2008 om Fonden til udvikling af statens arbejdspladser (Perst. nr. 021-08).
Personalestyrelsen, den 8. juni 2011 Birgitte Høfde Aftale om Fonden til udvikling af statens arbejdspladser § 1. Indledning Udvikling af statens arbejdspladser og statens medarbejdere er en forudsætning for, at nye krav til opgaveløsningen kan imødekommes, og at opgaverne varetages med høj kvalitet og effektivitet.
Nye kompetencer udvikler kvaliteten i opgaveløsningen, og nye opgaver nødvendiggør nye kompetencer.
Til at understøtte dette formål har Personalestyrelsen og CFU etableret Fonden til udvikling af statens arbejdspladser.
§ 2. Økonomisk ramme Der afsættes i perioden 40.808.318 kr. til fonden.
§ 3. Formål Fonden har til formål at finansiere initiativer, der medvirker til at udvikle statens arbejdspladser.
Fonden yder støtte til udviklings- og omstillingsprojekter på statens arbejdspladser, herunder støtte til arbejdspladser med særlige behov.
 Stk. 2. Fonden bidrager endvidere til finansieringen af indsatser besluttet af udvalgene: OAO-Ss og Personalestyrelsens udvalg (OPU), CO10s/LCs og Personalestyrelsens udvalg (CLOPU) og ACs og Personalestyrelsens udvalg (APU).
 Stk. 3. Fonden yder desuden støtte til særlige indsatser besluttet af parterne.
§ 4. Anvendelsesområde Fondens midler kan søges af statslige institutioner, hvis ansatte er omfattet af CFU-forliget samt af parterne bag aftalen og andre, som parterne måtte beslutte sig for.
§ 5. Udvalg Fondens midler forvaltes af fire partssammensatte udvalg: FUSA-udvalget samt OPU, CLOPU og APU.
Fondens midler bevilges efter beslutning i et af udvalgene.
Stk. 2. FUSA-udvalget har til formål at yde støtte til udviklings- og omstillingsprojekter på statens arbejdspladser, herunder yde støtte til arbejdspladser med særlige behov.
Udvalget har indenfor fælles retningslinjer aftalt af parterne selvstændig kompetence til at beslutte, hvordan midlerne skal anvendes til udviklings- og omstillingsprojekter på statens arbejdspladser.
Stk. 3. OPU, CLOPU og APU har til formål at understøtte kompetenceudviklingen af deres respektive målgrupper.
Udvalgene har indenfor fælles retningslinjer aftalt af parterne selvstændig kompetence til at beslutte, hvordan midlerne anvendes til kompetenceudvikling.
 Stk. 4. Alle fire udvalg kan yde støtte til særlige indsatser besluttet af parterne.
§ 6. Sekretariatsbetjening Statens Center for kompetenceudvikling varetager administrationen af fonden og sekretariatsbetjeningen af udvalgene.
Centret sikrer endvidere koordinationen mellem udvalgene og videnformidling til statens institutioner om udvalgenes projekter og indsatser.
 § 7. Ikrafttræden mv.
 Aftalen træder i kraft den 1. april 2011 med udløb den 31. marts 2013.
