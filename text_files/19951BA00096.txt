Nr BSF 96 Forslag til folketingsbeslutning om gennemførelse af nærhedsprincippet Fremsat af Keld Albrechtsen (EL) Frank Aaen (EL) den 23. februar 1996 Folketinget opfordrer regeringen til i EU at kræve nærhedsprincippet  

 gennemført i overensstemmelse med de løfter, som blev givet den danske  

 befolkning forud for folkeafstemningen den 18. maj 1993, herunder løftet om,  

 at de nationale beføjelser er hovedreglen, mens EU's beføjelser er  

 undtagelsen.
Bemærkninger til forslaget  Dengang man indgik det nationale  

 danske kompromis i efteråret 1992 og senere den såkaldte Edinburgh-aftale,  

 var det et vigtigt element, at der skulle være mere åbenhed, nærhed og  

 demokrati i EU.
Disse løfter blev kraftigt understreget i den  

 informationsavis, som Folketinget udsendte til den danske befolkning i april  

 1993. Her understreger Folketinget nærhedsprincippet som en del af  

 Edinburgh-aftalen.
Det var dermed en af de væsentlige forudsætninger for det  

 knebne ja, som partierne bag det danske nationale kompromis fik ved den anden  

 Maastricht-afstemning den 18. maj 1993. Men den danske befolkning er blevet  

 ført bag lyset.
Nærhedsprincippet er aldrig blevet gennemført, tværtimod.
EU  

 har udviklet sig til et embedsvælde, der udsteder den ene lov efter den  

 anden, som derefter gennemføres administrativt, uden at Folketinget  

 inddrages.
EU opretter den ene forvaltningskomite efter den anden, der så  

 sidder og administrerer hen over hovedet på de nationale parlamenter.
Den 7. februar 1996 fyldte det såkaldte nærhedsprincip  

 (subsidiaritetsprincip) 4 år, og der er ikke kommet ret meget ud af de flotte  

 erklæringer og gyldne løfter.
I Maastricht-Traktaten står der, at  

 beslutningerne skal tages så tæt på borgerne som muligt.
Men i praksis sker  

 dette ikke, medmindre man regner »borgerne« for de embedsmænd,  

 politikere og lobbyister, som i titusindvis har deres gang i Bruxelles og  

 Strasbourg.
I det nationale kompromis, som blev vedtaget af Folketingets partier med  

 undtagelse af Fremskridtspartiet (Enhedslisten og Dansk Folkeparti var ikke i  

 Folketinget dengang) den 27. oktober 1992, stod der bl.a.: ». . . EF  

 skal demokratiseres, blandt andet så der bliver større åbenhed og  

 gennemskuelighed i EF's beslutningsproces.
Samtidig skal den danske  

 EF-beslutningsproces ændres, så Folketingets medlemmer og befolkningen i  

 højere grad inddrages . . . EF skal ikke bevæge sig ind på områder, der bedre  

 eller lige så godt varetages af de enkelte lande«.
Desuden bør ». .  

 . nærhedsprincippet anvendes til at klargøre og justere EF-reglerne, således  

 at der i højere grad tages hensyn til de forskellige traditioner og  

 organisationsformer i de enkelte lande.
Som retsprincip og som politisk  

 rettesnor vil nærhedsprincippet spille en vigtig rolle for Fællesskabets  

 udformning.
Det lægger op til en hensigtsmæssig afgrænsning af Fællesskabets  

 og medlemsstaternes opgaver og skal derfor respekteres af  

 fællesskabsorganerne på alle Fællesskabets aktivitetsområder«.
Disse formuleringer tog den daværende Schluter-regering med sig til  

 Edinburgh-forhandlingerne.
I den såkaldte Edinburgh-aftale (Formandskabets  

 konklusioner den 11.-12. december 1992, del A, bilag 1) hedder det bl.a., at  

 »Den Europæiske Union er baseret på nærhedsprincippet, hvilket klart  

 fremgår af artikel A og B i afsnit I i Traktaten om Den Europæiske Union.  

 Dette princip bidrager til respekten for medlemsstaternes nationale  

 identitet.
Det tager sigte på, at beslutningerne i Den Europæiske Union skal  

 træffes så nært på borgerne som muligt«.
Derefter henviser formandskabet  

 til artikel 3 B i Maastricht-Traktaten, som indeholder tre centrale aspekter,  

 og som formandskabet fortolker på denne måde:
 »1) Princippet om, at Fællesskabet kun kan handle på de områder, hvor  

 det er tillagt beføjelser - hvilket indebærer, at de nationale beføjelser er  

 hovedreglen, medens Fællesskabets beføjelser er undtagelsen - har altid været  

 et grundlæggende princip i Fællesskabets retssystem (princippet om tildeling  

 af beføjelser).
 2) Princippet om, at Fællesskabet kun handler på de områder, hvor et mål  

 bedre kan opfyldes af Fællesskabet end af den enkelte medlemsstat, eksisterer  

 i EKSF-Traktaten og EØF-Traktaten; i Den Europæiske Fælles Akt tydeliggøres  

 dette princip på miljøområdet (nærhedsprincippet i strengt retlig betydning).
3) Princippet om, at de midler, Fællesskabet anvender, skal stå i et  

 rimeligt forhold til målet, er knæsat i en velunderbygget retspraksis ved  

 Domstolen, hvis rækkevidde imidlertid er blevet begrænset og er udviklet uden  

 støtte i en bestemt artikel i Traktaten (proportionalitets- eller  

 intensitetsprincippet).« Men hvordan fortolkes disse principper så i den daglige praksis? Nu er det  

 flere år siden, de dramatiske forhandlinger fandt sted, og den danske  

 regering, de andre EU-lande og Europa-Kommissionen har haft god tid til at  

 gøre noget effektivt ved det såkaldte nærhedsprincip.
Men resultatet er  

 skuffende.
Det såkaldte Fællesskab handler mere og mere som en autonom  

 størrelse.
Kommissionen og dens underkomiteer har i praksis tiltaget sig mere  

 og mere magt.
Unionsmodstanderne kritiserede i vinteren 1992-93 Edinburgh-aftalens  

 løfter om nærhedsprincippet, idet de frygtede, at aftalen reelt aldrig ville  

 få nogen effekt.
Tilhængerne af Edinburgh-aftalen hævdede dengang, at  

 nærhedsprincippet ville få reel betydning.
Unionsmodstandernes kritik var  

 bl.a. baseret på nogle afsnit i Edinburgh-aftalen, som reelt var i modstrid  

 med nærhedsprincippet.
I Edinburgh-aftalen lå der allerede formuleringer, som  

 var i modstrid med nærhedsprincippet.
Bl.a. stod der: »Hvis en  

 afprøvning af nærhedsprincippet udelukker, at Fællesskabet handler, er  

 medlemsstaterne stadig forpligtet til i deres handling at overholde de  

 generelle bestemmelser i Traktatens artikel 5 . . .«.
 Et andet sted hedder det: »Nærhedsprincippet vedrører ikke og kan  

 ikke drage de beføjelser i tvivl, der er tillagt Det Europæiske Fællesskab  

 som fortolket af Domstolen . . . Ved anvendelsen af princippet skal de  

 generelle bestemmelser i Maastricht-Traktaten overholdes, herunder kravet om  

 »at opretholde gældende fællesskabsregler fuldt ud«, og det berører  

 ikke Fællesskabsrettens forrang og heller ikke princippet i artikel F, stk.  

 3, i Traktaten om Den Europæiske Union, hvorefter Unionen tilvejebringer de  

 nødvendige midler for at nå sine mål og gennemføre sin politik.' Der tages  

 altså en lang række forbehold, og Europa-Kommissionen efterlades med alle  

 muligheder for at omgå de mere generelle hensigtserklæringer om  

 subsidiaritetsprincippet.
Læsningen af Edinburgh-aftalen og den praksis, som siden er blevet fuldt,  

 sandsynliggør, at hensigten med de pæne ord var at hjælpe den danske regering  

 til at få godkendt Maastricht-Traktaten i anden omgang ved hjælp af de fire  

 undtagelser samt erklæringerne om åbenhed, demokrati og en realisering af  

 nærhedsprincippet.
Men de ansvarlige burde allerede dengang have vidst, at de  

 gav befolkningen løfter, som de ikke ville være i stand til at indfri.
Dette  

 fortalte man imidlertid ikke de danske vælgere, og man nævnte det ikke i  

 Folketingets husstandsomdelte avis.
Desuden er det noget af en sproglig-politisk manipulation at kalde  

 subsidiaritetsprincippet i artikel 3 B for et »nærhedsprincip«.
Det  

 danske udenrigsministerium har valgt at oversætte »subsidiaritet«  

 med ordet »nærhed«, men som Regnbuegruppen i Europa-Parlamentet  

 skriver i en gennemgang af Edinburgh-aftalen, så ». . . eksisterer det  

 ikke i EF, hverken i Maastricht-Traktaten eller på de øvrige sprog.  

 Subsidiaritet betyder underordning, ligesom subkultur betyder underkultur.  

 Princippet er altså et rangordningsprincip for, om det er EF eller  

 medlemslandene, der har den overordnede kompetence.
I sidste ende er det  

 Unionens domstol, som kommer til at bestemme, hvordan princippet skal  

 anvendes.
Der er ikke tale om garantier til medlemslandene.
Retten til at  

 fortolke, hvad medlemslandene må bestemme, overføres til EF-Domstolen i  

 Luxembourg«.
 Det har vist sig, at unionsmodstanderne desværre fik ret i, at brugen af  

 det danske ord »nærhedsprincippet« var en forkert sprogbrug, og at  

 den rigtige oversættelse af begrebet subsidiaritetsprincippet snarere er  

 ordet rangordningsprincippet eller forrangsprincippet.
Det er baggrunden for, at Tim Jeppesen fra Økonomisk Institut på Odense  

 Universitet kunne skrive følgende om anvendelsen af  

 »nærhedsprincippet« i Information den 3. januar 1996: I EU ».  

 . . gælder nærhedsprincippet ikke på områder, hvor EU har enekompetence,  

 hvilket vil sige, hvor medlemslandene har overdraget hele deres kompetence  

 til EU.
Det pudsige er, at Traktaten aldrig fortæller, hvor EU har  

 enekompetence.
Først 8 måneder efter, at Maastricht-Traktaten trådte i kraft,  

 definerede Kommissionen, hvor EU havde enekompetence.
Resultatet var  

 skuffende for dem, som gerne så nærhedsprincippet anvendt i stor stil . . .  

 Nærhedsprincippet kan ikke anvendes inden for områder som f.eks. det indre  

 marked, landbrug, fiskeri og handel.
Tilbage er kun de »nye«  

 områder som f.eks. miljøpolitikken.
Men selv i miljøpolitikken begrænses  

 nærhedsprincippet.
Hvis miljøpolitikken påvirker det indre marked, gælder  

 nærhedsprincippet ikke, så bestemmer EU suverænt'.
Efter en gennemgang af de muligheder, som kan ligge inden for  

 miljøområdet, og problemerne med en afgrænsning, skriver han: »Alene det  

 forhold, at det er den part, der afgiver kompetence, som skal træffe  

 beslutningen om decentralisering, må nødvendigvis give problemer.« Europa-Kommissionen og nærhedsprincippet var også genstand for kritik i en  

 artikel i B.T. den 12. januar 1996. Her kunne B.T.s journalist konstatere, at  

 »EU-Kommissionen har på et år trukket 61 forslag tilbage i  

 nærhedsprincippets navn«, men også at dette skete, »stort set fordi  

 de var forældede«, bl.a. en række forslag, der vedrørte EF's samhandel  

 med Sverige, Finland og Østrig.
Disse var selvfølgelig blevet overflødige, i  

 og med at de tre lande nu var blevet medlemmer af EU.
B.T. kan i artiklen  

 også citere førnævnte Tim Jeppesen for: »Embedsmænd i Kommissionen anser  

 nærhedsprincippet for en engelsk mærkesag og kun til dels en dansk.
Min  

 erfaring er, at de smågriner lidt af det.
Jeg undrer mig egentlig over, at så  

 få politikere har reageret på de manglende resultater.
For resultaterne står  

 slet ikke mål med den politiske vilje, som blev lagt for dagen for tre år  

 siden.« En sådan udvikling er i strid med Edinburgh-aftalen.
Her hedder det bl.a.  

 i pkt.
V: ». . . Fællesskabet skal kun lovgive i det nødvendige omfang.  

 Alt andet lige skal direktiver foretrækkes frem for forordninger og  

 rammedirektiver frem for detaljerede foranstaltninger, ikke-bindende  

 foranstaltninger som henstilling bør foretrækkes, hvor det er  

 hensigtsmæssigt«.
I pkt.
VI hedder det, at der ». . . bør først og  

 fremmest vælges sådanne handlinger fra Fællesskabets side, der tilskynder til  

 samarbejde mellem medlemsstaterne, samordner national handling eller  

 kompletterer, supplerer eller støtter sådan handling«.
Virkeligheden i EU er tværtimod, at der er stor vækst i de forskellige  

 komiteer, som teknisk-fagligt skal høres, udfylde rammedirektiver og lign.  

 Ifølge EU-note E 2 fra Europaudvalget (23. oktober 1995) indeholder  

 EU-budgettet en fortegnelse over komiteer, »som det er obligatorisk at  

 høre i forbindelse med udstedelse af retsakter . . . I fortegnelsen er der  

 ikke mindre end 305 komiteer, som det er obligatorisk at høre i forbindelse  

 med udstedelse af retsakter . . . Herudover findes der ca. 75 komiteer i  

 fortegnelsen over komiteer, som det ikke er obligatorisk at høre i  

 forbindelse med udstedelse af retsakter.
Det er udelukkende rådgivende udvalg  

 uden gennemførelsesbeføjelser«.
I de afsluttende bemærkninger i notatet  

 står der, at langt over halvdelen af disse komiteer er rådgivende og lidt  

 under en fjerdedel er forvaltningskomiteer. »Interessen samler sig  

 herefter om forskriftskomiteerne, som findes på områder som miljø,  

 told/indirekte beskatning samt indre marked.
Det er på disse områder, at man  

 eventuelt kan tale om, at der træffes beslutninger, der mere har karakter af  

 egentlig lovgivning end af gennemførelsesbestemmelser som fremført af  

 regeringen.« Den 12. januar 1996 kan B.T. fortælle, hvad der er sket med  

 nærhedsprincippet vedrørende drikkevandet.
Bladet skriver: »Kvaliteten  

 af drikkevandet var helt klart en sag, som EU skulle blande sig uden om, og  

 noget, de enkelte lande selv kunne bestemme over.
Og drikkevandet blev da  

 også den egentlige prøvesag, da EU-Kommissionen skulle afgive kompetence til  

 enkeltstaterne.
EU-Kommissionen vandt slagsmålet og har fortsat den egentlige  

 kompetence, når det gælder bestemmelser om kvaliteten af vort  

 drikkevand.« Derfor skal Danmark - hvis vi ønsker at indføre skærpede  

 krav til drikkevandet ud over det niveau, som er defineret af EU - have  

 godkendt de skærpede krav hos Europa-Kommissionen.
Kommissionen definerer  

 vand som en handelsvare, og når der er tale om det indre marked, så har EU  

 enekompetencen. - Voila! I det hele taget går udviklingen i EU - og de beføjelser, som Kommissionen  

 har eller tiltager sig - katastrofalt hurtigt.
Som Rod Hunter skrev i  

 European Voice den 18.-24. januar 1996: »Så optræder Unionen mere og  

 mere, som om den var en national regering, på den måde den udformer en  

 detaljeret lovgivning omfattende alle aspekter af hverdagslivet.
Men  

 EU-institutionerne fortsætter med at fungere i ubemærkethed på en måde, som  

 nærmest kan sammenlignes med en international klub«.
Rod Hunter er  

 sagfører og direktør for en komite i Center for a New Europe (CNE), som  

 beskæftiger sig med de mange tekniske og politiske problemer i  

 EU-lovgivningen.
Han skriver desuden, at »EU i stigende grad overlader det til  

 Kommissionen at udvikle de detaljerede regler, som er nødvendige for at  

 implementere og opdatere EU-lovgivningen.
Dette sker så enten via tekniske  

 komiteer eller via de europæiske standardiseringsafdelinger, specielt gennem  

 Comite Europeen de Normalisation (CEN)».
Han redegør derefter for,  

 hvordan disse komiteer får en meget stor indflydelse, da mange  

 »tekniske« spørgsmål i deres natur er politiske i forhold til det,  

 man vælger.
Han skriver også, at Kommissionen og nationale embedsmænd lækker  

 det, som er deres egne forslag, til deres »favoritlobbyister og  

 -handelssammenslutninger og derefter med opmærksomhed lytter til sådanne  

 interesserede parter.
Men der er ingen åben og struktureret mulighed for  

 offentligheden for at følge og kommentere hele denne proces.
Kommissionen og  

 de nationale bureaukrater behøver heller aldrig forklare præcis, hvordan de  

 nåede frem til deres endelige afgørelse«.
Hunter siger, at disse tekniske komiteer primært er sammensat af folk fra  

 interesserede selskaber og de nationale administrationer, og at hele denne  

 proces medfører, at ». . . EU overgiver alt for megen magt til  

 velmenende »eksperter«, der ikke politisk behøver at stå til  

 regnskab for deres beslutninger og dermed underminerer det repræsentative  

 demokrati.
At kalde disse regler »tekniske« ophæver ikke, at det er  

 politiske valg, og at kalde folk »eksperter« ændrer ikke, at deres  

 beslutninger har politiske konsekvenser'.
Det er derfor vigtigt at vide, hvem der sidder i de mange tekniske  

 komiteer, og hvilken baggrund og hvilke interesser de eventuelt måtte have i  

 forhold til de faglige områder, som de skal lave direktiver for i EU.
B.T.  

 kunne den 22. januar 1996 oplyse, at Europa-Kommissionen havde nægtet at  

 opgive navnene på de mange eksperter, som sad i de mange hundrede komiteer.  

 Det var Europa-Parlamentet, som havde ønsket at få oplyst navnene på de  

 mennesker, som sidder i komiteerne.
 Derfor kan det godt klinge hult, når den spanske kommissær for kunst og  

 åbenhed på sit nylige besøg i Danmark sagde: »Det er uhyre vigtigt, at  

 manden på gaden er fuldt ud informeret om, hvad der foregår på unionsniveau i  

 EU, og at den enkelte EU-borger får fuld adgang til alle relevante  

 oplysninger.« Marcellino Oreja Aguierre, som også er EU's ansvarlige  

 kommissær for regeringskonferencen i 1996, kom med denne udtalelse til Ritzau  

 den 12. januar 1996.
Denne tendens forstærkes også her i Danmark.
I stigende grad er det i  

 ministerierne og hos embedsmændene, at beslutningerne tages.
De forskellige  

 retsakter, som kommer fra EU, omsættes til bekendtgørelser eller andre  

 administrative sager.
Ifølge Politiken den 16. januar 1996 er det sådan: »Når nye  

 EU-direktiver omsættes til danske regler, sker det oftest uden at spørge  

 Folketinget.
Op mod 85 procent af direktiverne bliver aldrig til love, men  

 til bekendtgørelser gennemført administrativt af ministre og embedsmænd.
Det  

 viser analyser af de direktiver, der i 1994-95 blev udmøntet i danske love og  

 regler. 127 direktiver blev kun omsat i 27 love, men i hele 141  

 bekendtgørelser og andre administrative regler, fastslår et svar fra  

 Udenrigsministeriet til Folketingets Europaudvalg.« Det er en farlig proces, som forskyder den politiske magt fra Folketingets  

 medlemmer og udvalg til ministerierne og deres embedsmænd.
Ifølge  

 samfundsforskeren Ove K.
Pedersen er det »ikke bare et spørgsmål om  

 politikere kontra embedsmænd.
Den danske EU-proces har styrket regeringen på  

 bekostning af de folkevalgte.
I alle vigtigere sager vil embedsmændene  

 rådføre sig med ministeren, mens Folketinget og oppositionspartierne kobles  

 af«, siger han den 16. januar 1996 til Politiken.
Derfor hilser forslagsstillerne Hans Engells udtalelser til B.T. den 9.  

 februar 1996 velkommen.
Hans Engell siger her: »Vi vil være på stikkerne  

 over for nye EU-initiativer og kunne forfølge sagerne til Domstolen.
Det kan  

 vi kun, hvis nærhedsprincippet får kød og blod på i form af et juridisk  

 indhold.
Det, som ingen har turdet sige indtil nu, er jo, at EU's  

 reguleringer går meget vidt.
For hvis man siger det - så bliver man beskyldt  

 for at gå EU-modstandernes ærinde.
Derfor har vi som regel kun hørt på en  

 næsten gallisk retorik om alle velsignelserne i EU.« Her erkender Hans Engell, at hensigtserklæringerne om nærhed, åbenhed og  

 demokratisering af EU, som det blev formuleret i Edinburgh, netop kun var  

 politiske udtalelser, som ikke ville holde over for Domstolen eller over for  

 Europa-Kommissionens forvaltning i forhold til Maastricht-Traktaten.
Den tidligere socialdemokratiske formand for Europaudvalget (dengang  

 Markedsudvalget), Ivar Nørgaard, er inde på lignende tanker i Politiken den  

 14. januar 1996, hvor han siger, at hvis der skal gennemføres en grundigere  

 sagsbehandling i Folketinget af direktiver og lign. fra Kommissionen, så  

 ». . . bliver det nødvendigt, at Kommissionen indskrænker sin produktion  

 af forslag.
En konsekvent gennemførelse af princippet om, at Kommissionen kun  

 skal fremsætte forslag på områder, som ikke lige så godt kunne løses af de  

 enkelte lande i det såkaldte nærheds- eller subsidiaritetsprincip, vil være  

 et væsentligt skridt i den rigtige retning.« Det er således på høje tid, at Folketinget og regeringen sætter bremserne  

 i over for undermineringen af både den nationale suverænitet og den gøren  

 politisk nar af nærhedsprincippet, som den konkrete udvikling er udtryk for.  

 Desværre har den danske regering stillet sig selv i en meget dårlig  

 forhandlingssituation op til regeringskonferencen, fordi den har fremlagt et  

 udspil, der på forhånd sælger ud og siger ja til mere Union på en lang række  

 områder.
Ved at følge nærværende forslag om at kræve nærhedsprincippet  

 gennemført i praksis kan regeringen mindske skaden og i hvert fald på dette  

 punkt bringe Danmark i en mere gunstig position.
