 I medfør af § 19 i lov om gymnasiet m.v., jf. lovbekendtgørelse nr. 564 af  

 20. juni 1996, fastsættes:
 § 1.  Staten kan give tilskud til nedbringelse af  

 skolepenge ved undervisning til følgende internationale eksaminer i udlandet:  

 International Baccalaureate, Option International Baccalaureate og den  

 Europæiske Studentereksamen ved Europaskolerne.
 Stk. 2.  Tilskud kan gives til elever på gymnasieskoler,  

 som har gennemført 1. gymnasieklasse, og som af den pågældende gymnasieskoles  

 rektor forventes at kunne gennemføre den internationale uddannelse.
 Stk. 3.  Tilskud kan gives i højst to år.
 § 2.  Det er en forudsætning for tilskud, at  

 forældremyndighedens indehavere - eller, for elever, der ikke er undergivet  

 forældremyndighed, eleven selv - har haft fast bopæl i Danmark på  

 ansøgningstidspunktet i mindst 2 år, jf. stk. 2.
 Stk. 2.  Uanset bestemmelsen i stk. 1, kan der ikke  

 opnås tilskud, hvis forældremyndighedens indehavere er udsendt i  

 udenrigstjenesten eller ansat i De Europæiske Fællesskaber.
 Stk. 3.  Det er endvidere en forudsætning for tilskud,  

 at eleven er studieaktiv på den udenlandske uddannelsesinstitution.
 § 3.  Tilskuddet udgør det gennemsnitlige rammetilskud  

 pr. elev til private gymnasieskoler i det pågældende finansår, dog højst den  

 faktiske betaling for undervisningen.
 Stk. 2.  Hvis der gives andet offentligt tilskud til  

 nedbringelse af skolepengene, kan tilskuddet efter denne bekendtgørelse højst  

 udgøre forskellen mellem skolepengene og det andet tilskud.
 § 4.  Eleven sørger for, at Styrelsen for Statens  

 Uddannelsesstøtte fra skolen i udlandet får halvårlige meddelelser om  

 studieforløbet, herunder studieaktivitet.
 § 5.  Tilskuddet udbetales forud i kvartårlige rater  

 til postgirokonto eller til konto i et pengeinstitut i Danmark, jf. § 7.
 Stk. 2.  Tilskud, der er udbetalt dækkende en periode,  

 efter at uddannelsen er ophørt/afbrudt, skal tilbagebetales.
 Stk. 3.  Styrelsen for Statens Uddannelsesstøtte kan  

 dispensere fra reglerne i stk. 1 og 2.
 § 6.  Ansøgning om tilskud indgives på et skema  

 udarbejdet af Styrelsen for Statens Uddannelsesstøtte med rektors udtalelse,  

 jf. § 1, til Styrelsen inden den 1. juli.
 Stk. 2.  Styrelsen for Statens Uddannelsesstøtte kan i  

 særlige tilfælde dispensere fra fristen i stk. 1.
 § 7.  For elever, som udsendes gennem Den Danske  

 Nationalkomite for United World Colleges, kan ansøgningen med  

 forældremyndighedens henholdsvis elevens samtykke indsendes af og udbetaling  

 finde sted til Nationalkomiteen.
 § 8.  Amtsrådet i den amtsrådskreds, hvor eleven er  

 tilmeldt folkeregisteret på det tidspunkt, hvor eleven af den udenlandske  

 institution får besked om optagelsen på uddannelsen i udlandet, betaler  

 bidrag til staten efter bestemmelserne i § 18 p i lov om gymnasiet m.v.
 § 9.  Undervisningsministeriet kan i særlige tilfælde  

 dispensere fra bekendtgørelsens bestemmelser.
 § 10.  Klage over afgørelser truffet i henhold til  

 denne bekendtgørelse indgives til Undervisningsministeriet.
 § 11.  Bekendtgørelsen træder i kraft den 1. oktober  

 1996.
 Stk. 2.  Samtidig ophæves bekendtgørelse nr. 268 af 30.  

 april 1991 om tilskud til gymnasial undervisning til internationale eksaminer  

 i udlandet.
