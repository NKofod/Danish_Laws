 Et selskab klagede over, at en ansøgning om omlægning af regnskabsår  

 så det fulgte kalenderåret ikke var blevet imødekommet.
Ligningsmyndigheden havde afslået ansøgningen under henvisning til, at  

 den ikke var indgivet inden eller senest samtidig med rettidig indgivelse af  

 selvangivelse for det år, der ønskedes omlagt.
Ligningsrådet afslog  

 ansøgningen under henvisning til, at adgangen til at foretage omlægning ikke  

 kan anvendes til efterfølgende indkomstudjævning.
Et selskab klagede til Ligningsrådet over, at en ansøgning om omlægning af  

 regnskabsåret 1995/96 ikke var imødekommet.
Anmodningen skete på baggrund af,  

 at ligningsmyndigheden havde nægtet omlægning under henvisning til, at  

 ansøgningen ikke var indgivet inden eller senest samtidig med rettidig  

 indgivelse af selvangivelse for det år, der ønskedes omlagt.
 Selskabet havde hidtil anvendt regnskabsperioden 1/5 - 30/4, og ønskede  

 regnskabsperioden omlagt til kalenderåret med perioden 1/5 1995 - 31/12 1996.  

 Hovedaktiviteten i selskabet bestod i konsulentvirksomhed, landbrug,  

 udlejning og handel med ejendomme.
 Som begrundelse for ansøgningen var anført, at omlægningen af  

 regnskabsåret var vedtaget på selskabets generalforsamling den 16. oktober  

 1996, at ændringsmeddelelse var indsendt til Erhvervs- og Selskabsstyrelsen  

 den 23. oktober 1996, og at selskabet i den forbindelse havde glemt at søge  

 skattemyndighederne om tilladelse.
 Desuden var det anført, at en omlægning af regnskabsåret vil lette  

 revisionsarbejdet.
 Der var den 5. november 1996 indgivet sædvanlig selvangivelse for perioden  

 1/5 1995 - 30/4 1996. Selvangivelsen udviste en skattepligtig indkomst på  

 1.434.898 kr.
 Ansøgningen om omlægning af regnskabsåret var indgivet den 30. juni 1997  

 bilagt regnskab for perioden 1/5 - 31/12 1996 og en selvangivelse for den  

 ansøgte omlægningsperiode 1/5 1995 - 31/12 1996. Selvangivelsen udviste en  

 skattepligtig indkomst på 164.185 kr., idet det skattemæssige resultat for  

 perioden 1/5 - 31/12 1996 var negativt med et beløb på 1.270.713 kr.
 Der var henvist til lovbestemmelsens hovedregel, hvorefter et selskabs  

 regnskabsår skal udløbe ved udgangen af et kvartal.
 Ligningsmyndigheden havde indstillet fastholdelse, medens told- og  

 skatteregionen ikke havde haft indvendinger imod at imødekomme det ansøgte.
 Ligningsrådet fandt, at reglerne om omlægning af et selskabs regnskabsår  

 ikke kan anvendes til efterfølgende indkomstudjævning, og kunne under  

 hensyntagen til, at anmodningen om omlægning var indgivet efter udløbet af  

 det berørte indkomstår, ikke mødekomme ansøgningen.
