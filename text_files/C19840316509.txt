Arbejdsformidlingskontorerne De statsanerkendte arbejdsløshedskasser Det meddeles herved, at folketinget den 9. marts 1984 har vedtaget  

 ændringer af ferieloven, der indebærer, at der i visse tilfælde udbetales  

 feriegodtgørelse ved ferieårets begyndelse, uanset om ferie holdes.
Det gælder i følgende tilfælde: »1) Når beløbet er 500 kr. eller  

 mindre, 2) når lønmodtageren er fyldt 67 år, 3) når lønmodtageren er fyldt 60  

 år og oppebærer pension efter lov om social pension, 4) Når lønmodtageren er  

 fyldt 60 år og oppebærer alders- eller invalidepension fra en godkendt  

 pensionsordning, der er oprettet efter aftale mellem en lønmodtager og dennes  

 arbejdsgiver eller hjemlet i henhold til kollektiv overenskomst, regulativ  

 m.v., eller 5) når lønmodtageren oppebærer efterløn efter kap. 11 a i lov om  

 arbejdsformidling og arbejdsløshedsforsikring m.v.« Loven træder i kraft den 1. april 1984.
 Idet man i øvrigt henviser til lovens tekst i sin helhed, skal  

 direktoratet bemærke, at specielt de under pkt. 1) og 5) nævnte tilfælde får  

 betydning i relation til dagpengereglerne og reglerne om efterløn.
 De ændrede regler er et brud på det almindelige princip i ferieloven,  

 hvorefter det er en forudsætning for udbetaling af feriegodtgørelse, at ferie  

 afholdes.
 Det fremgår af lovbemærkningerne, at de hensyn der ligger bag dette  

 princip, ikke gør sig gældende i de tilfælde, der er omfattet af  

 lovændringerne, idet f.eks. en efterlønsmodtager ikke kan betegnes som  

 holdende ferie i almindelig forstand.
 For beløb på 500 kr. og derunder gælder, at disse er af en så beskeden  

 størrelse, at de ikke reelt modsvarer en lønindtægt.
 Det fremgår endvidere af lovbemærkningerne, at det ikke er tanken at ændre  

 reglerne inden for arbejdsløshedsforsikringen om fradrag i dagpenge og  

 efterløn, og at lønmodtagere, der modtager dagpenge eller efterløn derfor  

 stadig vil blive trukket heri efter de herom gældende regler.
 Med hensyn til de foran nævnte punkter, hvor ændringerne i ferieloven  

 specielt får betydning i relation til arbejdsløshedsloven bemærkes:
 Ad pkt. 1): Den optjente feriegodtgørelse er 500 kr. eller mindre.
 Beløbet udbetales, uanset om den pågældende lønmodtager er i arbejde, er  

 ledig eller er overgået til efterløn forud for ferieårets begyndelse.
 Udbetalingen sker automatisk.
 Den pågældende er ikke forpligtet til at holde ferie.
 Det er direktoratets opfattelse, at udbetaling af sådanne beløb ikke i sig  

 selv skal medføre fradrag i dagpengene for medlemmer, der måtte være ledige  

 ved ferieårets begyndelse.
 Der skal derfor alene ske fradrag, hvis medlemmet (ved ferieårets start  

 eller senere) faktisk afholder ferie, hvilket i praksis vil sige, hvis  

 medlemmet ønsker at få udbetalt feriedagpenge, eller hvis pågældende ved  

 virksomhedslukning på grund af ferie melder sig ledig (eller ønsker  

 feriedagpenge).
 For så vidt angår udbetaling af de heromhandlede mindre beløb til  

 efterlønsmodtagere henvises til nedenstående.
 Ad pkt. 5: Lønmodtageren oppebærer efterløn.
 En lønmodtager, der oppebærer efterløn, vil kunne få den optjente  

 feriegodtgørelse udbetalt kontant ved ferieårets begyndelse.
 Det er en betingelse for udbetaling af Ferie-Giro, at pågældende inden den  

 1. april har indsendt en af arbejdsløshedskassen attesteret anmodning til  

 Ferie-Giro.
 Ifølge lovbemærkningerne skal en sådan ordning give arbejdsløshedskasserne  

 administrativ mulighed for på baggrund af efterlønsmodtagerens oplysninger at  

 beregne antallet af feriedage og den dertil svarende reduktion i efterlønnen  

 i een ekspedition.
 Ordningens indførelse bygger således på en forudsætning om, at kasserne  

 skal kunne foretage fradrag i efterlønnen ved ferieårets begyndelse (2. maj)  

 for alle efterlønsmodtagere, der måtte have optjent feriegodtgørelse i det  

 forudgående optjeningsår.
 Fradrag skal altså foretages pr. 2. maj uanset om pågældende gør brug af  

 sin ret til at få udbetalt sin tilgodehavende feriegodtgørelse på dette  

 tidspunkt.
 Det bemærkes, at ændringerne af feriereglerne forventes at medføre en  

 mindre justering af reglerne i bekendtgørelse af 29. januar 1982 om arbejdes  

 og indtægters betydning for efterlønnens størrelse.
 Såfremt de øvrige ændringer af ferieloven kan forventes at få virkning for  

 arbejdsløshedslovens regler, vil direktoratet vende tilbage hertil.
 P.D.V.
