Cirkulærets baggrund og formål § 1.  Energiministeren afgav i december 1991 til  

 Folketinget Energipolitisk Redegørelse 1991 , herunder Statusnotat  

 1991 - Udvikling og initiativer på energiområdet . Af redegørelsen  

 fremgår, at der er indgået en aftale mellem de danske og tyske elselskaber  

 Elkraft og VEAG om dansk levering af eleffekt fra 1996. Som led i denne  

 aftale skal der etableres en ny 400 kV-højspændingsforbindelse fra Sjælland  

 til Tyskland.
 Stk. 2.  For den danske del etableres forbindelsen på en  

 strækning mellem Bjæverskov, Skovbo Kommune i Roskilde Amt og forbindelsens  

 undersøiske videreførsel ved Gedser, Sydfalster Kommune i Storstrøms Amt.
 § 2.  Cirkulæret har til formål at fastlægge de  

 nødvendige arealreservationer for forbindelseslinien mellem tilslutningen til  

 det sjællandske 400 kV-stamnet ved Bjæverskov og forbindelsens undersøiske  

 videreførsel, samt til de nødvendige anlæg for forbindelseslinien:  

 jævnstrømsstation, elektrodestation, olietrykstationer, kabelskabe,  

 jævnstrøms- og elektrodekabler.
§ 3.  Cirkulæret har været forhandlet med de berørte  

 amtskommuner og kommuner samt de berørte ministerier og styrelser.
Cirkulæret  

 har desuden været fremlagt til offentlig høring i perioden fra den 6. maj til  

 den 1. juli 1992.
 § 4.  Cirkulæret udstedes i henhold til lov om  

 planlægning § 3, stk. 1, § 3, stk. 2, 1. pkt. og § 3, stk. 3, jf. lov nr. 388  

 af 6. juni 1991.
Forudsætninger for regionplanlægningen § 5.  Regionplanlægningen skal udføres ud fra den  

 forudsætning, at der er fastlagt et 100 m bredt bælte for den i bilag 2 og  

 kortbilag 4 fastlagte linieføring til kabeltrace for jævnstrømsforbindelsen,  

 ligesom de i bilag 2 og kortbilag 3 og 4 beskrevne arealer til tekniske anlæg  

 skal reserveres.
Arealreservationerne fremgår præcist af detailkort, der  

 findes hos de berørte amter og kommuner.
§ 6.  De reserverede arealer skal forbeholdes det  

 omhandlede kabelnet og tekniske anlæg.
Arealerne må således ikke planlægges  

 anvendt til bolig- eller erhvervsformål eller til andre foranstaltninger,  

 herunder rekreative anlæg, der kan hindre højspændingsforbindelsens  

 fremføring og fremtidig vedligeholdelse og reparation.
 Stk. 2.  Arealreservationerne kan i den udstrækning, det  

 er foreneligt med anvendelsen til fremføring af 400 kV højspænding, også  

 benyttes til andre trafik- og ledningsanlæg.
Forudsætninger for kommune- og lokalplanlægningen § 7.  Kommuneplanen skal indeholde bestemmelser, der  

 sikrer de for linieføringen nødvendige arealer.
 § 8.  Skovbo Kommune skal offentliggøre den for  

 højspændingsforbindelsen nødvendige lokalplan for jævnstrømsstationen med  

 tilhørende 400 kV vekselstrømsanlæg ved Bjæverskov med henblik på endelig  

 vedtagelse senest den 1. oktober 1993.
 Stk. 2 .  Lokalplanområdet skal ligge inden for det på  

 kortbilag 3 angivne areal.
Administrationen af §§ 35-37 i planloven § 9.  Landzonemyndigheden må ikke meddele tilladelser,  

 som er i strid med arealreservationen.
 Stk. 2.  Landzonemyndigheden skal meddele de  

 tilladelser, der er nødvendige for højspændingsforbindelsens gennemførelse.
Fravigelser fra cirkulærets bestemmelser § 10.  Miljøministeriet kan efter forhandlinger med de  

 berørte myndigheder tillade mindre afvigelser fra cirkulæret, såfremt  

 afvigelsen ikke berører princippet i den vedtagne linieføring for  

 højspændingsforbindelsen.
Ikrafttrædelsesbestemmelser § 11.  Ved cirkulærets ikrafttræden ophæves Cirkulære  

 om reservation af arealer til en 400 kV-højspændingsforbindelse fra Spanager  

 ved Køge på Sjælland til Tyskland, 1. delstrækning: Næstelsø ved Næstved til  

 Gedser, Miljøministeriets cirkulære nr. 16 af 28. januar 1993.
Miljøministeriet, den 24. maj 1993 Svend Auken / Solveig Øster Bilag 1 Redegørelse Baggrund I forlængelse af Brundtlandrapporten udsendte regeringen i april  

 1990 » Energi 2000 handlingsplan for en bæredygtig udvikling  

 ».
Energi 2000 forholder sig bl.a. til de politiske omvæltninger  

 i Østeuropa og knytter i den sammenhæng nye muligheder for overførsel af  

 vestlig teknologi og viden på energi- og miljøområdet.
 Målsætningen i Energi 2000 er bl.a. at sikre en markant reduktion  

 af det østeuropæiske energisystems skadelige miljøpåvirkninger, »der i  

 et vist omfang overføres til de nordiske lande, som af indlysende geografiske  

 grunde har en klar interesse i at medvirke til at løse nogle af disse  

 problemer.« ( Energi 2000 , s.23).
 Eet af de indsatsområder, som KVR-regeringen i den forbindelse  

 prioriterede i aftalen af 20. marts 1990 med Socialdemokratiet, var  

 eludbygningen i 90'erne.
 I Energiministerens Energipolitiske Redegørelse , afgivet til  

 Folketinget i december 1991, beskrives i Statusnotat 1991 - Udvikling og  

 initiativer på energiområdet status for realiseringen af disse  

 eludbygningsinitiativer.
Blandt en række initiativer beskrives effektivisering af energiforsyning  

 og -produktion som et centralt middel til reduktion af energiforbrug og  

 miljøbelastning.
Det drejer sig således om at få besvaret spørgsmålet om,  

 hvordan man fra dansk side kan medvirke til at mindske miljøbelastningen fra  

 kilden - i det konkrete tilfælde de brunkulsfyrede kraftværker i det  

 tidligere Østtyskland som løbende forventes afviklet.
Et af svarene på dette  

 spørgsmål er etablering af elektriske udlandsforbindelser.
 En samarbejdsaftale mellem de danske og tyske elsammenslutninger Elkraft  

 og VEAG, indgået den 30. november 1991, om levering af eleffekt fra midten af  

 1996 og 10 år frem beskrives i Statusnotat 1991 som et eksempel på en  

 realisering af de miljø- og energipolitiske intentioner fra Energi  

 2000.
Derudover anbefaler Statusnotat 1991 at udnytte de potentielle  

 vækstområder i Østeuropa for dansk eksport på energiområdet.
Der peges på  

 intensivering af samarbejdet mellem danske og udenlandske virksomheder.
 Hertil kommer, at der i 90'erne påregnes overskudskapacitet på elværkerne  

 inden for Elkraft-området, primært som følge af kraftvarmeudbygningen i såvel  

 Hovedstadsområdet som den decentrale kraftvarmeudbygning, samtidig med at  

 elforbruget er stagnerende.
I forhold til både EF og i nordisk regi åbner der sig vigtige perspektiver  

 for en øget handel med el mellem landene.
Folketinget har i en motiveret  

 dagsorden, vedtaget den 10. marts 1992, opfordret Elkraft og Elsam til inden  

 den 1. juni 1992 at træffe beslutning om etablering af en elektrisk  

 forbindelse under Storebælt.
Bestyrelsesbeslutninger herom er truffet den 30.  

 april 1992 hos Elsam og den 14. maj 1992 hos Elkraft.
Forbindelsen vil åbne  

 nye muligheder for udveksling af elektricitet på det europæiske marked og vil  

 sammen med KONTEK-forbindelsen knytte Skandinavien tættere til kontinentet på  

 elområdet.
KONTEK-projektet Anlægsprojektet KONTEK ( Kon tinentet og E l-  

k raft) har til opgave at etablere en elektrisk forbindelse mellem  

 Elkraft-området og VEAGområdet i Tyskland.
Forbindelsen mellem Sjælland og  

 Tyskland etableres som en jævnstrømsforbindelse med en overføringsevne på 1 x  

 600 MW med senere mulighed for udbygning til 2 x 600 MW, som Elkraft bygger  

 og finansierer.
Anlægget planlægges for idriftsættelse ultimo 1995.
Projektet er etableret i et samarbejde mellem VEAG og Københavns  

 Belysningsvæsen (KB), NESA, NVE, SEAS og Elkraft.
Den danske del af projektet  

 er placeret i SEAS's forsyningsområde, hvorfor SEAS er forretningsfører på  

 projektet.
 Aftalen mellem Elkraft og VEAG indebærer, at Elkraft i en 10-årig periode  

 fra 1. juli 1996 stiller 350 MW produktionskapacitet på sjællandske  

 kraftværker til rådighed for VEAG i form af 250 MW grundlast og 100 MW  

 spidslast.
Forbindelsen vil give mulighed for udveksling af elektricitet mellem  

 Norden og det europæiske marked - altså ikke blot det tyske - og dermed bl.a.  

 bidrage til at fremme konkurrencen til gavn for forbrugerne.
Forbindelsen vil  

 hermed få en betydelig strategisk værdi, som man vil miste, hvis Sjælland  

 forbliver elektrisk isoleret i forhold til kontinentet.
Landsplandirektiv Den normale procedure for fastlæggelse af ledningsanlæg i regionplanerne  

 sker gennem regionplantillæg via forudgående forhandlinger mellem de berørte  

 amter, kommuner og elselskaber.
Fastlæggelsen kan efter  

 »Planloven«, Lov om planlægning, § 3 imidlertid også ske gennem et  

 landsplandirektiv, når nationale og samfundsmæssige hensyn taler herfor.
Efter anmodning fra energiministeren har miljøministeren i brev til  

 Planstyrelsen af 30. januar 1992 besluttet, at gennemførelsen af  

 KONTEK-projektet skal ske ved et landsplandirektiv.
Landsplandirektivet får  

 retsvirkning som regionplan og fastlægger selv linieføringen efter  

 forhandlinger med de berørte amter, kommuner, statslige myndigheder og  

 elselskaber.
Offentlig fremlæggelse Forslaget til Landsplandirektiv har været offentligt fremlagt i perioden  

 fra den 6. maj til den 1. juli 1992.
 Direktivforslaget indeholdt 5 - i realiteten 6 - alternativer, der i  

 anlægsudformning spændte fra et alternativ 1, hvor højspændingsforbindelsen  

 overvejende blev foreslået fremført via luftledninger og master (270 stk.)  

 via et alternativ 4, hvor vekselstrømsforbindelsen blev foreslået fremført  

 via luftledninger og master (100 stk.) og jævnstrømsforbindelsen via  

 jordkabler, til et alternativ 5B, hvor hele forbindelsen blev foreslået  

 fremført som en kombination af jordkabler og søkabler.
 I offentlighedsperioden blev der afholdt 5 lokale borgermøder med  

 deltagelse af ialt ca. 1.300 personer.
Offentlighedsperioden resulterede i ca. 2.400 indsigelser, bemærkninger og  

 forslag til KONTEK-forbindelsen.
Disse fremgår af »Forslag til  

 Landsplandirektiv for en 400 kV højspændingsforbindelse fra Spanager ved Køge  

 på Sjælland til Tyskland, 5 alternativer, Sammenfatning af indsigelser m.v.,  

 Juli 1992«.
 Indsigelserne, bemærkningerne og forslagene til KONTEK-forbindelsen har,  

 sammen med forhandlinger med de berørte amter og kommuner, resulteret i  

 valget af en anlægsudformning, der baserer sig på alternativ 5A med visse  

 modifikationer.
 I hovedtræk drejer modifikationerne sig om en placering af  

 jævnstrømsstationen ved Bjæverskov fremfor i Spanager, samt om mindre  

 justeringer af kabeltraceeet, jf. iøvrigt bilag 2.
 Anlægspriserne i de forskellige alternativer var, ud fra de på daværende  

 tidspunkt kendte priser og forudsætninger, vurderet fra 1.564 mio. kr. for  

 alternativ 1 (2.795 mio. kr. ved fuld udbygning) til 1.801 mio. kr. for  

 alternativ 5B (3.422 mio. kr. ved fuld udbygning).
Anlægsudgifterne til den valgte anlægsudformning er efterfølgende  

 revurderet.
I forhold til det tidligere budget er der, bl.a. som følge af nu  

 afsluttede forhandlinger med hovedleverandøren, sket følgende væsentlige  

 ændringer:
- forbindelsen er blevet dyrere på grund af kabellægning i Danmark og  

 Tyskland, - tilbudsprisen på jordkabler er lavere end forudsat, - tilbudsprisen på jævnstrømsstationen er lavere end forudsat, bl.a. på  

 grund af en gunstig valutakurs på tidspunktet for kontraktindgåelse, - jævnstrømsstationen på Sjælland er flyttet fra Rislev til Bjæverskov.  

 Det nødvendiggør nye grundkøb samt netmæssige tilpasninger ved Bjæverskov.
 Det skal dog bemærkes, at det reviderede projekt ikke indeholder den  

 fremtidssikring af det sydsjællandske net, som var inkluderet i det  

 oprindelige projekt.
 Et revideret budget viser en samlet pris på 1.630 mio. kr. (prisniveau  

 1991). Grunden til den beskedne stigning i forhold til det oprindelige budget  

 er, at fordyrelsen på grund af kabellægning og nettilpasning i en vis  

 udstrækning modsvares af besparelserne på jordkabler og jævnstrømsstationen.
Region-, kommune og lokalplanlægningen Højspændingsanlæg på 100 kV og derover med tilhørende transformerstationer  

 er større tekniske anlæg, som skal fastlægges i regionplanerne.
 Kabelanlæg i det åbne land er ikke lokalplanpligtige.
Etablering af en jævnstrømsstation på Skovbo Kommunes erhvervsarealer  

 umiddelbart vest for Bjæverskov forudsætter udarbejdelse af en lokalplan for  

 området.
Skovbo Kommune udarbejder og fremlægger et lokalplanforslag til  

 offentlig høring.
Skovbo Kommune har i den forbindelse tilkendegivet, at der  

 vil blive afholdt et borgermøde.
Nærmere oplysninger om tid og sted for  

 offentliggørelsen af lokalplanforslaget og for afholdelsen af borgermødet vil  

 blive annonceret i dagspressen og i de lokale ugeblade.
Kabeltraceet er ikke fastlagt i regionplanerne for Roskilde, Vestsjællands  

 og Storstrøms amter.
I regionplanen for Storstrøms Amt er det imidlertid  

 under fremtidige arealreservationer anført, at der i kommunernes planlægning  

 bør tages hensyn til en eventuel fremtidig fremføring af 400 kV højspænding i  

 amtskommunen, og at udbygningstakten vil være afhængig af:
- en beslutning om kraftværksudbygningen i regionen, - fremtidige behov for forstærkning af elforsyningen til Lolland-Falster,  

 og - et eventuelt fremtidigt behov for en Tysklandsforbindelse.
Overordnede miljøforhold Miljøministeren har besluttet, at der til brug for udarbejdelsen af  

 Landsplandirektivet skal tilvejebringes en anlægsudformning og linieføring  

 for højspændingsforbindelsen, der tager størst mulig hensyn til omgivelserne.
 Det er en forudsætning for aftalen mellem Elkraft og VEAG, at projektet  

 ikke giver anledning til en forøget regional forurening fra den samlede  

 elproduktion i Elkraft's og VEAG's områder.
Ved at producere elektriciteten i Danmark på højeffektive kraftværksanlæg  

 og erstatte ældre, brunkulsfyrede anlæg i Tyskland, vil der, specielt i de  

 første år, være en betydelig miljøgevinst.
Denne miljøgevinst vil efterhånden  

 blive reduceret i takt med, at der bygges nye, miljøvenlige anlæg i Tyskland,  

 bl.a. kraftvarmeanlæg.
Det er vanskeligt at angive præcist, hvor stor  

 miljøgevinsten vil blive.
Den største gevinst vil være med hensyn til svovludsendelsen.
Som et  

 yderpunkt kan det antages, at såfremt produktionen i 5000 timer pr. år sker i  

 Danmark med forbrug af lavsvovlkul (ca. 0,6 % svovl) og erstatter  

 brunkulsfyrede ældre anlæg (ca. 5 % svovl) vil der blive sparet over 200.000  

 tons SO2 på et år - mere end de danske elværkers samlede udsendelse af SO2.
 Derimod er forskellen på udledningen af kvælstofoxider ikke særlig stor,  

 selv om der også her er en vis miljømæssig fordel ved at eksportere.
 Også med hensyn til CO2 vil det være en fordel at producere i Danmark i  

 stedet for i Tyskland på grund af de danske anlægs højere virkningsgrad.
Beskrivelse af anlæg og linieføring I bilag 2 er anlægsudformningen og linieføringen for  

 højspændingsforbindelsen beskrevet, herunder de tekniske anlæg og  

 miljømæssige forhold.
I bilag 3 findes oversigtstegninger over de tekniske  

 anlæg.
Linieføringen fremgår også af kortbilag 4.
De berørte amter og kommuner I bilag 2 er anført, hvilke amter og kommuner der berøres af  

 KONTEK-forbindelsen.
Bilag 2 Beskrivelse af anlæg og linieføring Indledning Til KONTEK-forbindelsen mellem Sjælland og Tyskland anvendes jævnstrøm,  

 fordi forbindelsen mellem to så store net, som det skandinaviske (der er i  

 forbindelse med det sjællandske) og det centraleuropæiske, er teknisk  

 problematisk at udføre via en relativ spinkel vekselstrømsforbindelse med  

 lille overføringskapacitet.
Forbindelsen består af en jævnstrømsstation i Bjæverskov ved Køge på  

 Sjælland og en tilsvarende i Bentwisch i Tyskland, hvor jævnstrøm omformes  

 til vekselstrøm og omvendt ved hjælp af tyristorer.
Jævnstrømsforbindelsen  

 udføres i første udbygningstrin som en een-polet overføring for 1 x 600 MW  

 med en spænding på 400 kV med senere mulighed for udbygning til 2 x 600 MW.
 Jævnstrømsforbindelsen drives med returstrøm i jord/vand og der etableres  

 derfor elektrodekabel og elektrodestation ved både dansk og tysk kyst.  

 Elektrodestationen i Danmark placeres søværts ved Gjorslev Bøgeskov i Køge  

 Bugt.
Oversigt over anlæg * Jævnstrømsstation (600 MW monopol) ved Bjæverskov * Elektrodestation søværts ved Gjorslev Bøgeskov i Køge Bugt * Ca. 32 km 17 kV-elektrodekabel mellem Bjæverskov og elektrodestationen  

 ved Gjorslev Bøgeskov * Ca. 53 km 400 kV-jævnstrøms-jordkabel fra Bjæverskov til Storstrømmen * Olietrykstation/kabelskab ved Munkeskov, Levetofte, Gødstrup, Toksværd,  

 Nørre Tvede, Bonderup, Fladså, Vester Egesborg, Sallerup og Vordingborg Ore * Ca. 7 km 400 kV-jævnstrøms-søkabel under Storstrømmen * Ca. 50 km 400 kV-jævnstrøms-jordkabel fra Storstrømmen til Gedser * Olietrykstation/kabelskab ved Orehoved, Nr.
Vedby, Lommelev, Bruntofte  

 Skov, Sdr.
Vedby, Højet, Skelby og Gedser * Ca. 45 km 400 kV-jævnstrøms-søkabel fra Falster til Markgrafenheide nord  

 for Rostock * Anlæg i Tyskland De to sidstnævnte anlæg er ikke omfattet af Landsplandirektivet.
Linieføring Jævnstrømskabel Jævnstrømskablet føres fra Bjæverskov i sydgående retning via Vollerslev,  

 Årløse og Terslev, hvor traceet drejer mod sydvest via Tjæreby, Levetofte,  

 Bråby Stationsby, Gødstrup, Toksværd, Nørre Tvede, Næstelsø og Vester  

 Egesborg.
Herfra går linieføringen i sydgående retning via Køng, Sallerup,  

 Næs til Vordingborg Ore nord for Storstrømmen.
Syd for Storstrømmen ilandføres kablet ved Orenæs.
Herfra går  

 linieføringen via Egelev, Bruntofte, Tingsted, Systofte, Tjæreby, Højet,  

 Marrebæk, langs hovedvej A4, Gedesby til Gedser Odde.
Elektrodekabel Elektrodekablet føres fra Bjæverskov mod sydøst over Ringsbjerg og videre  

 mod øst via Sædder, Tessebølle, Valløby til Gjorslev Bøgeskov.
Herfra føres  

 kablet søværts til elektrodestationen i Køge Bugt.
De berørte amter og kommuner Som linieføringen er beskrevet ovenfor er følgende amter og kommuner  

 omfattet af KONTEK-forbindelsen:
 Roskilde Amt:
Skovbo, Køge og Vallø kommuner Vestsjællands Amt:
Haslev kommune Storstrøms Amt:
 Stevns, Holmegård, Fladså, Vordingborg, Nørre Alslev, Nykøbing F og  

 Sydfalster kommuner.
Beskrivelse af de tekniske anlæg Ud over beskrivelsen af de tekniske anlæg nedenfor er der i bilag 3  

 oversigtstegninger over de enkelte anlæg.
Jævnstrømsstation Jævnstrømsstationen er nøgleanlægget i KONTEK-forbindelsen.
Det er her  

 vekselstrømmen omformes til jævnstrøm og omvendt.
 Jævnstrømsstationen med een pol består af følgende hovedkomponenter: en  

 ventilgruppe bestående af 3 tyristor-søjler, transformere,  

 vekselstrømsfiltre, et jævnstrømsfilter samt kontrol- og måleudstyr.  

 Ventilgruppen placeres i en hal på ca. længde, bredde og højde: 28 m, 17 m og  

 18 m, svarende til et bebygget areal på ca. 476 m2. Hallen er den mest  

 dominerende bygning på stationen.
 Stationen vil være ubemandet.
 Grundarealet for jævnstrømsstationen med tilhørende 400  

 kV-vekselstrømsstation udgør ca. 15 ha.
Elektrodestation Jævnstrømsforbindelsen drives med returstrøm i jord/vand og der etableres  

 derfor et elektrode- kabel og elektrodestation ved både dansk og tysk kyst.  

 Placeringen i saltvand skyldes ønsket om en lav overgangsmodstand til jord  

 (maksimalt 0,2 Ohm). Det er endvidere vigtigt at være i en vis afstand (ca. 2  

 km) fra større metalgenstande.
Forbindelsen udføres i første udbygningstrin som en een-polet overføring  

 for 600 MW med en spænding på 400 kV.
Forbindelsen kan senere udbygges til en  

 to-polet jævnspændingsoverføring for 2 x 600 MW.
Ved een-polet drift vil elektrodestationen kunne belastes med en strøm på  

 ca. 1500 Ampere.
Ved en senere udbygning til to-polet drift vil der som regel  

 være balance mellem polerne, således at strømmen, der løber gennem jorden via  

 elektrodestationen, vil være minimal.
I tilfælde af ubalance mellem polerne  

 vil den maksimale strøm, der løber gennem jorden via elektrodestationen, også  

 være ca. 1500 Ampere.
Elektrodestationen placeres søværts i Køge Bugt, mindre end 1,5 km fra  

 kysten.
Den detaljerede udformning fastlægges under projekteringen.
Jævnstrøms-jordkabel Forbindelsen mellem jævnstrømsstationerne i Danmark og Tyskland sker via  

 et ca. 167 km langt kombineret 400 kV jævnstrøms-jord- og søkabel.
Jordkablet  

 på dansk grund består af to dele: eet nord for Storstrømmen på ca. 53 km og  

 eet syd for Storstrømmen på ca. 50 km.
Jævnstrøms-jordkablet kan blive et fladkabel med to ledere af typen 400 kV  

 HVDC APBF-Cu 2 x 800 mm2 med extruderet PE-kappe.
Kablets dimension forventes  

 i så fald at blive 105 x 162 mm.
Kablet leveres i længder af ca. 1000 m og  

 vil derfor skulle samles med samle- eller spærremuffer for hver 1000 m.
 Deklarationsbredden for jordkabeltraceet er planlagt til ca. 20 m, idet  

 der inden for denne bredde kan etableres kabel for såvel første (1 x 600 MW)  

 som anden udbygning (2 x 600 MW). Kablet er planlagt nedgravet i en dybde af  

 ca. 1,3 m.
Olietrykstationer/kabelskabe I forbindelse med spærremufferne, som anbringes for hver ca. 8 km  

 jordkabel, etableres olietrykstationer henholdsvis kabelskabe.
 Olietrykstationerne anbringes i en kiosk, som kræver et grundareal på ca.  

 10 m2.
 Kabelskabene kræver et grundareal på under 5 m2.
Jævnstrøms-søkabel Forbindelsen under Storstrømmen sker via et ca. 7 km langt 400 kV  

 jævnstrøms-søkabel.
 Søkablet kan blive et fladkabel af typen 400 kV HVDC APBF-Cu 2 x 800 mm2  

 med søarmering af et enkelt lag galvaniserede ståltråde omspundet med  

 polypropylenegarn.
Der vil blive foretaget havbundsundersøgelser, som vil omfatte bl.a.  

 analyser af, hvilke materialer havbunden består af i en afstand af ca. 300 m  

 til begge sider af kabeltraceet.
Ud til ca. 6 meters dybde vil kabeltraceet  

 blive undersøgt af en dykker med videoudstyr.
 Traceet vil efter udlægning af kablet blive markeret med båker eller anden  

 form for afmærkning i henhold til aftale mellem Farvandsvæsenet og SEAS.
Kablet vil, hvor det er muligt, blive nedgravet /nedspulet til erosions-  

 og fiskerisikker dybde i havbunden.
Fra samtlige kyster og ud til 3 meters  

 vanddybde, samt i alle områder med vanddybder under 3 m, vil kablet blive  

 nedgravet til minimum 1 meters dybde i havbunden.
Jævnstrøms-søkablet vil  

 blive afmærket på søkort.
Elektrodekabel Forbindelsen mellem jævnstrømsstationen og elektrodestationen sker via et  

 ca. 32 km langt 17 kV-elektrodekabel af typen PEX.
Deklarationsbredden er ca. 20 m.
Kablet er planlagt nedgravet i en dybde  

 af ca. 1,3 m.
Miljøforhold ved anlæg Jævnstrømsstation Jævnstrømsstationen placeres i Skovbo Kommunes erhvervsarealer umiddelbart  

 vest for Bjæverskov.
Landskabspåvirkningen ved placeringen af jævnstrømsstationen i området  

 vest for Bjæverskov skønnes at ligge inden for det acceptable.
Der er herved  

 lagt afgørende vægt på, at anlægget placeres i tilknytning til et  

 eksisterende erhvervsområde, der er præget af større industrier.
 Forbindelsen til jævnstrømsstationen fra det sjællandske 400 kV-stamnet  

 skal sikres gennem 2 stk. 400 kV-vekselstrømsluftledninger.  

 Forbindelseslinierne til stamnettet udgør henholdsvis ca. 1,0 og 0,6 km.  

 Nærmeste beboelse til luftledningerne ligger i en afstand af ca. 50 m.
Skovbo Kommune skal udarbejde en lokalplan for jævnstrømsstationen med  

 tilhørende 400 kV vekselstrømsanlæg.
Lokalplanen skal beskrive  

 landskabspåvirkningen og øvrige miljøforhold.
I lokalplanen vil der bl.a.  

 blive optaget bestemmelser for anlæggets indpasning i omgivelserne, herunder  

 bestemmelser for beplantningsbælter m.v.
 Ved vurderingen af støjbelastningen gælder Miljøstyrelsens vejledende  

 grænseværdi for områdetype 2.
De støjende komponenter på stationen vil bl.a. være transformere,  

 reaktorer og køleventilatorer.
Det vil blive forudsat, at støjbelastningen i  

 skel ikke må overskride 60 dB (A).
Der anvendes mineralsk olie i transformerne som isolationsmedium og som  

 lysbueslukkende medium i viklingskoblere.
Oliemængden i apparaterne overvåges  

 ved regelmæssige inspektioner og med olieniveaumålere, der alarmerer i  

 tilfælde af olietab.
I den daglige drift og ved vedligeholdelsesarbejder er  

 olietabet uden betydning.
Ventilerne i ventilhallen er vandkølede.
Køleanlægget er et lukket anlæg  

 med et minimalt vandforbrug.
 De tekniske anlæg udformes i øvrigt efter de gældende normer og standarder  

 med hensyn til driftsmæssige forhold og sikkerhed.
Elektrodestation Elektrodestationen vil ved placering i Køge Bugt kun syne minimalt.  

 Elektroderne vil blive placeret nær havbunden.
Fra elektrodestationen vil  

 kabler blive ført i land til en mindre kabelkiosk.
Returstrømmen fra elektrodekablet kan give anledning til korrosionsskader  

 på nedgravede rørledninger og kabler.
Der er en vis risiko for  

 korrosionsskader i et område med en radius på ca. 2 km omkring  

 elektrodestationen.
Elektrodestationen projekteres ud fra en forudsætning om,  

 at den ikke må give anledning til forøget korrosionsskade på fremmede  

 objekter.
Når elektrodestationen virker som anode (+ pol), hvor strømmen løber ud i  

 en elektrolyt, vil der kunne udvikles klor (Cl2) og ilt (O2) ved  

 elektroderne.
Gasudviklingen skønnes at være på 3-5000 kubikmeter/år for en  

 monopol ved fuldlast.
Afdunstning af klor skønnes at udgøre en minimal lokal  

 miljøpåvirkning.
Når elektrodestationen virker som katode (- pol), vil der  

 udfældes metaller, især natrium, som reagerer med vand under dannelse af  

 natriumhydroxyl og brint.
Materialerne, som benyttes til  

 elektrodeopbygningen, skal være bestandige i disse miljøer.
Jævnstrømskabel/elektrodekabel Jævnstrøms- og elektrodekablet kan i nogle tilfælde give anledning til  

 elektrisk støj, idet den ensrettede jævnstrøm vil indeholde harmoniske  

 overtoner i bestemte frekvenser.
Dette kan medføre forstyrrelser for  

 forskellige former for kommunikation.
Signalerne søges minimeret ved  

 anlægsudformningen, men hvis der opstår problemer, løses de rutinemæssigt  

 mellem de lokale elselskaber og forbrugerne.
I tilfælde af årsagssammenhængende driftsforstyrrelser på el-, telefon-,  

 gas-, kloak-, dræn-, vandledninger m.v. i såvel anlægs- som driftsfasen er  

 SEAS erstatningspligtig over for grundejere.
Dette gælder for både  

 jævnstrøms- og elektrodekabler.
