Skriftlig fremsættelse (14. november 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Lov om ændring af lov om stormflod og stormfald (Udvidelse af dækningsomfang ved stormflod og oversvømmelser fra vandløb og søer, ny organisering af oversvømmelsesordningen samt justering af stormfaldsordningen) (Lovforslag nr.
L 87) Stormen Bodil ramte Danmark i 2013 og medførte en stormflod med et meget stort antal skader, det næststørste antal skader siden stormflodsordningens etablering i 1991. Stormen Bodil medførte endvidere væsentlige skader på skov, specielt i den vestlige del af Midtjylland.
 For at sikre de skaderamte bedre, end de gældende regler lagde op til, blev der den 26. marts 2014 indgået en bred politisk aftale om udvidelse af stormflods- og oversvømmelsesordningen.
Som led i den politiske aftale blev det besluttet at nedsætte et udvalg til evaluering af stormflods-, oversvømmelses- og stormfaldsordningerne.
Det skete med sigte på at sikre robuste og fremtidsholdbare ordninger, der bygger på en klar afstemning af, hvad der forventes af henholdsvis ordningerne og skadelidte selv.
 Med lovforslaget lægges der op til at gennemføre anbefalingerne fra Udvalget til evaluering af stormflods-, oversvømmelses- og stormfaldsordningerne, der afrapporterede i marts 2017, for derigennem at fremtidssikre de tre ordninger, herunder ift. dækningsomfang, organisering og finansiering.
Lovforslaget indebærer således en bedre og mere tidssvarende dækning af stormflods- og oversvømmelsesramte borgere ved bl.a. at indføre dækning af løsøre i kælder godkendt til beboelse og bedre mulighed for dækning af opmagasinering af løsøre.
Endvidere sker der en ændring af dækningen af lovliggørelsesomkostninger og en justering af selvrisikoen, herunder fjernelse af selvrisiko på skadesbegrænsning.
Desuden gennemføres en mere entydig og ensartet organisering af behandlingen af skader efter stormflod og oversvømmelse fra vandløb og søer til gavn for de skadesramte.
Endvidere indebærer lovforslaget, at der gennemføres en række justeringer af stormfaldsordningen, herunder indførelse af en simplere og mere entydig områdeangivelse for erklæring af stormfald og en smidiggørelse af ordningens organisering.
Det er fundet vigtigt at bevare de tre ordninger som katastrofeerstatningsordninger, der finansieres solidarisk af alle med en brandforsikringspolice.
 Derudover implementerer lovforslaget en mulighed for medfinansiering fra kommunerne henholdsvis Stormrådet af køb af oversvømmelsesudsatte grunde.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
