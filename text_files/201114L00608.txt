Betænkning afgivet af Kulturudvalget den 25. april 2012 Betænkning over Forslag til lov om ændring af lov om indhentelse af børneattest i forbindelse med ansættelse af personale m.v. og folkeoplysningsloven (Udvidelse af børneattestordningen) [af kulturministeren (Uffe Elbæk)] 1. Udvalgsarbejdet Lovforslaget blev fremsat den 29. februar 2012 og var til 1. behandling den 23. marts 2012. Lovforslaget blev efter 1. behandling henvist til behandling i Kulturudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og kulturministeren sendte den 15. december 2011 dette udkast til udvalget, jf.
KUU alm. del  bilag 113. Den 29. februar 2012 sendte kulturministeren de indkomne høringssvar og et notat herom til udvalget.
Spørgsmål Udvalget har stillet 1 spørgsmål til kulturministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse uændret.
Dansk Folkepartis medlemmer af udvalget finder, at børneattestordningen bør udvides til at omfatte eksisterende ansættelsesforhold og ikke kun nyansættelser.
Med den gældende lovgivning er det kun muligt at beskytte børn mod eventuelle overgreb, når en person søger en ny stilling.
Men der findes allerede tusindvis af mennesker, som er blevet ansat, før ordningen trådte i kraft.
Selv om en udvidelse vil kunne opfattes som en mistænkeliggørelse af alle ansatte, vil en udvidelse én gang for alle sikre os mod ansatte, der eventuelt kunne tænkes at forgribe sig på børn.
Nuværende ansatte med rent mel i posen vil jo uden videre underkaste sig ordningen.
 Et mindretal i udvalget (EL) indstiller lovforslaget til forkastelse ved 3. behandling.
For Enhedslistens medlemmer af udvalget er det naturligvis uhyre vigtigt, at vi kommer seksuelt misbrug af børn til livs.
Det absolut vigtigste er, at vi bliver bedre til at forebygge, at overgreb og misbrug finder sted, og ikke mindst, at de professionelle, der arbejder omkring børnene, er uddannet til at opdage og håndtere mistanke om overgreb mod børn.
Det handler også om at sikre en ordentlig behandling af de børn, som udsættes for misbrug, og en behandling af de voksne, som krænker dem, så vi undgår, at det sker igen.
Derfor er Enhedslisten positiv over for hensigten med forslaget, til gengæld er Enhedslisten mere skeptisk over for, om forslaget rent faktisk vil få den effekt, som er hensigten.
Enhedslisten har derfor spurgt, hvorvidt der foreligger dokumentation vedrørende den første børneattestlov, som viser, at der er færre overgreb som følge af loven.
Det fremgår dog ikke klart af ministerens svar, om dette er tilfældet.
Til gengæld skabes der alvorlige retssikkerhedsproblemer med dette forslag.
Retssikkerhedsproblemer i forhold til alle dem, der med dette lovforslag bliver tvunget til at indhente attester og opbevare dem korrekt.
Normalt når vi i Folketinget fastsætter regler, hvorefter der kan pålægges straf, gælder der et vist minimumskrav til præciseringen af det strafbare.
Det lever dette lovforslag ikke op til.
Lovforslaget gælder utrolig bredt, både offentlige og private.
Det er en meget vid rammelov, der lader det være op til regeringen, hvilke ministre der kan udstede bekendtgørelser, som betyder, at nogle kan blive pålagt straf, så længe bekendtgørelserne vedrører områder og mennesker, der i et eller andet omfang har noget med børn at gøre.
Det vil sige, at vi slet ikke kender omfanget af, hvem og hvor mange der kriminaliseres.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Flemming Møller Mortensen (S) fmd.
Jan Johansen (S) Benny Engelbrecht (S) Leif Lahn Jensen (S) Troels Ravn (S) Mogens Jensen (S) Sophie Hæstorp Andersen (S) Hans Vestager (RV) Lone Loklindt (RV) Zenia Stampe (RV) Pernille Vigsø Bagge (SF) Holger K.
Nielsen (SF) Jonas Dahl (SF) Stine Brix (EL) Jørgen Arbo-Bæhr (EL) Kim Andersen (V) Martin Geertsen (V) nfmd.
Eva Kjer Hansen (V) Michael Aastrup Jensen (V) Flemming Damgaard Larsen (V) Ellen Trane Nørby (V) Eyvind Vesselbo (V) Alex Ahrendtsen (DF) Morten Marinus (DF) Karin Nødgaard (DF) Pia Kjærsgaard (DF) Simon Emil Ammitzbøll (LA) Lars Barfoed (KF) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
