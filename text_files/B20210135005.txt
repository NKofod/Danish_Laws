Bekendtgørelse om håndtering af faglige udfordringer hos elever i folkeskolen i forbindelse med foranstaltninger mod covid-19 i skoleåret 2021/22 I medfør af § 2, stk. 2, i lov nr. 241 af 19. marts 2020 om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19, som ændret ved lov nr. 286 af 27. februar 2021, fastsættes:
 § 1. Der er følgende forudsætninger for omlægning af undervisningen i folkeskolen, som indebærer en eller flere fravigelser af lovgivningen på Børne- og Undervisningsministeriets område, jf. §§ 2-5:
 1) Behovet for omlægning af undervisningen skyldes, at foranstaltninger mod covid-19 og nødundervisning efter lovens § 2, stk. 1, har medført, at uddannelsens, fagets eller tilbuddets formål og målene for den pågældende aktivitet samlet set vurderes bedst at kunne opnås ved en midlertidig omlægning af den almindelige undervisning.
 2) Skolen søger i en periode under fleksible rammer målrettet og prioriteret at opnå uddannelsens, fagets eller tilbuddets formål og målene for den pågældende aktivitet, herunder bindende mål, afsluttende mål og faglige mål, eller kernestof, ved at afbøde den negative betydning for elevernes undervisning og læring, herunder også den negative sociale betydning, som overgangen til og varigheden af nødundervisning efter lovens § 2, stk. 1, har haft.
§ 2. Skolens leder kan under ansvar over for kommunalbestyrelsen træffe beslutning om, at skolen ikke skal udarbejde elevplan for hver elev fra børnehaveklassen til og med 9. klassetrin, jf. folkeskolelovens § 13 b.
Lederen informerer straks kommunalbestyrelsen om en beslutning efter 1. pkt.
§ 3. Kommunalbestyrelsen kan efter ansøgning fra skolens leder godkende, at skolen konverterer understøttende undervisning til andre aktiviteter, der indebærer et tilsvarende personaleforbrug for skolen i undervisningen, og dermed fraviger folkeskolelovens § 14 b, stk. 1, og § 16 a.
Det er en forudsætning herfor, at skolens leder vurderer, at dette er det mest hensigtsmæssige for at sikre klassens faglige udvikling.
 Stk. 2. I det omfang konverteringen indebærer færre undervisningstimer end normalt, skal skolen ikke efterfølgende give erstatningsundervisning.
 Stk. 3. Skolens leders ansøgning efter stk. 1 indgives efter indhentet udtalelse fra skolebestyrelsen.
 Stk. 4. Kommunalbestyrelsens godkendelse efter stk. 1 gives årgangs- eller klassevis.
 Stk. 5. Hvis kommunalbestyrelsens godkendelse efter stk. 1 indebærer en afkortning af varigheden af elevers normale skoledag, skal kommunalbestyrelsen tilbyde disse elever plads i skolens skolefritidsordning, jf. folkeskolelovens § 3, stk. 7, eller i et andet relevant fritidstilbud i de timer, som skoledagen afkortes, uden særskilt betaling fra forældrene.
 § 4. Kommunalbestyrelsen kan træffe beslutning om at fravige kravet om undervisningskompetence efter folkeskolelovens § 40, stk. 7, 1. pkt.
 § 5. Kommunalbestyrelsen kan i et møde beslutte, at der ikke udarbejdes kvalitetsrapport efter folkeskolelovens § 40 a, stk. 1, 1. pkt.
 § 6. Bekendtgørelsen træder i kraft den 1. august 2021.
