Betænkning afgivet af Retsudvalget den  

 20. maj 1999 Betænkning over Forslag til lov om ændring af  

 adoptionsloven (International adoption) Udvalget har behandlet lovforslaget i nogle møder  

 og har herunder stillet spørgsmål til justitsministeren, som  

 denne har besvaret skriftligt.
 Endvidere har udvalget modtaget skriftlige og/eller  

 mundtlige henvendelser fra:
Andreasen, Svend Bank, Beder, Bykilde, Lisbeth og Stig, Rødovre DanAdopt, Dansk Forening for Neurofibromatosis Recklinghausen, De Samvirkende Invalideorganisationer, Foreningen Far til Støtte for Børn og Forældre, Koordinationsgrupperne der repræsenterer amtskommunerne øst  

 og vest for Storebælt i adoptionsspørgsmål, Landsforeningen Adoption og Samfund, PTU og Terre des Hommes.
 Der er af justitsministeren stillet ændringsforslag,  

 hvorom henvises til de ledsagende bemærkninger.
 Herefter indstiller udvalget lovforslaget til  

vedtagelse med de af justitsministeren stillede  

 ændringsforslag.
 Udvalget har under udvalgsarbejdet  

 været meget optaget af, at der med lovændringen i forhold til den  

 gældende ordning sker et væsentligt mere intensivt og  

 dybtgående tilsyn med samrådene for hermed at sikre, at praksis i  

 samrådene bliver ensartet.
Denne koordinering af praksis skal ske med udgangspunkt i  

 den praksis, der fastlægges af Adoptionsnævnet som øverste  

 instans i behandlingen af konkrete sager.
Tilsynsmyndighedens opgave vil  

 således navnlig være at sikre, at nævnets praksis  

 følges generelt.
Udvalget har overvejet, om tilsynsbeføjelsen med  

 samrådene burde henlægges til justitsministeren  

 (Civilretsdirektoratet) i stedet for til Adoptionsnævnet.
Bl.a. som  

 følge af Adoptionsnævnets status som uafhængig myndighed  

 vil Civilretsdirektoratet imidlertid ikke kunne omgøre nævnets  

 afgørelser eller give det tjenestebefalinger vedrørende  

 behandlingen af de enkelte konkrete sager.
Hvis tilsynsbeføjelsen  

 henlægges til Civilretsdirektoratet, vil konsekvensen således  

 alene være, at det er direktoratet og ikke Adoptionsnævnet, der  

 skal implementere nævnets praksis, idet direktoratet ikke som  

 tilsynsmyndighed vil kunne etablere en praksis, der afviger fra  

 nævnets.
 På den baggrund kan udvalget acceptere, at  

 tilsynsbeføjelsen med samrådene henlægges til  

 Adoptionsnævnet, idet udvalget samtidig har lagt vægt på  

 justitsministerens oplysning om, at det ikke er ensbetydende med, at  

 gennemførelsen af den reform, som lovforslaget indebærer, ikke  

 er underlagt en overordnet politisk kontrol.
 Udvalget har i den sammenhæng tillige noteret sig  

 justitsministerens tilkendegivelse om, at der efter  

 en vedtagelse af lovforslaget vil skulle gennemføres en række  

 ændringer af de gældende administrative forskrifter på  

 adoptionsområdet med henblik på en udmøntning af  

 lovforslaget, herunder af de foreslåede lempelser af alders- og  

 helbredskravene.
 Det vil påhvile Adoptionsnævnet i de konkrete  

 sager at træffe afgørelse i overensstemmelse hermed.
Skulle den situation opstå, at  

 Adoptionsnævnets praksis ikke i tilstrækkelig grad afspejler  

 intentionerne i lovforslaget, vil der kunne (og skulle) foretages  

 ændringer i de nævnte forskrifter.
Kompetencen hertil tilkommer  

 justitsministeren under sædvanligt politisk ansvar, jf. adoptionslovens  

 § 25.
 Der bør i den forbindelse sikres offentligt  

 kendskab til Adoptionsnævnets praksis og øvrige virksomhed.  

 Justitsministeriet vil derfor fastsætte, at nævnet fremover - med  

 virkning fra år 2000 - skal afgive en årsberetning.  

 Årsberetningen vil både omfatte nævnets virksomhed som  

 klageinstans - herunder med konkrete oplysninger vedrørende praksis  

 med hensyn til alder og helbred m.v. - og virksomheden som tilsynsmyndighed  

 og vidensindsamler m.v.
På den baggrund finder udvalget, at lovforslaget -  

 samtidig med at fastlægge den sagligt rigtige tilsynsordning - giver  

 mulighed for politisk kontrol med lovforslagets gennemførelse i  

 praksis.
Nøglen til korrektion i tilfælde, hvor  

 Adoptionsnævnet måtte anlægge en i forhold til lovforslaget  

»skæv« praksis,  

 er ikke tilsynsbeføjelsen, men justitsministerens beføjelse til  

 at udstede (præciserende) administrative forskrifter.
Udvalget betoner, at nævnets opgave er at  

 føre tilsyn med samrådenes afgørelser om godkendelse af  

 adoptanter og deres sagsbehandling i forbindelse hermed.  

 Spørgsmål om, hvorvidt f.eks. samrådssekretariaterne  

 handler i overensstemmelse med god forvaltningsskik og herunder iagttager  

 almindelige principper om høflig adfærd m.v. i forhold til  

 adoptanterne, henhører derimod ikke under nævnet.
Sådanne  

 spørgsmål vil i stedet - ligesom i dag - kunne indbringes for  

 amtskommunen som personalemyndighed, jf. herom nedenfor.
Med hensyn til tilsynet med de formidlende organisationer  

 har udvalget også overvejet, om dette tilsyn burde ligge hos  

 justitsministeren (Civilretsdirektoratet) og ikke hos Adoptionsnævnet.  

 Når udvalget alligevel ikke har stillet ændringsforslag herom,  

 skyldes det bl.a. som anført i lovforslagets bemærkninger, at  

 Adoptionsnævnet skal være ansvarlig for at indhente, bearbejde og  

 formidle viden på adoptionsområdet såvel på nationalt  

 som internationalt plan.
Derved opnår Adoptionsnævnet de  

 informationer om den internationale udvikling på  

 adoptionsområdet, som må anses for en forudsætning for et  

 effektivt tilsyn med de formidlende organisationers virksomhed i  

 udlandet.
 Adoptionsnævnet må således anses for at  

 have de bedste faglige forudsætninger for at varetage det styrkede  

 tilsyn med organisationernes virksomhed, som lovforslaget lægger op  

 til.
Hertil kommer, at det kun er på begrænsede  

 områder, at tilsynet med organisationerne overføres til  

 Adoptionsnævnet.
Det drejer sig alene om organisationernes behandling  

 af matchingforslag og organisationernes virksomhed i udlandet.
På alle andre områder - f.eks.  

 vedrørende generelle faglige kvalifikationer, økonomiske og  

 organisatoriske forhold, fastsættelse og opkrævning af  

 formidlingsgebyrer m.v. - forbliver tilsynskompetencen i  

 Civilretsdirektoratet.
Det samme gælder kompetencen til at skride ind i  

 anledning af så alvorlige forhold, at der kan blive tale om en  

 fratagelse af autorisationen.
Dette gælder også, for så  

 vidt angår virksomheden på matchingområdet og i udlandet.  

 Kompetencen til at fratage organisationerne deres autorisation m.v. vil  

 således i alle tilfælde tilkomme Civilretsdirektoratet under  

 sædvanligt politisk ansvar og ikke Adoptionsnævnet.
Udvalget fremhæver endvidere, at der efter den  

 foreslåede ordning ikke vil være spørgsmål  

 vedrørende samrådene og de formidlende organisationer, som ikke  

 kan indbringes for en offentlig myndighed.
Kompetenceordningen, for så  

 vidt angår en række spørgsmål af praktisk betydning,  

 kan i den forbindelse mere skematisk fremstilles således:
 - Klager over samrådenes afslag på godkendelse  

 som adoptant kan indbringes for Adoptionsnævnet.
 - Klager over samrådenes og  

 samrådssekretariaternes sagsbehandling kan - for så vidt  

 angår spørgsmål af betydning for den trufne  

 afgørelse - ligeledes indbringes for Adoptionsnævnet.
 - Klager over overtrædelse af reglerne om god  

 forvaltningsskik, herunder lang sagsbehandlingstid eller uhøflig  

 optræden m.v. i samrådssekretariaterne, kan indbringes for  

 amtsrådet.
 - Klager over de formidlende organisationers behandling af  

 matchingforslag og over deres virksomhed i udlandet kan indbringes for  

 Adoptionsnævnet.
 - Klager over de formidlende organisationer  

 vedrørende andre spørgsmål, herunder bl.a.  

 fastsættelse og opkrævning af gebyrer m.v., kan indbringes for  

 Civilretsdirektoratet.
 Det, der er anført ovenfor, kan kort sammenfattes  

 således:
 Lovforslaget indebærer, at kompetencen til at  

 føre tilsyn med adoptionssamrådene henlægges til  

 Adoptionsnævnet.
 Det skyldes bl.a., at tilsynsvirksomheden navnlig  

 består i generelt at implementere den praksis, som fastlægges af  

 nævnet, og at nævnet må anses for bedst egnet hertil.
Nøglen til korrektion i tilfælde, hvor  

 Adoptionsnævnet måtte anlægge en i forhold til  

 lovforslagets principper og intentioner »skæv« praksis, er ikke  

 tilsynsbeføjelsen, men beføjelsen til at fastsætte  

 (præciserende) administrative forskrifter.
Denne beføjelse  

 tilkommer, uanset hvor tilsynskompetencen ligger, justitsministeren under  

 sædvanligt politisk ansvar.
Lovforslaget indebærer endvidere, at  

 beføjelsen til at føre tilsyn med de formidlende organisationer  

 med hensyn til matchingspørgsmål og virksomheden i udlandet  

 tilkommer Adoptionsnævnet.
Det skyldes, at nævnet har de bedste  

 faglige forudsætninger for at varetage disse funktioner.
Tilsynskompetencen på alle andre områder  

 ligger fortsat hos Civilretsdirektoratet.
Endvidere tilkommer kompetencen til  

 at skride ind og fratage organisationerne deres autorisation i alle  

 tilfælde Civilretsdirektoratet under sædvanligt ansvar.
 Der vil ikke være spørgsmål  

 vedrørende klager over adoptionssamrådene, deres sekretariater  

 eller de formidlende organisationer, som ikke kan indbringes for en  

 overordnet instans.
 Endvidere er udvalget vedrørende tilsynet med de  

 formidlende organisationer og en eventuel inddragelse af en autorisation  

 opmærksom på justitsministerens forsikring om, at i  

 tilfælde, hvor der måtte blive spørgsmål om at  

 inddrage en autorisation, vil Civilretsdirektoratet under alle  

 omstændigheder sikre, at verserende sager kan afsluttes på en  

 forsvarlig måde.
Hvor en organisation midlertidigt er ophørt med at  

 behandle bestemte typer af sager, har Civilretsdirektoratet i  

 overensstemmelse hermed sikret, at adoptanternes og adoptivbørnenes  

 interesser kunne varetages på anden måde.
Det kan i den  

 forbindelse tilføjes, at det efter de gældende autorisationer er  

 et krav, at organisationerne hensætter tilstrækkelige  

 økonomiske midler til, at verserende sager i tilfælde af  

 organisationens ophør m.v. kan færdigbehandles på en  

 betryggende og tilfredsstillende måde.
Civilretsdirektoratets tilsyn med de formidlende  

 organisationer er baseret på en løbende dialog med  

 organisationerne.
Bl.a. på den baggrund er der ikke i nyere praksis  

 sket egentlig inddragelse af de meddelte autorisationer.
Endelig vedrørende Adoptionsnævnets  

 område og arbejdsopgaver har udvalget med tilfredshed noteret, at det  

 er justitsministerens opfattelse, at opgaven vedrørende  

 vidensindsamling m.v. på adoptionsområdet også er en  

 opgave, der bør varetages af Adoptionsnævnet, og at  

 nævnets sekretariat i den forbindelse bør udbygges, ligesom  

 nævnet skal have mulighed for at søge konsulentbistand til  

 løsning af enkelte projekter.
Justitsministeren har endvidere  

 foreslået, at Adoptionsnævnet skal have mulighed for at indkalde  

 personer, som må antages at have særlig indsigt eller interesse i  

 de spørgsmål, der behandles af nævnet, jf. lovforslagets §  

 25 b, stk. 4. Herved imødekommes efter justitsministerens og udvalgets  

 opfattelse det behov for inddragelse af bredere sagkundskab m.v., som der fra  

 flere sider er peget på.
 Ministerens ændringsforslag om at etablere et  

 alsidigt sammensat, politisk forankret organ, som ligger uden for den  

 eksisterende struktur på området, hilses velkomment af udvalget.  

 Et sådant organ vil som en fritstående instans ved siden af det  

 almindelige sagsbehandlingssystem kunne have til opgave mere overordnet at  

 følge udviklingen på adoptionsområdet, herunder  

 udmøntningen af det foreliggende lovforslag, at skabe debat m.v. om  

 væsentlige adoptionsspørgsmål og at fremkomme med  

 ændringsforslag eller anbefalinger på området.
 Udvalget har bemærket, at justitsministeren under  

 alle omstændigheder lægger stor vægt på, at de  

 relevante myndigheder og organisationer m.v. bliver inddraget i forbindelse  

 med regelændringer og andre væsentlige initiativer på  

 adoptionsområdet, og at Justitsministeriet også fremover ved  

 nedsættelsen af lovforberedende udvalg m.v. vil sikre en alsidig  

 repræsentation af synspunkter, ligesom Justitsministeriet vil sikre, at  

 udkast til administrative forskrifter m.v. på området udsendes i  

 bred høring inden udstedelsen.
 Gennemførelsen af ændringsforslaget vil  

 indebære, at det offentlige adoptionssystem består af to »søjler« med  

 justitsministeren som den øverste ansvarlige.
 Den ene søjle vil varetage sagsbehandlingssiden  

 m.v. (Adoptionsnævnet, Civilretsdirektoratet, samrådene,  

 statsamterne m.v.).
 Den anden søjle vil varetage den bredere politik-,  

 debat- og initiativskabende funktion (Adoptionsrådet).
Udvalget har nøje overvejet, hvordan man kan sikre  

 kommende adoptivforældre aktindsigt hos de formidlende organisationer  

 vedrørende deres egen sag.
Udvalget har noteret sig justitsministerens  

 tilsagn om nøje at ville følge spørgsmålet om  

 åbenhed i de formidlende organisationer og sørge for, at der  

 efter drøftelse med de formidlende organisationer og Adoption og  

 Samfund udarbejdes en redegørelse om, hvorvidt der er behov for en  

 regulering af spørgsmålet om aktindsigt, og om, hvorledes en  

 sådan regulering i givet fald bør ske.
 Justitsministeriet har endvidere givet tilsagn om at  

 orientere Retsudvalget, når denne redegørelse foreligger.
 Udvalget har forståelse for justitsministerens tvivl  

 med hensyn til, om forvaltningslovens regler om partsaktindsigt, der efter  

 deres indhold og struktur m.v. er afpasset efter den offentlige forvaltning,  

 er egnede til anvendelse på de private formidlende organisationer.  

 Under alle omstændigheder bør en sådan ordning - der  

 må antages at kunne have vidtrækkende konsekvenser for de  

 formidlende organisationer bl.a. i relation til behovet for fortrolighed i  

 forhold til udenlandske samarbejdspartnere - ikke gennemføres uden en  

 inddragelse af organisationerne.
Med hensyn til spørgsmålet om alders- og  

 helbredsforhold bemærker udvalget, at lovforslaget på dette punkt  

 bygger på meget grundige overvejelser i Adoptionsudvalget.
Lovforslaget  

 er på begge områder udtryk for en lempelse i forhold til  

 gældende ret og er blevet modtaget med tilfredshed af bl.a.
De  

 Samvirkende Invalideorganisationer.
 Udvalget har fæstet sig ved justitsministerens  

 redegørelse om, at en gennemførelse af lovforslaget vil  

 indebære, at retstilstanden bliver mere fleksibel.
Aldersreglerne vil f.eks. kunne fraviges, for så  

 vidt angår større børn og andre børn, der kan  

 være vanskelige at anbringe.
Det er i så fald en  

 forudsætning, at ansøgerne - bl.a. gennem erfaringer med egne  

 børn - har de særlige kvalifikationer, der vil kunne medvirke  

 til at sikre et gunstigt forløb af adoptivforholdet med et  

 sådant barn.
Endvidere bør aldersreglerne kunne fraviges i  

 tilfælde, hvor den ene ansøger er ældre end 40 år,  

 hvis den anden er noget yngre.
Er den ene ægtefælle over 45-46  

 år, bør godkendelse dog efter forslaget normalt ikke kunne ske,  

 selv om den anden ægtefælle er tilsvarende yngre.
 Endelig er der lagt op til, at aldersreglerne fortsat skal  

 kunne fraviges i tilfælde, hvor adoptanter, der i en sen alder har  

 adopteret et barn, derefter ønsker at adoptere endnu et barn.
 Vedrørende helbredsforhold har ministeren  

 anført, at der i lovforslaget er lagt op til en liberalisering af  

 praksis på området, navnlig for så vidt angår  

 betydningen af handicaps.
Det anføres således under pkt. 8.3 i  

 lovforslagets almindelige bemærkninger, at der bør ske en  

 lempelse af praksis, således at personer med handicap i højere  

 grad end i dag efter en individuel vurdering vil kunne godkendes som  

 adoptanter.
Endvidere anføres bl.a., at der herved bør  

 anlægges en bredere synsvinkel end den medicinske, således at  

 også anden sagkyndig bistand, herunder fra Det Centrale  

 Handicapråd, inddrages.
Med hensyn til sygdomme bør det løbende  

 overvejes, om der - i lyset af nyere udvikling på det medicinske  

 område m.v. - er grundlag for at tage praksis på området op  

 til revision.
I det omfang, det er relevant og hensigtsmæssigt,  

 bør der inddrages ekstern sagkundskab, f.eks. i form af  

 drøftelser med Retslægerådet eller Sundhedsstyrelsen.
 Endelig bør retningslinjerne for, hvilke sygdomme  

 og handicaps der i almindelighed bør føre til afslag på  

 godkendelse som adoptant, være så gennemskuelige og forudsigelige  

 som muligt, og de bør være offentligt tilgængelige.
Lovforslaget indebærer således en  

 væsentlig liberalisering i forhold til gældende praksis.
Det kan  

 bl.a. fremhæves, at der sker en lempelse af praksis i tilfælde,  

 hvor den ene ægtefælle er 45-46 år, mens den anden  

 ægtefælle er noget yngre, eller hvor der er tale om større  

 eller vanskeligt anbringelige børn, at der sker væsentlige  

 lempelser i handicappedes adgang til at adoptere, og at det løbende  

 skal overvejes, om praksis med hensyn til sygdomme bør tages op til  

 revision.
Navnlig for så vidt angår betydningen af sygdom og  

 handicap, vil der i væsentligt højere grad, end det sker i dag,  

 skulle foretages en helt konkret vurdering af den enkelte ansøgers  

 egnethed som adoptant.
Særligt med hensyn til alder har ministeren  

 understreget, at adoptionslovgivningen ikke - heller ikke som udgangspunkt -  

 opstiller en fast aldersgrænse for adoptanter, men alene en  

 grænse for, hvilken forskel i alder der normalt bør være  

 mellem adoptant og adoptivbarn.
Det betyder, at ansøgere, der er over  

 40 år og derfor som udgangspunkt ikke vil kunne godkendes som adoptant  

 til et lille barn, i stedet vil kunne godkendes som adoptant til et  

 større barn.
Hertil kommer de lempelser, som lovforslaget  

 indebærer, jf. ovenfor.
Ministeren har i den forbindelse  

 fremhævet, at den aldersgrænse på 45-46 år, der ved  

 adoption af et lille barn opstilles i tilfælde, hvor den anden  

 ægtefælle er noget yngre, ikke er absolut, men vil kunne fraviges  

 efter en konkret vurdering.
Der henvises til pkt. 6.3 i lovforslagets  

 almindelige bemærkninger.
 Om de principielle hensyn, der ligger bag reglerne om  

 aldersforskel mellem adoptanter og adoptivbørn, anføres under  

 pkt. 6.3 i lovforslagets almindelige bemærkninger bl.a.  

 følgende:
» Aldersreglerne bør endvidere tage hensyn til det  

 forhold, at mulighederne for, at barnet kan beholde begge sine  

 forældre, indtil det bliver voksen, rent statistisk er mindre, jo  

 ældre forældrene er ved modtagelsen af barnet.
Det bør også søges undgået, at  

 aldersreglerne medvirker til at stille adoptivbørn anderledes end  

 børn i biologiske familier ved, at adoptivbørns forældre  

 er betydeligt ældre end forældrene til adoptivbørnenes  

 jævnaldrende skolekammerater og venner.« Justitsministeren har tilkendegivet som sin opfattelse, at  

 de anførte hensyn indebærer, at der i tilfælde, hvor et  

 ægtepar ønsker at adoptere, må lægges vægt  

 på begge ægtefællers alder.
Der kan i den forbindelse være særlig grund  

 til at pege på, at mange adoptivbørn netop kommer fra  

 situationer, der er præget af opløsning og ustabilitet i  

 familielivet.
En lang række adoptivbørn har end ikke haft en  

 familie.
Efter udvalgets opfattelse må det også derfor være  

 et mål at sikre, at de adopteres af forældre, som i enhver  

 henseende er ressourcemæssigt egnede til at tage sig af dem, og som  

 børnene kan beholde, indtil de bliver voksne.
 Endelig bemærkes, at det efter udvalgets opfattelse  

 vil være et væsentligt spørgsmål, om giverlandene  

 vil være indstillet på at stille børn til rådighed.  

 Som nærmere omtalt i betænkningen, side 48 f., og besvarelsen af  

 spørgsmål nr. 18 stiller giverlandene således generelt  

 krav om, at aldersforskellen mellem adoptant og adoptivbarn ikke overstiger  

 40 år.
Det tilføjes, at de foreslåede  

 alderskriterier er nøje afpasset efter lovgivningen om kunstig  

 befrugtning.
Der henvises nærmere til besvarelsen af  

 spørgsmål nr. 18.
Med hensynet til spørgsmålet om en ny ordning  

 med hensyn til godkendelsernes indhold bemærker udvalget, at der her er  

 tale om et kompliceret spørgsmål, som ikke er indgået i  

 Adoptionsudvalgets arbejde, ikke er reguleret eller i øvrigt omtalt i  

 lovforslaget og ikke har været gjort til genstand for  

 spørgsmål fra Retsudvalget i forbindelse med lovforslagets  

 hidtidige behandling.
Af hensyn til den videre administration vil der  

 endvidere efter udvalgets opfattelse være behov for en nærmere  

 afklaring af en ny ordning på området.
Justitsministeren har erklæret sig enig i, at der  

 kan være grund til at overveje udformningen af godkendelser som  

 adoptant.
Justitsministeriet vil derfor i samarbejde med de relevante  

 myndigheder og organisationer tage spørgsmålet op til  

 nærmere overvejelse.
Justitsministeriet vil orientere Retsudvalget,  

 når disse overvejelser er afsluttet.
Det adoptionsforberedende kursus bør efter  

 udvalgets opfattelse have et indhold, der giver deltagerne kendskab til  

 barnets identitetsudvikling og adoptionens betydning, forståelse for  

 barnets oplevelser forud for adoptionen og disses mulige betydning for  

 barnets opvækst, hvordan barnløshed og dermed adoptionsmotivet  

 har påvirket beslutningen, hvilke forventninger deltagerne har til  

 barnet og forældrerollen, hvordan barnet modtages og omvendt barnets  

 modtagelse af sine nye forældre.
Det er endvidere også centralt  

 at formidle oplysning til barnet om, at det er adopteret, og hvordan  

 fremmedfrygt håndteres.
Endelig bør kurset bruges til afklaring  

 af egne ressourcer og præferencer med henblik på godkendelse af  

 barn i forslag.
 Kursets opgave er at gøre disse problemstillinger  

 klart for adoptanterne, og udvalget forventer derfor, at langt de fleste  

 adoptanter har de nødvendige kvalifikationer, når de har  

 gennemført kurset.
 I lyset af det i forvejen høje niveau af  

 brugerbetaling på området, finder udvalget det vigtigt, at  

 udgifterne til kurset holdes på et ganske lavt niveau.
 Udvalget ser frem til den af justitsministeren bebudede  

 orientering af Retsudvalget, når det nærmere indhold af kurserne  

 er fastlagt.
Ændringsforslag Af	justitsministeren, tiltrådt af udvalget:
Til § 1 1) Efter nr. 2 indsættes som nyt nummer:
» 2) Efter nr. 8 indsættes som nyt nummer:
» »§ 29 b.
Justitsministeren nedsætter et  

 adoptionsråd.
Stk. 2. Rådet består af en formand og indtil  

 14 andre medlemmer, herunder repræsentanter for Adoptionsnævnet,  

 de formidlende organisationer, amtskommunerne, statsamterne og  

 Landsforeningen Adoption og Samfund.
Medlemmerne udpeges af justitsministeren  

 for fire år.
Stk. 3. Rådets opgave er at følge  

 udviklingen på adoptionsområdet og herunder medvirke til at skabe  

 debat om generelle og principielle adoptionsspørgsmål.  

 Rådet kan afgive henstillinger og anbefalinger m.v. til de relevante  

 myndigheder og organisationer.
Rådet kan til brug for sin virksomhed  

 anmode myndigheder og organisationer om at stille oplysninger til  

 rådighed.
 Stk. 4. Justitsministeren stiller sekretariatsbistand til  

 rådighed for rådet.
Stk. 5. Rådet fastsætter selv sin  

 forretningsorden.«« Til § 2 3) Ikrafttrædelsesdatoen »den  

 1. oktober 1999« ændres til: »den 1. januar 2000, § 1, nr. 7, dog først den 1.  

 april 2000 «.
Bemærkninger Til nr. 1 Lovforslagets § 1, nr. 2, indebærer bl.a., at  

 indholdet af adoptionslovens § 18, stk 3, flyttes til det nye § 18, stk.  

 5.
 På den baggrund foreslås det, at henvisningen  

 i adoptionslovens § 23, stk. 2, til § 18, stk. 3, ændres til § 18, stk.  

 5.
Til nr. 2 Med det formål at etablere en myndighed uden for den  

 eksisterende struktur, som kan følge udviklingen på  

 adoptionsområdet og skabe debat m.v. herom, foreslås det, at der  

 nedsættes et adoptionsråd.
Rådet skal efter forslaget bestå af en formand  

 (direktøren for Civilretsdirektoratet) og indtil 14 andre medlemmer,  

 herunder repræsentanter for Adoptionsnævnet, de formidlende  

 organisationer, amtskommunerne, statsamterne og Landsforeningen Adoption og  

 Samfund.
Herudover kan der f.eks. være tale om repræsentanter for  

 børneorganisationer m.v. og forskere med særlig indsigt i  

 adoptionsspørgsmål.
Medlemmerne udpeges af justitsministeren for en periode af  

 fire år.
Der skønnes ikke at være behov for udpegning af  

 suppleanter.
Rådets opgave er efter forslaget at følge  

 udviklingen på adoptionsområdet og herunder medvirke til at skabe  

 debat om generelle og principielle adoptionsspørgsmål.
Det  

 bør overlades til rådet selv at vælge, hvilke temaer m.v.  

 der skal tages op, men det forudsættes, at rådet navnlig i den  

 første tid koncentrerer sig om en opfølgning på de  

 reformer, som lovforslaget indebærer, herunder vedrørende  

 praksis med hensyn til adoptanters alder og helbred m.v. og den nye  

 tilsynsordnings virkning i praksis.
 Rådet kan efter bestemmelsen anmode de relevante  

 myndigheder og organisationer m.v. om at stille oplysninger til  

 rådighed.
Rådet tillægges ikke retlige  

 beføjelser, men har som nævnt til formål at følge  

 udviklingen og at skabe debat på området.
Bliver rådet  

 opmærksom på spørgsmål, som andre myndigheder og  

 organisationer bør tage op, bør rådet henlede de  

 pågældende myndigheders og organisationers opmærksomhed  

 herpå og herunder eventuelt henstille eller anbefale, at der tages  

 nærmere angivne initiativer.
Rådet kan også mere generelt  

 udarbejde f.eks. idéoplæg m.v. om aktuelle  

 adoptionsspørgsmål.
Rådet fastsætter efter forslaget selv sin  

 forretningsorden.
Det kan i den forbindelse bestemmes, at rådet skal  

 afgive en årsberetning om sin virksomhed.
Til nr. 3 Efter lovforslagets § 2 træder loven i kraft den 1.  

 oktober 1999. I bemærkningerne til bestemmelsen anføres, at det  

 dog - afhængig af tidspunktet for lovforslagets vedtagelse - kan  

 være nødvendigt at ændre ikrafttrædelsesdatoen,  

 således at der bliver tilstrækkelig tid til bl.a. at revidere  

 adoptionsbekendtgørelsen og adoptionscirkulæret og til at  

 organisere de adoptionsforberedende kurser samt udvidelsen af  

 Adoptionsnævnets sekretariat.
Som anført i besvarelsen af 10. februar 1999 af  

 spørgsmål nr. 30 fra Folketingets Retsudvalg (L 40 - bilag 32)  

 finder Justitsministeriet af hensyn til de forbedringer af adoptionssystemet,  

 som lovforslaget indebærer, at loven bør træde i kraft  

 så hurtigt, som det er praktisk muligt.
Som ligeledes anført er  

 det samtidig Justitsministeriets opfattelse, at der er behov for en  

 udskydelse af lovens ikrafttrædelsestidspunkt.
 Det foreslås på den baggrund, at  

 ikrafttrædelsesdatoen fastsættes til den 1. januar 2000. Med  

 hensyn til § 1, nr. 7, om de adoptionsforberedende kurser foreslås  

 ikrafttrædelsestidspunktet dog fastsat til den 1. april 2000.
