Skriftlig fremsættelse (13. november 2019) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om en aktiv beskæftigelsesindsats og forskellige andre love (Obligatorisk pensionsordning for personer i fleksjobordningen m.v. samt konsekvensændringer som følge af den forenklede beskæftigelsesindsats m.v.) (Lovforslag nr.
L 54) Efter vedtagelsen af lov nr. 339 af 2. april 2019 om ændring af lov om Arbejdsmarkedets Tillægspension og forskellige andre love (Indførelse af obligatorisk pensionsordning for overførselsindkomstmodtagere og tillæg til refusion til arbejdsgivere samt ændring af satsregulering af forskellige overførselsindkomster) og lov nr. 548 af 7. maj 2019 om en aktiv beskæftigelsesindsats er der opstået behov for at foretage ændringer, berigtigelser m.v. af visse bestemmelser i de nævnte love.
Det foreslås, at reglerne om beregning m.v. af bidrag til den obligatoriske pensionsordning af fleksløntilskud og tilskud efter fleksjobreglerne til selvstændigt erhvervsdrivende indsættes i den nye lov om en aktiv beskæftigelsesindsats, der den 1. januar 2020 erstatter den gældende lov om en aktiv beskæftigelsesindsats.
Det foreslås også, at harmonisere beregningsgrundlaget for bidrag til den obligatoriske pensionsordning af sociale ydelser efter lov om aktiv socialpolitik, så beregningen af bidrag til den obligatoriske pensionsordningen sker på grundlag af hjælpen efter fradrag for arbejde og indtægter samt efter nedsættelse af hjælpen på grund af sanktioner.
 Det foreslås endvidere, at give mulighed for, at administrationen af bidrag til den obligatoriske pensionsordning af dagpenge efter lov om sygedagpenge samt tillæg til refusionen til arbejdsgivere, der udbetaler løn under sygdom, kan sættes i værk på et tidspunkt efter den 1. januar 2020.
 Det foreslås videre, at der fastsættes regler om påløb af rente ved for sen indbetaling af bidrag til den obligatoriske pensionsordning svarende til de bestemmelser om rente, der gælder for indbetaling af bidrag til ATP Livslang Pension.
Det foreslås også, at der foretages tilretninger, berigtigelser og præciseringer af lov nr. 548 af 7. maj 2019 om en aktiv beskæftigelsesindsats, herunder at give jobcenteret mulighed for at indkalde visse målgrupper til første jobsamtale og udvide muligheden til flere målgrupper for at give tilbud, hvori der indgår kortvarige ophold i udlandet.
Det foreslås videre at foretage ændringer i budgetgarantien med henblik på en forenklet registrering af kommunernes udgifter i beskæftigelsesindsatsen.
 Endelig foreslås det at videreføre en ordning fra Trepartsaftale II om tilstrækkelig og kvalificeret arbejdskraft (2016), hvor dagpengemodtagere, der tager et uddannelsesløft inden for et mangelområde, kan få 100 pct. i dagpengesats fremfor 80 pct. af den hidtidige sats.
 Forslaget om dagpenge under uddannelsesløft skønnes at medføre merudgifter for det offentlige (før skat og tilbageløb) på 3,8 mio. kr. i hvert af årene 2020 og 2021. Lovforslagets øvrige elementer vurderes ikke at medføre økonomiske eller administrative konsekvenser for det offentlige.
 Det foreslås, at lovforslaget træder i kraft den 1. januar 2020.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
