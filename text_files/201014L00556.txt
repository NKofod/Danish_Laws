Bilag 1 Betænkning afgivet af Retsudvalget den 10. februar 2011 Betænkning over Forslag til lov om ændring af lov om fuldbyrdelse af straf m.v.
(Anvendelse af peberspray som magtmiddel, undersøgelse af den indsattes person og opholdsrum og udvidelse af behandlingsgarantien for indsatte i fængsler og arresthuse) [af justitsministeren (Lars Barfoed)] 1. Udvalgsarbejdet Lovforslaget blev fremsat den 8. december 2010 og var til 1. behandling den 11. januar 2011. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 4. november 2010 dette udkast til udvalget, jf.
REU alm. del  bilag 62. Den 7. december 2010 sendte justitsministeren de indkomne høringssvar og et notat herom til udvalget.
Spørgsmål Udvalget har stillet 7 spørgsmål til justitsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (V, S, DF, SF, KF, RV og LA) indstiller lovforslaget til vedtagelse uændret.
Socialdemokratiets, Socialistisk Folkepartis og Radikale Venstres medlemmer af udvalget er enige i, at peberspray kan være et mildere og mere uskadeligt magtmiddel end skjolde og stav, og at man derfor bør indføre dette permanent i Kriminalforsorgen.
Dog bør det ligesom for alle andre magtmidler fortsat være sådan, at pebersprayen ikke bæres på den enkelte fængselsfunktionær, men skal hentes, hvis en kritisk situation opstår.
Det er vigtigt, at konflikter først søges løst, hvorfor konflikthåndtering og efteruddannelse bør være et centralt element for fængselsfunktionærer.
 S, SF og RV hæfter sig ved, at evalueringen overordnet er positiv, men understreger, at peberspray aldrig må føre til en nedprioritering af den dynamiske sikkerhed.
S, SF og RV finder, at det er vigtigt med tilstrækkeligt personale og meningsfyldte aktiviteter for de indsatte for at forebygge konflikter og en eventuel brug af peberspray.  S, SF og RV ser derfor med bekymring på, at situationen i Kriminalforsorgen er den, at der er tungere indsatte og færre ansatte end tidligere, samt at det kniber med at tilbyde beskæftigelse og uddannelse flere steder, særlig i arresterne.
Derfor bør brugen af peberspray nøje følges, og S, SF og RV er tilfredse med, at justitsministeren vil sende en redegørelse til Folketinget halvandet år efter lovens ikrafttræden, dog ønskes en årlig opfølgning som for varetægtsfængslinger.
 Et mindretal i udvalget (EL) indstiller lovforslaget til forkastelse ved 3. behandling.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Kim Andersen (V) Kristian Pihl Lorentzen (V) Karsten Nonbo (V) Peter Skaarup (DF) fmd.
Marlene Harpsøe (DF) Pia Adelsteen (DF) Tom Behnke (KF) Vivi Kier (KF) Simon Emil Ammitzbøll (LA) Karen Hækkerup (S) Maja Panduro (S) Mogens Jensen (S) Julie Skovsby (S) Anne Baastrup (SF) Karina Lorentzen Dehnhardt (SF) nfmd.
Manu Sareen (RV) Line Barfod (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
