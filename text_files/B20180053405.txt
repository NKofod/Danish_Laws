Bekendtgørelse om overvågning af husdyr-MRSA I medfør af § 26 og § 62 i lov om hold af dyr, jf. lovbekendtgørelse nr. 21 af 11. januar 2018, fastsættes efter bemyndigelse i henhold til § 7, nr. 1, og § 10, stk. 1, nr. 1, i bekendtgørelse nr. 1592 af 15. december 2017 om Fødevarestyrelsens opgaver og beføjelser:
 § 1. Bekendtgørelsen vedrører udtagning af prøver i forbindelse med overvågning af husdyr-MRSA hos svin, kvæg, fjerkræ, heste og mink.
 Stk. 2. Prøveudtagningsfrekvensen for de i stk. 1 nævnte dyrearter fremgår af Fødevarestyrelsens hjemmeside på www.fvst.dk.
 Stk. 3. Ved husdyr-MRSA forstås Methicillin resistente Staphylococcus aureus fundet hos et husdyr uanset typen.
 § 2. Ejeren eller brugeren af et dyrehold, som består af en eller flere af de i § 1, stk. 1, nævnte dyrearter, skal på Fødevarestyrelsens anmodning, lade Fødevarestyrelsen udtage og indsende prøver af relevant materiale fra dyrene til undersøgelse for husdyr-MRSA.
 Stk. 2. Fødevarestyrelsen kan lade prøver udtaget i anden anledning undersøge for husdyr-MRSA.
 § 3. Resultaterne fra undersøgelserne vil blive benyttet til at kortlægge udbredelsen af husdyr-MRSA i de i § 1, stk. 1 nævnte dyrearter.
 Stk. 2. De i stk. 1, nævnte prøver fra de forskellige dyrearter kan indgå i forskningsprojekter vedrørende husdyr-MRSA.
 § 4. Fødevarestyrelsen afholder udgifterne til:
 1) Udtagelse, indsendelse og undersøgelse af de i § 2, stk. 1, nævnte prøver.
 2) Undersøgelse af de i § 2, stk. 2, nævnte prøver.
 Stk. 2. Alle andre udgifter end de i stk. 1 nævnte er Fødevarestyrelsen uvedkommende.
 § 5. Bekendtgørelsen træder i kraft den 1. juli 2018.
