Bekendtgørelse om kommuners deltagelse i anden virksomhed, som har nær tilknytning til virksomhed efter varmeforsyningsloven I medfør af § 2 g, stk. 1, i lov om varmeforsyning, jf. lovbekendtgørelse nr. 2068 af 16. november 2021, fastsættes efter bemyndigelse i henhold til § 4, stk. 1, i bekendtgørelse nr. 2573 af 22. december 2021 om Energistyrelsens opgaver og beføjelser:
 § 1. En kommune kan deltage i anden virksomhed, jf. § 2 f, stk. 1, i lov om varmeforsyning, til virksomhed, jf. § 2 b, stk. 1, i lov om varmeforsyning, hvis betingelserne i § 2 f, stk. 1 og 2, i lov om varmeforsyning, og stk. 3 er opfyldt.
 Stk. 2. Ved nær tilknytning forstås en naturlig og snæver sammenhæng mellem virksomheden, jf. § 2 b, stk. 1, i lov om varmeforsyning, og den deraf udspringende tilknyttede virksomhed.
 Stk. 3. Betingelserne for deltagelse er:
 1) Den tilknyttede virksomhed skal udspringe af virksomheden, jf. § 2 b, stk. 1, i lov om varmeforsyning.
 2) Virksomheden, jf. § 2 b, stk. 1, i lov om varmeforsyning, skal være reel og ikke en aktivitet, som blot udøves for at kunne udøve den tilknyttede aktivitet.
 3) Den tilknyttede virksomhed skal have et væsentligt mindre arbejdsmæssigt og økonomisk omfang end virksomheden, jf. § 2 b, stk. 1, i lov om varmeforsyning, og må som udgangspunkt ikke overstige halvdelen af omsætningen for denne.
 § 2. En kommune kan, under iagttagelse af betingelserne i § 1, blandt andet deltage i følgende tilknyttede virksomhed til virksomhed, jf. § 2 b, stk. 1, i lov om varmeforsyning:
 1) Udnyttelse, uden væsentlig bearbejdning, af overskuds- og biprodukter fra produktionen i virksomheden, jf. § 2 b, stk.1, i lov om varmeforsyning.
 2) Udnyttelse af uundgåelig overskudskapacitet i virksomheden, jf. § 2 b, stk. 1, i lov om varmeforsyning.
 3) Udnyttelse af særlig viden opstået i forbindelse med virksomheden, jf. § 2 b, stk. 1, i lov om varmeforsyning.
 4) Accessorisk virksomhed til virksomheden, jf. § 2 b, stk. 1, i lov om varmeforsyning, herunder aktiviteter, som fremmer tilslutningen til kollektiv varmeforsyning, og energispareaktiviteter i henhold til § 28 b eller § 29, stk. 1, nr. 1, i lov om varmeforsyning, i det omfang aktiviteterne ikke kan indregnes i varmeprisen.
 5) CO2-fangstvirksomhed i forbindelse med varmeproduktions- og kraftvarmeproduktionsanlæg omfattet af egen virksomhed, jf. § 2 b, stk. 1, i lov om varmeforsyning, herunder etablering af anlæg til opsamling, oprensning og komprimering af CO2 samt nødvendig infrastruktur i forbindelse hermed.
 6) Forsknings-, udviklings-, og demonstrationsvirksomhed vedrørende virksomheden, jf. § 2 b, stk. 1, i lov om varmeforsyning, herunder salg m.v. af rettigheder fra udvikling og forskning.
 7) Energirådgivning i udlandet vedrørende virksomheden, jf. § 2 b, stk. 1, i lov om varmeforsyning.
 8) Serviceopgaver for andre virksomheder omfattet af § 2, stk. 1, i lov om varmeforsyning, vedrørende virksomhed omfattet af § 2, stk. 1, i lov om varmeforsyning.
 § 3. Bekendtgørelsen træder i kraft den 8. juni 2022.
