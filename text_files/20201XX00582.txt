Skriftlig fremsættelse (20. januar 2021) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af straffeloven og lov om erstatningsansvar (Styrket indsats mod farlig kørsel m.v.) (Lovforslag nr.
L 141) Danmark skal være et trygt samfund, hvor alle skal kunne færdes sikkert i trafikken.
Trafikanter, der ved deres kørsel bevidst sætter sig ud over hensynet til andre trafikanters sikkerhed, skaber fare og utryghed på vejene, og det kan have fatale konsekvenser.
Det skal stoppes.
På den baggrund præsenterede regeringen i februar 2020 udspillet: Vanvidskørsel skal stoppes.
I december 2020 indgik regeringen en bred politisk aftale med Venstre, Dansk Folkeparti, Radikale Venstre, Socialistisk Folkeparti, Enhedslisten, Det Konservative Folkeparti og Nye Borgerlige om gennemførelse af initiativerne i regeringens udspil samt en række nye initiativer til bekæmpelse af vanvidskørsel.
Lovforslaget gennemfører de dele af den politiske aftale, som forudsætter ændringer af straffeloven.
 Lovforslaget indeholder således en række forslag til markante strafskærpelser, herunder et forslag om at skærpe strafniveauet for overtrædelse af straffelovens § 241, 2. pkt., om uagtsomt manddrab under særligt skærpende omstændigheder med 150 pct., og i lyset heraf et forslag om at forhøje bestemmelsens strafferamme fra 8 år til 10 år.
Lovforslaget indeholder endvidere forslag om at skærpe strafniveauet for overtrædelse af straffelovens § 249, 2. pkt., om uagtsom betydelig legemsbeskadigelse under særligt skærpende omstændigheder med 100 pct.
Herudover lægges der op til, at straffen for overtrædelse af straffelovens § 252, stk. 1, ved forsætligt at volde fare for andres liv eller førlighed i forbindelse med færdselslovsovertrædelser samt overtrædelse af straffelovens § 253, stk. 2, om flugtbilisme, skærpes med 50 pct.
 Der lægges endvidere op til at skærpe straffen for personer, der ved chikanøs kørsel lægger hindringer i vejen for politiets eftersætning af en anden bil, så man går fra bøde til et udgangspunkt om ubetinget fængsel i 20 dage i førstegangstilfælde.
 Det er regeringens vurdering, at de markante skærpelser af strafniveauet vil sende et utvetydigt signal til vanvidsbilisterne om, at denne form for adfærd i trafikken er fuldstændig uacceptabel og vil blive mødt med alvorlige sanktioner, som afspejler forbrydelsernes alvor.
 Herudover lægges der med lovforslaget op til at udvide kredsen af personer, der i dag som udgangspunkt er berettigede til godtgørelse til efterladte (ægtefæller, samlevere, mindreårige børn og forældre til mindreårige børn), til også at omfatte voksne, udeboende børn, forældre til voksne, udeboende børn og samboende søskende.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
