Bekendtgørelse om ændring af bekendtgørelse om virksomheder, der foretager syn af køretøjer § 1 I bekendtgørelse nr. 724 af 24. juni 2011 om virksomheder, der foretager syn af køretøjer, foretages følgende ændringer:
 1. Bekendtgørelsens titel affattes således:
»Bekendtgørelse om synsvirksomheder« 2. § 2, nr. 12, affattes således:
»12) Hverken virksomheden, herunder virksomhedens ejer (personligt drevet virksomhed), eller hvis der er tale om en juridisk person, medlemmer af bestyrelsen eller direktionen, den teknisk ansvarlige person eller den juridiske person må have en forfalden gæld til det offentlige på 50.000 kr. eller derover.« 3. § 3, stk. 1, affattes således:
»Ansøgning om tilladelse til at foretage syn af køretøjer indgives via www.trafikstyrelsen.dk eller via www.virk.dk på et særligt skema.« 4. I § 11 indsættes efter stk. 1 som nyt stykke:
»Stk. 2. Når et køretøj er blevet (om)synet af synsvirksomheden ved et registreringssyn, skal synsresultatet tillige indberettes til SKAT umiddelbart efter (om)synet.« Stk. 2 bliver herefter stk. 3.
 5. I § 11 indsættes som nyt stk. 4:
 »Stk. 4. Synsvirksomheden skal opbevare (kopi af) synsgrundlaget for synsvirksomhedens godkendelser af køretøjer med en tilladt totalvægt på højst 3.500 kg i mindst 2 år i følgende tilfælde:
1) når køretøjet ikke er EF-typegodkendt, 2) når køretøjet er konstruktivt ændret, eller 3) når køretøjet er godkendt som replicabil.« 6. § 34, stk. 4, affattes således:
»Stk. 4. Såfremt Trafikstyrelsen meddeler, at et køretøj er udtaget til kontrolsyn, har en fremstiller pligt til at lade køretøjet forblive på synsstedet, indtil kontrollen er foretaget, dog maksimalt 1 time fra godkendelsen er indberettet til Trafikstyrelsen.
Hvis dette ikke efterkommes, kan Trafikstyrelsen indkalde køretøjet til fornyet syn eller inddrage køretøjets godkendelse straks, indtil køretøjet er synet og godkendt på ny.« 7. I bilag 2 ophæves punkt 11 Omdrejningstæller til dieselmotorer.
§ 2 Bekendtgørelsen træder i kraft den 1. juni 2013.
