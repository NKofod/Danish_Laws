Skriftlig fremsættelse (3. oktober 2019) Ministeren for fødevarer, fiskeri og ligestilling (Mogens Jensen):
 Herved tillader jeg mig for Folketinget at fremsætte:
Forslag til lov om ændring af landbrugsstøtteloven (Obligatorisk digital kommunikation) (Lovforslag nr.
L 29) Et af målene i Den fællesoffentlige digitaliseringsstrategi 2016-2020 er, at offentlige selvbetjeningsløsninger, hjemmesider og portaler løbende forbedres, så det bliver nemmere for borgere og virksomheder at få klaret sine ærinder, og servicen bliver mere målrettet den enkelte.
Det følger også af strategien, at virksomheder og digitalt parate borgere fremover skal modtage al deres post fra offentlige myndigheder digitalt med visse undtagelser.
 Med dette lovforslag bidrager regeringen til at opfylde disse mål.
 Med lovforslaget nyaffattes landbrugsstøttelovens § 1 a, således at der i videre omfang end det er tilfældet i dag kan fastsættes regler om obligatorisk digital kommunikation, f. eks. i forbindelse med partshøring og afgørelse af sager.
 Der vil også med hjemmel i den foreslåede bestemmelse kunne fastsættes regler om, at landbrugerne skal bruge bestemte it-systemer, herunder særlige portal- eller app-løsninger, elektroniske formularer, skemaer og lignende, og særlige digitale formater m.v.
Den foreslåede bestemmelse skal ses i sammenhæng med, at Landbrugsstyrelsen i 2019 har indført satellitbaseret kontrol, eller monitorering som det også kaldes, i forbindelse med kontrol af, om aktivitetskravet i relation til grundbetalingsordningen er overholdt.
Satellitbaseret kontrol er den fremtidige kontrolform, hvor en del af den hidtidige fysiske kontrol afløses af denne kontrolmetode.
I 2020 er det hensigten, at partshøringen af landbrugerne i forbindelse med kontrollen/monitoreringsresultaterne skal ske via en særlig applikation, som der med bestemmelsen skabes hjemmel til at fastsætte regler om.
 Med appen bliver høringssvaret fra landbrugeren i form af geo-referede billeder, som giver en meningsfuld og valid dokumentation af de faktiske forhold på marken.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
