Efterløn, fradrag for ferie i efterløn, optjeningsår 2002, ferie holdt før 1. januar 2004 Ankenævnet har behandlet Deres klage på møde den 9. oktober 2008.
 Ankenævnet besluttede, at genoptage Deres sag.
Nævnet traf denne A F G Ø R E L S E Feriegodtgørelse udbetalt for perioden 1. juli 2003  1. august 2003 medfører fradrag i Deres efterløn.
Fradraget sker på det tidspunkt, hvor ferien holdes.
 Ankenævnet fastholder hermed afgørelse truffet på nævnsmøde den 2. september 2004.
B E G R U N D E L S E Ankenævnet har lagt til grund, at  De overgik til fleksibel efterløn 1. marts 2003,  De holdt ferie 1. juli 2003 til 1. august 2003,  De fik udbetalt feriegodtgørelse for ovennævnte ferieperiode,  De underskrev feriebeviset 7. juni 2003,  a-kassen påtegnede feriebeviset 10. juni 2003, og  a-kassen foretog fradrag i Deres efterløn for ferie fra 1. juli til 1. august 2003.
De har klaget over Arbejdsdirektoratets afgørelse af 8. marts 2004. Arbejdsdirektoratet har sendt klagen videre til nævnet, da nævnet tidligere har behandlet Deres klage af 12. marts 2004 over direktoratets afgørelse.
Nævnet traf afgørelse på møde den 2. september 2004. Afgørelsen blev meddelt Dem ved brev af 7. september 2004.
Nævnet har besluttet, at genoptage sagen, da § 34 b, stk. 2 i ferieloven blev ændret med virkning fra 1. januar 2004, og der ikke nærmere var redegjort for, hvorfor De ikke var omfattet af de ændrede regler i nævnets afgørelse af 7. september 2004. Bestemmelsen blev indsat i ferieloven ved lov nr. 1200 af 27. december 2003 om ændring af ferieloven.
Loven trådte i kraft 1. januar 2004, og bl.a. ferielovens § 34 b gælder for ferie optjent fra 2002.
Beskæftigelsesministeren fremsatte 5. november 2003 et lovforslag i Folketinget.
Forslaget skulle gøre det nemmere for personer, der ikke havde holdt ferie i ferieåret, at få udbetalt feriegodtgørelsen.
Forslaget blev vedtaget 19. december 2003, og trådte i kraft den 1. januar 2004, og således at bl.a. § 34 b, stk. 2 skulle gælde for ferie optjent fra 2002. Loven blev offentliggjort 30. december 2003.
 Da De holdt ferie fra 1. juli til 1. august 2003 var ændringen af ferieloven ikke trådt i kraft, og a-kassen havde således ikke kendskab til de nye regler.
 Som oplyst ved brev af 7. september 2004 kan De ikke holde ferie optjent i 2002, forud for ferieårets begyndelse, den 1. maj 2003. Det var derfor ikke muligt for Dem, at holde ferie optjent i 2002 inden overgangen til efterløn.
De valgte at holde ferien, så De kunne få udbetalt feriegodtgørelsen.
Feriegodtgørelse medfører fradrag i efterlønnen på det tidspunkt, hvor ferien holdes.
 Ankenævnet har lagt vægt på, at a-kassen har foretaget fradrag i Deres efterløn efter reglerne, og at De holdt ferie optjent i 2002 inden ændringen af ferieloven blev vedtaget.
 Ankenævnet finder, at den feriegodtgørelse, De modtog i forbindelse med ferien fra 1. juli til 1. august 2003, medfører fradrag i Deres efterløn.
Det forhold, at De mener at have holdt ferien i perioden med tjenestefri fra 1. august 2002 til 28. februar 2003, og ikke reelt holdt ferie fra 1. juli til 1. august 2003, kan efter nævnets opfattelse ikke føre til et andet resultat.
Nævnet har herved lagt vægt på, at ferie optjent i 2002 skal holdes i perioden fra 1. maj 2003 til 30. april 2004.
R E G L E R Ankenævnet henviser til  § 65, stk. 1 og stk. 5, og § 74 h, stk. 1 i lov om arbejdsløshedsforsikring mv., jf. lovbekendtgørelse nr. 799 af 24. september 2002,  § 1, punkt 5 samt § 2, stk. 1 i lov nr. 1200 af 27. december 2003 om ændring af ferieloven,  § 7, stk. 1, 1. pkt. og § 12, stk. 1 i lov nr. 396 af 31. maj 2000 om ferie (ferieloven)  § 34 i Arbejdsdirektoratets bekendtgørelse nr. 594 af 22. juni 2001 om fleksibel efterløn, og  § 1 og § 5 i Arbejdsdirektoratets bekendtgørelse nr. 1206 af 18. december 2002 om en a-kasses pligt til at vejlede mv.
B E M Æ R K N I N G E R T I L D E R E S K L A G E De har i Deres klage anført, at De ønsker at kalde feriebeviset tilbage.
Nævnet har forstået, at De ønsker at annullere ferien fra 1. juli til 1. august 2003.
Nævnet skal henvise Dem til Feriekontoret, som kan vejlede Dem om konsekvenserne af, at annullere ferien.
De kan kontakte Feriekontoret på adressen Stormgade 10, Postboks 1103, 1009 København K, eller telefon 38 14 84 84.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne Sign.
 De kan læse om afgørelsens retlige grundlag på de følgende sider.
 Kopi til:
Arbejdsdirektoratet A-kassen Regler Lov om arbejdsløshedsforsikring mv., jf. lovbekendtgørelse nr. 799 af 24. september 2002 . . .
 § 65. Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
 . . .
 Stk. 5. Nærmere regler om anvendelse af bestemmelserne i stk. 1-4 fastsættes af direktøren for Arbejdsdirektoratet efter forhandling med Landsarbejdsrådet.
 . . .
§ 74 h.
Direktøren for Arbejdsdirektoratet fastsætter efter forhandling med Landsarbejdsrådet nærmere regler om, hvilken betydning arbejde og indtægter i efterlønsper ioden skal have for efterlønnens størrelse.
 . . .
Lov nr. 1200 af 27. december 2003 om ændring af ferieloven § 1 . . .
 5. Efter § 34 indsættes:
»Kapitel 5 a Udbetaling af feriegodtgørelse, løn under ferie eller ferietillæg ved ferieårets udløb § 34 a.
Ved ferieårets udløb udbetales feriegodtgørelse til lønmodtageren af den, der i medfør af § 31 administrerer feriegodtgørelsen, hvis beløbet er på 1.500 kr. eller derunder efter fradrag af skat og arbejdsmarkedsbidrag.
Hvis lønmodtageren har været ansat uafbrudt hos samme arbejdsgiver fra et tidspunkt i optjeningsåret til ferieårets udløb, udbetales feriegodtgørelse vedrørende dette ansættelsesforhold kun, hvis beløbet vedrører ferie ud over 20 dage.
Stk. 2. Ved ferieårets udløb udbetaler Feriekonto feriegodtgørelse til lønmodtageren, hvis beløbet er på 1.500 kr. eller derunder efter fradrag af skat og arbejdsmarkedsbidrag.
Hvis feriegodtgørelsen vedrører et ansættelsesforhold, der har været uafbrudt fra et tidspunkt i optjeningsåret til ferieårets udløb, og beløbet ikke vedrører ferie ud over 20 dage eller ferie, som er holdt, kan beløbet kræves tilbagebetalt, jf. § 37, stk. 2.
 Stk. 3. Ved ferieårets udløb udbetaler arbejdsgiveren løn under ferie og eventuelt ferietillæg til lønmodtageren, hvis beløbet er på 1.500 kr. eller derunder efter fradrag af skat og arbejdsmarkedsbidrag, og hvis beløbet vedrører ferie ud over 20 dage.
§ 34 b.
Feriegodtgørelse for ferie, som er holdt, men hvor beløbet ikke er hævet af lønmodtageren inden udløbet af ferieåret, og hvor beløbet er mindre end 3.000 kr. efter fradrag af skat og arbejdsmarkedsbidrag, udbetales efter anmodning til lønmodtageren af Feriekonto eller den, der i medfør af § 31 administrerer feriegodtgørelsen, jf. dog § 34 a.
Det er en betingelse, at lønmodtageren skriftligt erklærer, at ferien er holdt i et ansættelsesforhold.
 Stk. 2. Feriegodtgørelse, der ikke er hævet af lønmodtageren inden udløbet af ferieåret, og som er optjent i et ansættelsesforhold, der er ophørt senest ved udløbet af ferieåret, udbetales efter anmodning til lønmodtageren af Feriekonto eller den, der i medfør af § 31 administrerer feriegodtgørelsen, jf. dog stk. 4. Det er en betingelse, at lønmodtageren skriftligt erklærer, at ansættelsesforholdet er ophørt.
 Stk. 3. Feriegodtgørelse, der ikke er hævet af lønmodtageren inden udløbet af ferieåret, eller løn under ferie eller ferietillæg, der ikke er udbetalt til lønmodtageren inden udløbet af ferieåret, og som vedrører optjent ferie for beskæftigelse ud over 9½ måneds samlet varighed i et optjeningsår, og som ikke er aftalt overført efter §§ 19 eller 40, udbetales efter anmodning til lønmodtageren af arbejdsgiveren, Feriekonto eller den, der i medfør af § 31 administrerer feriegodtgørelsen, jf. dog stk. 4. Det er en betingelse, at lønmodtageren skriftligt erklærer, at beløbet vedrører optjent ferie for beskæftigelse ud over 9½ måneds samlet varighed i et optjeningsår, som ikke er aftalt overført efter §§ 19 eller 40.
Stk. 4. Har lønmodtageren fået arbejdsløshedsdagpenge, ydelse efter lov om børnepasningsorlov eller kontanthjælp i ferieåret, kan udbetaling efter stk. 2 og 3 kun ske efter direktøren for Arbejdsdirektoratets forudgående godkendelse.
Antallet af dage med de nævnte ydelser skal trækkes fra det antal dage, de uhævede feriepenge svarer til.
Hvis der herefter resterer et antal feriedage, meddeler direktøren for Arbejdsdirektoratet arbejdsgiveren, Feriekonto eller den, der i medfør af § 31 administrerer feriegodtgørelsen, for hvor mange dage der kan udbetales til lønmodtageren.
Stk. 5. Muligheden for udbetaling efter stk. 1-3 fortabes, hvis lønmodtageren ikke senest den 30. september efter ferieårets udløb skriftligt anmoder arbejdsgiveren, Feriekonto eller den, der i medfør af § 31 administrerer feriegodtgørelsen, om udbetaling efter disse regler.
Muligheden for udbetaling efter godkendelse, jf. stk. 4, fortabes, hvis lønmodtageren ikke senest den 30. september efter ferieårets udløb skriftligt anmoder direktøren for Arbejdsdirektoratet om udbetaling efter disse regler.
Bemyndigelser § 34 c.
Direktøren for Arbejdsdirektoratet kan fastsætte regler om information, fremgangsmåde og udbetaling af feriegodtgørelse, løn under ferie eller ferietillæg efter §§ 34 a og 34 b, herunder for en lønmodtager, der arbejder mere end 5 dage om ugen.
Stk. 2. Direktøren for Arbejdsdirektoratet kan regulere beløbet efter § 34 a og § 34 b, stk. 1.« Lov nr. 396 af 31. maj 2000 om ferie (ferieloven) . . .
 § 7. En lønmodtager optjener ret til 2,08 dages betalt ferie for hver måneds ansættelse i et kalenderår (optjeningsår). For ansættelsesperioder af under 1 måneds varighed optjenes ferien i forhold til ansættelsens længde.
 . . .
 . . .
 § 12. Ferie skal holdes i det år, der går fra 1. maj til 30. april (ferieåret), og som følger efter optjeningsåret.
 . . .
 . . .
Arbejdsdirektoratets bekendtgørelse nr. 594 af 22. juni 2001 om fleksibel efterløn . . .
 § 34. . . .
Stk. 2. Ferie med feriegodtgørelse medfører fradrag på ferietidspunktet i forhold til det antal feriedage, der holdes.
For hver feriedag, et medlem holder, fratrækkes 1/5 af efterlønnen for en uge.
Der afrundes til hele eller halve feriedage.
Feriedage, der er optjent i en 6 dages uge, skal ganges med 5/6.
 . . .
 Arbejdsdirektoratets bekendtgørelse nr. 1206 af 18. december 2002 om en a-kasses pligt til at vejlede mv.
 § 1. En a-kasse skal vejlede egne medlemmer om de rettigheder og pligter, medlemmet har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
 . . .
 § 5. En a-kasse skal altid give det enkelte medlem individuel og personlig vejledning, hvis medlemmet har særligt behov herfor.
 Stk. 2. Vejledningen kan under hensyntagen til medlemmets behov gives skriftligt eller ved en personlig samtale.
