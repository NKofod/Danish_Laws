Vejledning om reglement for de almindelige  

 offentlige fiskeauktioner I medfør af § 13, stk. 1, i bekendtgørelse  

 nr. 1061 af 17. december 1999 om offentlige fiskeauktion  

 fastsættes:
 Rettigheder og pligter for bevillingshavere, godkendte  

 bestyrere og stedfortrædere m.fl.
 § 1. Frivillig offentlig fiskeauktion må kun  

 afholdes af personer og virksomheder (juridiske personer), som har  

 fornøden bevilling hertil, eller af personer, som er godkendt af  

 Fiskeridirektoratet som henholdsvis bestyrer eller stedfortræder for  

 bevillingshaveren, jf. § 1 i bekendtgørelsen om offentlig  

 fiskeauktion.
 § 2. Bevillingshaver, eventuelle godkendte  

 bestyrere og stedfortrædere, skal overholde bestemmelserne i  

 ovennævnte bekendtgørelse ved udøvelse af  

 auktionsvirksomheden samt de til enhver tid gældende bestemmelser  

 vedrørende fisk og fiskevarer m.v. i henhold til fiskerilovgivningen  

 og fødevarelovgivningen.
 Stk. 2. Efter fiskerilovens § 121 har personer, der  

 omfattes af stk.1, et medansvar for lovligheden af udbud, afsætning og  

 registrering af alle varer, der tilføres auktionsvirksomheden, jf.  

 endvidere § 19 i bekendtgørelsen om offentlig fiskeauktion.
 § 3. Bevillingshaver og ansatte i  

 auktionsvirksomheden, herunder eventuelle godkendte bestyrere og  

 stedfortrædere, skal følge alle anvisninger, påbud eller  

 forbud, der måtte blive givet af Fødevareministeriet herunder af  

 kontrol- og tilsynspersonale under ministerområdet.
Stk. 2. Hvis auktionen foregår i en af havnen ejet  

 auktionshal, skal havnebestyrelsens reglement for denne overholdes.
Ligeledes  

 skal bestemmelsen i havnens ordensreglement overholdes.
 § 4. Bevillingshaver, eventuelle godkendte  

 bestyrere og stedfortrædere, kan efter nærmere aftale med en  

 producentorganisation repræsentere denne i forbindelse med  

 tilbagetagelse af fisk fra markedet, jf. bekendtgørelse om kontrol med  

 tilbagetagelse af fisk fra markedet.
 Stk. 2. Ved alle udbud over auktionen, hvor  

 bevillingshaver, som repræsentant for en producentorganisation, efter  

 auktionen tager fisken tilbage fra markedet (udtag), med henblik på  

 producentorganisationens senere ansøgning om finansiel udligning i  

 henhold til markedsordningens bestemmelser herom, bærer  

 bevillingshaveren ansvar for den korrekte klassifikation af fisken i  

 forbindelse med udbuddet i overensstemmelse med de gældende  

 handelsnormer1)  (størrelse og  

 friskhed), jf. markedsordningens bestemmelser for producentorganisationernes  

 klassifikation af konsumfisk.
 Stk. 3. Det i stk. 2 anførte gælder dog  

 ikke, hvis en producentorganisation har indgået aftale med en  

 akkrediteret inspektionsvirksomhed2)  om  

 foretagelse af klassifikationen af medlemmernes fangster, eller hvis fisken  

 er anmeldt til auktionen via et lossekompagni, kølehus, samlecentral  

 eller lignende med bevilling til førstegangsomsætning af fisk,  

 idet ansvaret for klassifikationen i disse tilfælde påhviler den  

 person eller virksomhed, som har foretaget sortering efter størrelse  

 og friskhed af fangsten på vegne af auktionssælger.
Stk. 4. Ved stikprøvebaseret klassifikation af  

 sild, makrel, hestemakrel og ansjos, skal de stikprøver som er  

 benyttet til klassifikation af partiet opbevares således, at de er  

 tilgængelige for Fiskeridirektoratets kontrol med overholdelsen af  

 handelsnormerne indtil 2 timer efter auktionens afslutning, med mindre det  

 stedlige fiskeriinspektorat har givet andet påbud eller har  

 kontrolleret stikprøvernes antal, indhold og repræsentativitet  

 inden auktionen er begyndt.3) § 5. Bevillingshaver skal i auktionsafregningen  

 til sælger oplyse om de enkelte poster og de derfor opnåede  

 priser.
 Stk. 2. Bevillingshaver har pligt til på  

 afregningen udover sit salær at fradrage beløb, som det af en  

 offentlig myndighed er pålagt virksomheden at opkræve (f.eks.  

 moms, afgifter, havneafgift og bropenge).
 Stk. 3. Bevillingshaver kan i afregningen til  

 sælger fradrage bidrag/tilsvar til producentorganisationer efter  

 nærmere aftale mellem bevillingshaveren og den enkelte  

 producentorganisation eller sammenslutning af producentorganisationer.
Stk. 4. Sælgeren er berettiget til at forlange  

 afregning og betaling af det ham eller hende tilkommende beløb i  

 løbet af den dag auktionen er afholdt.
Afregning skal dog kunne finde  

 sted inden for almindelig kontortid og bevillingshaver kan udskyde  

 afregningen for partier solgt på eftermiddags- og  

 lørdagsauktioner til den første efterfølgende hverdag  

 inden for almindelig kontortid.
 § 6. Bevillingshaver er som selvskyldner ansvarlig  

 for, at det af bevillingshaveren ved hammerslaget bekræftede  

 auktionsbud bliver betalt, med mindre andet forudgående er aftalt  

 mellem bevillingshaver og sælger.
 Stk. 2. Ved tilbagetagelse af fisk fra markedet  

 (PO-udtag) i forbindelse med auktionen har auktionssælger ikke krav  

 på afregning og betaling, før sælgers  

 producentorganisation har indbetalt den del af beløbet, som skal  

 tilgå sælger til bevillingshaver.
 § 7. Bevillingshaver, ansatte i  

 auktionsvirksomheden, herunder eventuelle godkendte bestyrere og  

 stedfortrædere skal iagttage de til enhver tid gældende regler om  

 afgivelse af oplysninger til brug for Fiskeridirektoratets statistik- og  

 kvoteforvaltning samt reglerne om indberetning af oplysninger m.m.  

 vedrørende tilbagetagelse af fisk fra markedet.
 § 8. Bevillingshaver kan lade auktionsvirksomheden  

 selv forestå losning, sortering, isning eller kassesætning m.v.  

 af fisk eller bevillingshaver kan lade dette arbejde udføre af andre  

 personer eller virksomheder, som yder denne særlige form for  

 tjenesteydelser (lossekompagnier, samlecentraler m.v.).
Krav til fisk, prøver af fisk m.v. der anmeldes,  

 udbydes og sælges over auktionen § 9. Fisk, krebs- og bløddyr samt  

 bestanddele og produkter heraf, hvis udbud eller salg er forbudt efter  

 gældende regler, må ikke udbydes eller sælges via  

 auktionen.
Alle varer, der udbydes på auktionen, skal således  

 være lovlige fangster i henseende til fiskerilovgivningen, og alle  

 varer skal være behandlet efter de til enhver tid gældende  

 bestemmelser for omsætning, tilvirkning, opbevaring m.v. af fisk og  

 fiskevarer i land samt i øvrigt efter reglerne i  

 fødevarelovgivningen, i det omfang disse regler finder anvendelse  

 på fisk og fiskevarer, der indgår i auktionsvirksomheden.
 Stk. 2. Alle udbudte varer på auktionen skal  

 være klassificeret korrekt efter de til enhver tid gældende  

 handelsnormer i fællesskaberne (EF/EU).
 § 10. Prøver af frossen fisk, der er  

 udtaget til køberens bedømmelse, må kun anvendes efter de  

 tilsynsførende myndigheders anvisning, medmindre de opbevares i en  

 frostdisk i auktionslokalet (auktionshallen) på en sådan  

 måde, at de ikke udsættes for kvalitetsforringelse.
 § 11. Sælges frossen fisk over auktionen,  

 skal bevillingshaveren råde over et af Fødevaredirektoratet  

 autoriseret frostlager.
 § 12. Al fisk, der sælges over auktionen,  

 skal som udgangspunkt være til stede på auktionsstedet, i  

 auktionslokalet (auktionshallen), jf. § 12, stk. 3 i bekendtgørelsen  

 om offentlig fiskeauktion.
 Stk. 2. Fisk kan dog, uanset stk. 1, sælges  

 på basis af en tilstedeværende repræsentativ prøve,  

 enten ved tilførsel til auktionen af tankførte sild/makrel,  

 hvor klassifikationen foregår baseret på stikprøver, eller  

 undtagelsesvist såfremt den pågældende fangst ikke kan  

 blive udlosset, inden dagens sidste auktion begynder.
 Stk. 3. I ekstraordinære situationer, hvor et  

 fartøj risikerer at skulle afvente en efterfølgende auktion med  

 udsigt til kvalitetsmæssig forringelse af lasten, kan  

 ombordværende fisk (undtagen sild og makrel), hvor en  

 repræsentativ prøve ikke er fremme på auktionsstedet,  

 bortauktioneres uden at varen er fremme på auktionsstedet, jf. stk. 1.  

 Dette kan kun ske på betingelse af, at sælgeren fra søen  

 oplyser bevillingshaver om klassifikationen og kvantiteten på varen.  

 Svarer klassifikation og kvantitet ikke til indholdet, er varen i givet fald  

 ikke solgt (handlen annulleret) og ansvaret herfor påhviler  

 udenlukkende sælger.
 Stk. 4. Udover det i stk. 2 anførte, er det ikke  

 tilladt at bortauktionere fisk, som fysisk befinder sig i et fartøj,  

 der ligger i en anden havn end den havn eller landingsplads, hvor auktionen  

 er hjemmehørende, eller i øvrigt fisk, som ved auktionen  

 befinder sig under transport i et fiskerfartøj,  

 fisketransportfartøj, kølebiler, lastbiler, containere eller  

 lignende, uden for havneområdet/det umiddelbare auktionssted.
 § 13. Auktionsudbud og auktionssalg af fisk  

 på grundlag af prøver af fangsten opstillet i auktionslokalet  

 (auktionshallen), eller, når auktion afholdes uden for auktionslokalet  

 på selve auktionsstedet, forudsætter, jf. bekendtgørelsen  

 om offentlig fiskeauktion § 12, stk. 3, følgende vedrørende  

 prøverne:
1)	prøverne skal være fremsat på udbudsstedet og  

 nemt tilgængelige for de auktionssøgendes besigtigelse, 2)	prøverne skal være repræsentative og korrekt  

 klassificeret, hvilket vil sige, at prøven/prøverne skal give  

 et retvisende billede af varernes beskaffenhed (størrelse, art,  

 kvalitet) på udbudstidspunktet, og 3)	prøverne skal være tilgængelige  

 for myndighedskontrol og mærket i overensstemmelse med gældende  

 regler.
Om rettigheder og pligter for auktionskøber og  

 auktionssælger § 14. Det er tilladt i auktionslokaler  

 (auktionshaller) at foretage sortering, opisning og tildækning af  

 fisken med presenninger i et passende tidsrum inden auktionens afholdelse,  

 forudsat at dette ikke generer andre sælgere på auktionen og det  

 ikke hindrer effektiv rengøring af hallen mellem auktionernes  

 afholdelse.
I de tilfælde hvor havneejeren stiller hallen til  

 rådighed for en eller flere bevillingshavere, skal havneejeren efter  

 udtalelse fra bevillingshaverne afgøre, om sortering m.v. må  

 finde sted i hallen.
Stk. 2. Er auktionshallen ejet af havnen må denne  

 kun med havneopsynets godkendelse og efter forudgående udtalelse fra  

 bevillingshaveren og det stedlige fiskeriinspektorat benyttes til andet end  

 fisk m.v. opsat til frivillig offentlig fiskeauktion.
Hvis auktionshallen i  

 en periode ikke er i brug til frivillig offentlig fiskeauktion, kan den  

 disponeres til andet brug, såfremt dette ikke medfører  

 forringelse af hallen.
§ 15. Ved udbud og salg på basis af en  

 prøve, bærer sælger ansvaret for rigtigheden af alle  

 oplysninger og angivelser vedrørende varens kvantitet,  

 størrelse og friskhed, med mindre andet forudgående for  

 auktionen er aftalt mellem sælger og bevillingshaver eller  

 følger af dette reglement.
En aftale skal i givet fald være  

 meddelt alle tilstedeværende ved auktionen, inden auktionen begynder,  

 jf. i øvrigt bestemmelserne i § 4.
 § 16. Sælger har pligt til straks efter  

 auktionens afslutning at levere den solgte vare rigtigt efter vægt og  

 mål.
 Stk. 2. Uanset stk.1 må køberen af en rest  

 af et samlet parti fisk m.v. dog vente indtil udlevering af den første  

 del af partiet har fundet sted.
 Stk. 3. Køber har, jf. stk. 2, pligt til at  

 modtage den resterende del af partiet (resten) uden indsigelse mod dennes  

 kvantitet overfor bevillingshaver.
 Stk. 4. Såvel sælger som køber har ved  

 tankførte sild og makrel krav på, at losningen påbegyndes  

 straks efter auktionens afslutning.
 § 17. Køber har pligt til straks efter en  

 auktion at overtage den købte vare og fjerne den inden 6 timer efter  

 auktionen er sluttet.
Stk. 2. Varer, der er omfattet af samme parti, må,  

 så længe de befinder sig i auktionslokalet (auktionshallen), ikke  

 ved mærkning eller på anden måde fordeles mellem flere  

 købere.
Kun den køber, der har fået et samlet parti fisk  

 tilslået ved auktionen, må lade partiet fjerne fra  

 auktionslokalet (auktionshallen).
 Stk. 3. Køber har efter auktionen ret til at  

 foretage opisning af varen og udføre kontrolvejning/-optælling  

 af stikprøver.
 Stk. 4. Køber må ikke foretage omstyrtning  

 af varen i andre kasser, foretage pakning og sortering m.v. i auktionslokalet  

 (auktionshallen).
 § 18. Købers betaling for varen skal ske  

 kontant til bevillingshaveren ved hammerslaget eller snarest derefter,  

 når bevillingshaver kræver betaling.
Stk. 2. Er den købte vare ikke afhentet inden 6  

 timer efter auktionens afslutning, kan bevillingshaver sælge varen ved  

 auktion for den første købers regning, sådan at  

 første køber hæfter for betalingen af et eventuel derved  

 fremkommet underskud og alle omkostninger i øvrigt forbundet med  

 transaktionen.
Et eventuelt overskud ved transaktionen er den første  

 køber uvedkommende, med mindre køber havde lovligt forfald  

 (dvs. køber er forhindret på grund af force majeure).
 § 19. Medmindre udbud har fundet sted i strid med  

 bestemmelserne i fødevarelovgivningen eller fiskerilovgivningen, kan  

 auktionskøber ikke senere klage over varernes beskaffenhed, idet  

 enhver auktionssøgende før auktionen kan besigtige varerne, som  

 udbydes på auktionen, jf. bekendtgørelsen om offentlig  

 fiskeauktion, § 12.
 Stk. 2. Eventuelle klager over beskaffenheden på  

 udbudsstedet af varer solgt på grundlag af en repræsentativ  

 prøve skal fremsættes på udbudsstedet og overfor  

 bevillingshaver senest 6 timer efter auktionens afslutning.
Kontrol og tilsyn § 20. Fødevaredirektoratet,  

 Fiskeridirektoratet og havnemyndighederne fører kontrol og tilsyn med  

 bevillingshavers virksomhed på grundlag af henholdsvis  

 fødevarelovgivningen, fiskerilovgivningen, gældende  

 EF/EU-regler, havneregulativer m.v.
Sanktioner ved overtrædelse § 21. Bevillingshaverens manglende iagttagelse af  

 nærværende regelsæt vil kunne medføre administrativ  

 tilbagekaldelse af bevillingen.
 Stk. 2. Købers eller sælgers manglende  

 iagttagelse af reglementet vil kunne berettige bevillingshaver til at  

 udelukke de pågældende fra en given auktion.
 Stk. 3. Klager over auktionen/bevillingshaver som  

 måtte indgå til Fiskeridirektoratet, Fødevaredirektoratet  

 eller havnemyndighederne vil blive behandlet og fulgt op af  

 Fiskeridirektoratet i det omfang, klagepunkterne måtte rejse berettiget  

 tvivl om, hvorvidt bevillingshaver driver den offentlige fiskeauktion  

 på forsvarlig måde.
Fiskeridirektoratet, den 28. december  

 1999 Birgit Bolgann /Charlotte Arp-Nielsen 1)   Jf.
Rådets forordning (EF) nr.  

 2406/96 af 26. november 1996 om fælles handelsnormer for visse  

 fiskevarer, jf. artikel 12, som ændret ved Kommissionens forordning nr.  

 323/97 af 21. februar 1997.
 2)   Jf. bekendtgørelse nr. 478 af  

 4. juni 1997 om akkreditering af virksomheder til certificering af personer,  

 produkter og systemer, samt til inspektion.
 3)   Jf.  

 Kommissionens forordning nr. 3703/85 af 23. december 1985 om  

 fastsættelse af gennemførelsesbestemmelser vedrørende de  

 fælles handelsnormer for visse ferske eller kølede fisk, som  

 ændret ved Kommissionens forordning nr. 3506/89 af 23. november  

 1989.
