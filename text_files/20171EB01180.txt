Beretning afgivet af Beskæftigelsesudvalget den 30. maj 2018 Beretning over Forslag til folketingsbeslutning om at indføre underretningspligt for forsikringsselskaber til offentlig myndighed, når der opdages svindel [af Peter Kofod Poulsen (DF) m.fl.]:
1. Udvalgsarbejdet Beslutningsforslaget blev fremsat den 23. marts 2018 og var til 1. behandling den 17. maj 2018. Beslutningsforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet beslutningsforslaget i 2 møder.
2. Politiske bemærkninger Et flertal i udvalget (udvalget med undtagelse af EL og ALT) er enig i de politiske hensigter i beslutningsforslaget om at styrke indsatsen mod snyd med offentlige ydelser og at sikre en effektiv indsats ved så vidt muligt at genanvende eksisterende oplysninger.
 Flertallet ser dog samtidig også nogle problemstillinger i forslaget, som skal belyses nærmere, herunder bl.a.
 om oplysninger i sager om forsikringssvindel  f.eks i sager om tabt erhvervsevne  vil kunne give kommunerne relevante, nye oplysninger i sager om ydelser til personer med begrænset arbejdsevne,  problemstillinger ved forsikringsselskabers videregivelse af oplysninger til myndighederne, herunder hensynet i den eksisterende tavshedspligt for banker og forsikringsselskaber og beskyttelse af oplysninger i henhold til persondatareglerne og særlig beskyttelsen af personfølsomme oplysninger, og  om en underretningspligt for forsikringsselskaber vil pålægge selskaberne ekstra administrative omkostninger.
Flertallet er på den baggrund enige om, at der skal iværksættes en undersøgelse, som vil danne baggrund for, om der i det kommende folketingsår skal tages initiativ til at indføre en pligt til, at forsikringsselskaber skal videregive oplysninger til kommuner med henblik på at bekæmpe socialt snyd.
Regeringen vil foretage undersøgelsen og oversende den til Beskæftigelsesudvalget.
Et mindretal (EL og ALT) er af den opfattelse, at forsikringsselskaber er private enheder, der ikke kan tillægges myndighedsansvar/-pligter.
Mindretallet er derfor imod beslutningsforslaget.
 P.u.v.
