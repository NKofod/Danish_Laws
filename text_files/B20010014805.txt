Bekendtgørelse om rengøring og  

 desinfektion af transportmidler til hovbærende dyr I medfør af § 9, § 12, § 13, § 19 stk. 1, § 22, § 35 stk. 2 og §  

 43, stk. 2 i lov nr. 351 af 2. juni 1999 om sygdomme og infektioner hos dyr  

 og efter bemyndigelse fra ministeren for fødevarer, landbrug og  

 fiskeri fastsættes:
 § 1. Føreren og ejeren af et  

 transportmiddel, som har været anvendt til transport af  

 hovbærende dyr i områder med forekomst af alvorlig smitsom  

 sygdom, skal straks efter transportmidlet ankomst til Danmark sørge  

 for, at det bliver rengjort og desinficeret.
 Stk. 2. Det påhviler endvidere føreren at  

 bære rengjort beklædning samt rengjort og desinficeret  

 fodtøj.
Stk. 3. Føreren af det omhandlede transportmiddel  

 skal ved ankomsten til en ejendom med klovbærende dyr skriftligt kunne  

 dokumentere, at der er sket den i stk. 1, omhandlede rengøring og  

 desinfektion.
Dokumentationen skal forevises Fødevareregionen og kopi  

 heraf skal afleveres til ejeren eller brugere af ejendommen.
 § 2. Ved rensning og desinfektion af  

 transportmidler skal halm, strøelse, eventuelle foderrester og andet  

 risikomateriale bortskaffes til destruktion forsvarligt emballeret, så  

 udslip ikke kan forekomme.
 § 3. Udgifterne ved den i § 1 nævnte  

 rengøring, desinfektion og bortskaffelse af risikomateriale er det  

 offentlige uvedkommende.
 § 4. Overtrædelse af §§ 1-2 straffes med  

 bøde.
 Stk. 2. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
 § 5. Bekendtgørelsen træder i kraft  

 den 7. marts 2001.
 § 6. Bekendtgørelsen gælder ikke for  

 Grønland.
