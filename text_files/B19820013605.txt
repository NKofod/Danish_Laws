 I medfør af § 6 og § 7, stk. 3, i lov nr. 63 af 10. marts 1982 om  

 udbetaling af den skattemæssige værdi af visse renteudgifter (negativ  

 indkomstskat) bestemmes følgende:
 § 1.  Ansøgning om udbetaling af den skattemæssige  

 værdi af renteudgifter i henhold til lov nr. 63 af 10. marts 1982 skal  

 afgives på et særligt skema, der udfærdiges af statsskattedirektoratet.
 Stk. 2.  Det særlige skema skal indeholde oplysninger  

 om: 1). Den skattepligtiges navn, adresse og personnummer. 2). Den  

 skattepligtiges renteudgifter ifølge selvangivelsen for det pågældende  

 indkomstår. 3). Den skattepligtiges renteindtægter ifølge selvangivelsen for  

 det pågældende indkomstår. 4). Den skattepligtiges nettorenteudgifter, dvs.  

 renteudgifterne ifølge pkt. 2 reduceret med renteindtægterne ifølge pkt. 3.  

 5). De af den skattepligtiges renteudgifter ifølge selvangivelsen for det  

 pågældende indkomstår, der er betalt inden ansøgningsfristen, jfr. § 6 i lov  

 nr. 63 af 10. marts 1982. 6). Den skattepligtige indkomst for det pågældende  

 indkomstår. 7). De i § 3, stk. 1, nr. 1, litra a-d, i lov nr. 63 af 10. marts  

 1982 nævnte afskrivninger m.v. 8). De i § 3, stk. 1, nr. 1, litra e, i lov  

 nr. 63 af 10. marts 1982 nævnte betalte nettorenteudgifter, dvs. det laveste  

 af det i pkt. 4 og pkt. 5 nævnte beløb. 9). Det i § 3, stk. 1, nr. 2, i lov  

 nr. 63 af 10. marts 1982 nævnte beløb.
 Stk. 3.  Ud over de i stk. 2 nævnte oplysninger skal der  

 på skemaet vedrørende indkomståret 1982 gives oplysning om det i § 3, stk. 2,  

 i lov nr. 63 af 10. marts 1982 nævnte beløb.
 § 2.  Ansøgning om udbetaling af den skattemæssige  

 værdi af renteudgifter skal indgives til den kommunale ligningsmyndighed i  

 den kommune, hvortil selvangivelsen for det pågældende indkomstår skal  

 indgives.
Stk. 2.  Den kommunale ligningsmyndighed påser, at  

 betingelserne for udbetaling af den skattemæssige værdi af renteudgifter er  

 opfyldt.
Finder den kommunale ligningsmyndighed, at betingelserne for  

 udbetaling af den skattemæssige værdi af renteudgifter ikke er opfyldt,  

 underrettes den skattepligtige skriftligt herom tillige med oplysning om  

 klagemuligheder.
Finder den kommunale ligningsmyndighed, at betingelserne for  

 udbetaling af den skattemæssige værdi er opfyldt, fremsendes den herom  

 påtegnede ansøgning til statsskattedirektoratet tillige med oplysning om  

 skattekommune og eventuel pligt til at svare kirkelige afgifter.
Stk. 3.  Statsskattedirektoratet foretager på grundlag  

 af de fra den kommunale ligningsmyndighed modtagne oplysninger beregning af  

 den skattemæssige værdi af renteudgifter og foranlediger udbetaling af den  

 beregnede skattemæssige værdi af renteudgifter.
Forinden udbetaling finder  

 sted modregnes eventuelle forfaldne statslige krav på den pågældende.
Såfremt  

 der er indgået en aftale med den skattepligtige om betaling af en restance,  

 og denne aftale overholdes, foretages der dog ikke modregning.
 Stk. 4.  Udbetaling af den skattemæssige værdi af  

 renteudgifter foretages snarest efter, at statsskattedirektoratet har  

 modtaget de godkendte ansøgninger fra den kommunale ligningsmyndighed.
 § 3.  Kommunernes andel af den udbetalte skattemæssige  

 værdi af visse renteudgifter vedrørende indkomståret 1981 afregnes ved  

 modregning med 1/12 pr. måned i de beløb, som efter kildeskattelovens § 64,  

 stk. 2, skal udbetales til foreløbig dækning af kommunal indkomstskat og  

 kirkelige afgifter for kalenderåret 1983. På tilsvarende måde modregnes  

 kommunernes andel af den udbetalte skattemæssige værdi af visse renteudgifter  

 vedrørende indkomståret 1982 i de beløb, som efter kildeskattelovens § 64,  

 stk. 2, skal udbetales til foreløbig dækning af kommunal indkomstskat og  

 kirkelige afgifter for kalenderåret 1984.
 § 4.  Bekendtgørelsen træder i kraft ved  

 offentliggørelsen i Lovtidende.
