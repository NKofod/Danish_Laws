 Bekendtgørelse om indhold og  

 tilrettelæggelse af produktionsskoletilbud m.v.
 I medfør af § 1, stk. 5, § 2, stk. 8,  

 § 19, stk. 2, 2. pkt. og § 20 i lov nr. 1124 af 29. december  

 1999 om produktionsskoler, som ændret ved § 21 i lov nr. 263 af 12.  

 april 2000 samt § 6 i lov nr. 478 af 31. maj 2000, fastsættes:
Kapitel 1 Tilbudets indhold og tilrettelæggelse § 1. Produktionsskoler tilbyder individuelle  

 undervisningsforløb, der er baseret på praktisk arbejde og  

 produktion.
§ 2. Undervisningen skal bidrage til udvikling af  

 deltagernes personlige, sociale og faglige kompetencer med henblik på  

 at styrke mulighederne for fortsat uddannelse eller overgang til varig  

 beskæftigelse.
Tilbudet skal endvidere bidrage til at udvikle  

 deltagernes interesse for og evne til aktiv medvirken i et demokratisk  

 samfund samt fremme international forståelse.
 § 3. Undervisningen skal endvidere bidrage til  

 deltagernes forståelse af et godt arbejdsmiljø og udvikle deres  

 miljøbevidsthed.
 § 4. Produktionsskolernes undervisningstilbud  

 omfatter:
 1)	Værkstedsundervisning, der omfatter praktisk  

 opgaveløsning og produktion, jf. § 5.
 2)	Undervisning, der sammenknytter værkstedsundervisningen og den  

 tilhørende teori (integreret undervisning), jf. § 5, stk. 2  

 og 5.
 3)	Undervisning, der styrker deltagernes grundlæggende  

 færdigheder, jf. § 6, stk. 1-2. Denne tilbydes deltagere med  

 behov herfor.
 4)	Anden undervisning, der medvirker til at styrke deltagernes  

 udvikling, jf. § 6, stk. 3.
 5)	Undervisning, der afledes af arbejdet på værkstedet, jf.  

 § 6, stk. 4.
 § 5. Værkstedsundervisningen skal tage sit  

 udgangspunkt i praktisk arbejde og opgaveløsning med henblik på  

 reel produktion og afsætning af varer og tjenesteydelser.
 Stk. 2. Værkstedsundervisningen og den integrerede  

 undervisning skal fremme faglig læring, personlig og social udvikling  

 og danne basis for skolens vejledningsindsats, jf. §§ 8-10.
 Stk. 3. Værkstedsundervisningen skal  

 tilrettelægges, så den enkelte deltager sikres en løbende  

 og sammenhængende læringsproces, der i videst muligt omfang  

 foregår i et forpligtende arbejdsmæssigt fællesskab.
Stk. 4. Produktionsskolerne skal udbyde en flerhed af  

 værkstedsundervisningstilbud, der indholdsmæssigt dækker  

 mindst tre beskæftigelsesområder.
Tilbudene skal fortrinsvis have  

 relation til erhvervskompetencegivende ungdomsuddannelser, sådan at  

 deltagerne sikres mulighed for at orientere sig mellem flere  

 beskæftigelsesområder.
 Stk. 5. Den integrerede undervisning skal sammenknytte det  

 praktiske arbejde og opgaveløsningen med den tilhørende teori.  

 Gennem tilrettelæggelsen og gennemførelsen af  

 værkstedsundervisningen skal det sikres, at deltagerne møder  

 situationer, der kan fremme deltagernes teoretiske indsigt inden for det  

 pågældende fagområde.
§ 6. Den undervisning, der bidrager til at styrke  

 deltagernes grundlæggende færdigheder, skal omfatte undervisning  

 i almene fag, herunder dansk, matematik og IT.
Undervisningen skal medvirke  

 til at opfylde elevens forløbsplan, jf. § 11.
 Stk. 2. Undervisningen i grundlæggende færdigheder  

 bør så vidt muligt ske i direkte tilknytning til eller i  

 forlængelse af det praktiske arbejde på værkstedet.
 Stk. 3. Med henblik på at styrke deltagernes personlige,  

 sociale og faglige udvikling kan der endvidere tilbydes undervisning i  

 samfundsforhold, historie, psykologi, natur, idræt o.lign.
 Stk. 4. Produktionsskoletilbud omfatter endvidere afledt  

 undervisning, der udspringer af spørgsmål og problemstillinger  

 opstået i forbindelse med værkstedsundervisningen.
 Stk. 5. Produktionsskoleforløb kan omfatte  

 praktikophold af kortere varighed, der tilrettelægges i private eller  

 offentlige virksomheder med henblik på, at den enkelte deltager  

 får afprøvet sine uddannelses- og erhvervsmuligheder inden for  

 et bestemt fagområde, jf. § 10, stk. 4.
Stk. 6. Produktionsskoler kan endvidere tilbyde ekskursioner  

 og udvekslingsophold.
Disse kan dels have et fagrettet formål i  

 tilknytning til værkstedsundervisningen, dels et bredere sigte, der  

 medvirker til, at deltagerne får styrket deres personlige, kulturelle  

 og sociale kompetencer.
 Stk. 7. Med henblik på at den enkelte deltager erhverver  

 sig kompetencer, der medvirker til at opfylde forløbsplanen, kan der  

 indgå undervisningsforløb på andre  

 uddannelsesinstitutioner i indtil 1/3 af produktionsskoleforløbet, jf.  

 § 11, stk. 4, nr. 8.
 § 7. Produktionsskoler optager og udskriver  

 deltagere løbende under hensyn til de enkelte deltageres behov, jf. §§  

 8-11.
 Stk. 2. Produktionsskoleforløb kan ikke udbydes som et  

 på forhånd fast tilrettelagt og tidsafgrænset  

 kursusforløb.
Kapitel 2 Uddannelses- og erhvervsvejledning § 8. Produktionsskolen skal tilrettelægge  

 sin virksomhed, så der for den enkelte deltager indgår  

 vejledning, der indeholder mulighed for afklaring, udvikling og  

 perspektivering af personlige, sociale og faglige kompetencer.
 § 9. Skolernes vejledningsvirksomhed  

 omfatter:
 1)	Formelt tilrettelagt uddannelses- og erhvervsvejledning, herunder  

 vejledning om social- og arbejdsmarkedslovgivning mm.
 2)	Daglig vejledning og rådgivning i form af samtaler, der  

 foregår integreret i de sociale og arbejdsmæssige processer.
 3)	Formelle, fast tilrettelagte vejledningssamtaler med henblik  

 på at sikre, at der løbende sker en evaluering af den enkelte  

 deltagers forløb på skolen.
 § 10. Skolens vejledning skal støtte  

 deltagerne i at opstille mål, der rummer realistiske udfordringer inden  

 for undervisningsforløbets formål og i at nå disse  

 mål gennem forløbet på skolen.
 Stk. 2. Skolens vejledning skal endvidere støtte  

 deltagerne i at opstille uddannelses- og erhvervsrettede mål med  

 henblik på forløbet efter produktionsskoleopholdet.
 Stk. 3. Skolen skal sikre deltagerne nødvendig  

 vejledning om:
 1)	Muligheder i uddannelsessystemet og erhvervslivet, herunder om  

 forskellige former for støttet arbejde.
 2)	Tilskuds- og støttemuligheder, herunder statens  

 uddannelsesstøtte.
 3)	Forventede beskæftigelsesmuligheder med udgangspunkt i det  

 planlagte uddannelsesforløb.
 4)	Overgangen til anden uddannelse eller erhverv, herunder oplysninger  

 om adgangskrav og tidsfrister i forbindelse med ansøgning om optagelse  

 på andre uddannelser.
 Stk. 4. Vejledningspligten gælder i den periode, hvor  

 deltageren er indskrevet på skolen, herunder i forløb, hvor  

 deltageren er i praktik eller modtager undervisning på andre  

 uddannelsesinstitutioner.
 Stk. 5. Afbryder en deltager produktionsskoleforløbet,  

 skal skolen, hvis deltageren ønsker det, vejlede om overgang til anden  

 uddannelse eller beskæftigelse.
 Stk. 6. Skolen skal samarbejde med deltagerens eventuelle  

 andre vejledere, f.eks. deltagerens særlige rådgiver i  

 handicapspørgsmål, kurator, skolevejleder,  

 pædagogisk-psykologisk rådgivning eller den kommunale  

 ungdomsvejledning, med mindre andet følger af reglerne om den  

 pågældende ordning.
Kapitel 3 Den individuelle forløbsplan § 11. Når deltageren er optaget udarbejder  

 skolen i samarbejde med deltageren en skriftlig plan for deltagerens  

 forløb på skolen.
Deltageren og skolen er ansvarlig for  

 at følge op på denne.
Skolen har en overordnet  

 initiativpligt.
 Stk. 2. På baggrund af en afprøvning af planens  

 enkeltdele sker der en løbende revision af forløbsplanen, dog  

 mindst hver 3. måned, så den i endelig form peger frem mod det  

 videre forløb i forlængelse af  

 produktionsskoleforløbet.
 Stk. 3. Forløbsplanen skal indeholde både de  

 kortsigtede delmål for selve forløbet på skolen og  

 langsigtede mål, der rækker ud over dette.
Stk. 4. Forløbsplanen skal indeholde oplysninger om det  

 forløb, deltageren planlægger at gennemføre på  

 produktionsskolen.
Forløbsplanen skal altid indeholde oplysninger om  

 pkt. 1-4, samt i det omfang det enkelte element indgår, pkt.  

 5-8.
 1)	Deltagerens tilkendegivelse af sit personlige formål med  

 undervisningsforløbet, herunder beskrivelse af hvilke faglige, sociale  

 og personlige kompetencer, der forventes opnået.
 2)	Valg af værkstedslinie.
 3)	Beskrivelse af hvordan forløbet forventes at bidrage til  

 opfyldelse af delmål og mål.
 4)	Angivelse af aftale for næste vejledningssamtale.
 5)	Deltagelse i undervisning i grundlæggende  

 færdigheder.
 6)	Deltagelse i praktikforløb.
 7)	Deltagelse i specialundervisning eller modtagelse af anden  

 specialpædagogisk bistand.
 8)	Deltagelse i undervisning, uddannelser og kurser uden for  

 produktionsskolen.
 Stk. 5. Hvis deltageren har en aktuel uddannelsesplan fra  

 folkeskolen, en skriftlig plan i henhold til lov om aktiv socialpolitik
eller anden tilsvarende plan bør der tages udgangspunkt  

 heri.
Kapitel 4 Udstyr og lokaler § 12. Produktionsskolens lokaler, udstyr og  

 inventar skal have en tidssvarende standard.
 § 13. Ved godkendelse af ny skole skal den  

 pågældende kommunalbestyrelsen påse, at skolens lokaler,  

 udstyr og inventar kan danne ramme for opfyldelse af formålet  

 med produktionsskolens virksomhed, jf. §§ 1-7, og at eventuelle krav fra  

 brand-, sundheds-, fødevare- og arbejdsmiljømyndigheder m.v. er  

 opfyldt.
Kapitel 5 Anmeldelse af deltageres skader som følge af  

 undervisning under arbejdspladslignende forhold § 14. Deltagere på produktionsskoler, der  

 kommer til skade som følge af undervisning under arbejdspladslignende  

 forhold, er berettiget til erstatning m.v. efter reglerne i lov om sikring  

 mod følger af arbejdsskade, jf. lov om produktionsskoler § 19,  

 stk. 1. Erstatningsordningen omfatter deltagere, der udløser  

 statstilskud, herunder aktiverede i henhold til lov om aktiv socialpolitik  

 eller lov om en aktiv arbejdsmarkedspolitik, jf. lov om produktionsskoler  

 § 19, stk. 2.
Stk. 2. Produktionsskolen anmelder skader til  

 Undervisningsministeriet.
Ved anmeldelsen bruges skema udarbejdet af  

 Undervisningsministeriet.
Ved personskader anvendes yderligere den blanket  

 Arbejdsskadestyrelsen og Direktoratet for Arbejdstilsynet har udarbejdet til  

 sådan anmeldelse.
Undervisningsministeriets skema kan udskrives fra  

 Undervisningsministeriets hjemmeside på http://www.uvm.dk/  

 arbejdsskader.htm.
Blanket udarbejdet af Arbejdsskadestyrelsen og  

 Direktoratet for Arbejdstilsynet kan rekvireres fra  

 Arbejdsskadestyrelsen.
 Stk. 3. Undervisningsministeriet afgør, om skaden er  

 sket som følge af undervisning under arbejdspladslignende forhold  

 efter lovens § 19, stk. 1. Hvis dette er tilfældet, behandles  

 skaden af Undervisningsministeriet efter reglerne i lov om sikring mod  

 følger af arbejdsskade.
Kapitel 6 Ikrafttræden § 15. Bekendtgørelsen træder i kraft den 22. juli  

 2000.
