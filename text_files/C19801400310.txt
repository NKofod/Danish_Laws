 Til samtlige kommunalbestyrelser, amtsråd og hovedstadsrådet.
 Vedlagt følger til orientering miljøministeriets bekendtgørelse nr. 477 af  

 31. oktober 1980 om ikrafttræden af § 1 i lov nr. 107 af 29. marts 1978 om  

 ændring af lov om miljøbeskyttelse samt om opkrævning af anlægsbidrag til  

 spildevandsanlæg.
Bekendtgørelsen sætter den i 1978 gennemførte ændring af  

 miljøbeskyttelseslovens § 27 i kraft.
Samtidig fastsætter bekendtgørelsen  

 nærmere regler om det tidspunkt, fra hvilket anlægsbidrag til  

 spildevandsanlæg tidligst kan opkræves, jfr. ændrede bestemmelser i § 27,  

 stk. 5.
 Bekendtgørelsen og dermed lovændringen træder i kraft den 1. januar 1981.
De i bekendtgørelsens §§ 1-3 fastsatte regler om forskudsvis opkrævning af  

 anlægsbidrag gælder for ejendomme, der ikke tidligere har være tilsluttet et  

 offentligt spildevandsanlæg.
Bestemmelserne finder anvendelse på ejendomme,  

 hvorom beslutning om kloakering træffes efter bekendtgørelsens ikrafttræden,  

 jfr. miljøbeskyttelseslovens § 21, stk. 3 og § 22, stk. 2.
Opkrævning kan tidligst påbegyndes 5 år forud for det kalenderår, hvor  

 detailkloakering skal iværksættes, og skal ske y conto, jfr. nærmere reglen i  

 bekendtgørelsens § 2. Ved »y conto« forstås opkrævning i omtrent  

 lige store - normalt årlige - rater.
Reglen er ikke til hinder for, at  

 opkrævning finder sted på en gang i kalenderåret forud for  

 kloakeringsarbejdets iværksættelse.
 For ejendomme, som allerede er tilsluttet et offentligt spildevandsanlæg  

 gælder reglen i bekendtgørelsens § 4, hvorefter opkrævning kan ske, når der  

 foreligger en godkendt spildevandsplan i medfør af miljøbeskyttelseslovens §  

 21, stk. 3. Reglen gælder tillige, hvor der foreligger et godkendt projekt i  

 medfør af miljøbeskyttelseslovens § 22, stk. 2.
 Ved anlægsbidrag forstås i bekendtgørelsen bidrag til udførelse af  

 spildevandsanlæg, hvis etablering forudsætter amtsrådets (i  

 hovedstadsområdet, hovedstadsrådets) godkendelse i henhold til  

 miljøbeskyttelseslovens § 21, stk. 3 eller § 22, stk. 2.
 Man skal henlede opmærksomheden på bestemmelsen i lovens § 27, stk 2, 2.  

 pkt., hvorefter driftsbidrag alene kan opkræves fra ejendomme, som er  

 tilsluttet spildevandsanlæg.
 Denne bestemmelse vil formentlig nogle steder gøre det nødvendigt, at  

 kommunalbestyrelsen træffer passende foranstaltninger med henblik på at  

 undgå, at der opkræves driftsbidrag fra ejendomme, der ikke måtte være  

 tilsluttet afløbssystemet.
Hvor grundejernes bidrag til både anlæg og drift eksempelvis opkræves som  

 en del af vandafledningsafgiften, vil dette princip således medføre, at  

 afgiften må reduceres for ejendomme, der ikke er tilsluttet et  

 spildevandsanlæg.
Reduktionen vil her kunne foretages skønsmæssigt under  

 hensyn til driftsudgifternes og anlægsudgifternes forholdsvise andel af de  

 årligt budgetterede udgifter på spildevandsområdet.
For så vidt angår de øvrige ved lovændringen tilvejebragte bestemmelser,  

 skal man særligt henlede opmærksomheden på reglen i § 27, stk. 7, hvorefter  

 kommunalbestyrelsen kan bestemme, hvorledes udgifterne til undersøgelser, der  

 er nødvendige for en vurdering af, om nedsivningsanlæg kan etableres, skal  

 fordeles på de pågældende ejendomme.
Bestemmelsen omfatter undersøgelser, som  

 iværksættes efter lovændringens ikrafttræden.
 Da vurderingen af, om nedsivningsanlæg kan etableres i et område med en  

 samlet bebyggelse, som regel indgår som en af flere muligheder for  

 spildevandsbortskaffelse fra området, og således er et led i den  

 spildevandsplanlægning, der påhviler kommunalbestyrelsen i medfør af lovens §  

 21, henstilles det til kommunalbestyrelsen, at denne - med henblik på senere  

 opkrævning, såfremt etablering af nedsivningsanlæg kan realiseres - forinden  

 undersøgelsens iværksættelse orienterer de berørte grundejere herom.  

 Underretningen bør være ledsaget af et overslag over forventede udgifter og  

 angive tidspunktet for opkrævning samt størrelsen af det bidrag, den enkelte  

 grundejer kan forvente af skulle afholde.
 Det bemærkes, at den gennemførte ændringer af lovens § 27 vedrørende  

 principperne for kommunalbestyrelsens udarbejdelse af betalingsregler alene  

 finder anvendelse på betalingsregler, der udarbejdes efter lovens  

 ikrafttræden samt på allerede gældende betalingsregler, der ændres efter  

 dette tidspunkt.
Såvel en betalingsvedtægt, godkendt af landvæsenskommissionen (for  

 Københavns kommune Vandafledningskommissionen) i henhold til de før  

 miljøbeskyttelseslovens ikrafttræden gældende regler, som en af  

 kommunalbestyrelsen vedtaget § 27-vedtægt efter de hidtidige regler i  

 miljøbeskyttelsesloven, vil således fortsat kunne anvendes.
Det skal i denne  

 forbindelse fremhæves, at en ændring af det planlægningsmæssige grundlag for  

 vedtægtens tilvejebringelse i medfør af miljøbeskyttelseslovens § 21, stk. 3  

 og § 22, stk. 2 vil kunne give anledning til en ændring af  

 betalingsvedtægten.
Opmærksomheden henledes på, at ikraftsættelsen af den ændrede § 27 i loven  

 indebærer, at retlige spørgsmål vil kunne indbringes for miljøstyrelsen, jfr.  

 § 27, stk. 8. Kommunalbestyrelsen skal derfor i overensstemmelse med  

 bestemmelsen i miljøbeskyttelseslovens § 65 i forbindelse med vedtagelsen af  

 betalingsregler underrette de berørte grundejere m.v.
Miljøstyrelsen skal  

 anbefale, at underretning finder sted ved offentlig annoncering, som må  

 indeholde oplysning om, at sådanne regler er vedtaget, og om at retlige  

 spørgsmål indenfor en frist af 4 uger fra annonceringstidspunktet vil kunne  

 indbringes for miljøstyrelsen.
 Endelig henstiller miljøstyrelsen, at kommunalbestyrelserne i  

 overensstemmelse med miljøministeriets cirkulæreskrivelse af 29. marts 1974  

 om afholdelse og fordeling af udgifter til spildevandsanlæg i forbindelse med  

 udarbejdelsen af nye betalingsregler følger de regler om offentlig  

 fremlæggelse og frister for indsigelser m.v., der er indeholdt i  

 miljøministeriets bekendtgørelse nr. 174 af 29. marts 1974 om behandling af  

 sager om tilførsel af spildevand til vandløb, søer eller havet m.v.
 Det tilføjes, at miljøstyrelsen fortsat vil følge udviklingen på dette  

 område nøje med henblik på at afgive indstilling til miljøministeren om behov  

 for eventuelt i medfør af bestemmelsen i lovens § 28 at fastsætte yderligere  

 retningslinier vedrørende principperne for kommunernes afholdelse og  

 fordeling af disse udgifter, til supplering af de ovenfor omtalte regler samt  

 retningslinierne i den ovenfor nævnte af miljøministeriet tidligere udsendt  

 cirkulæreskrivelse af 29. marts 1974 om afholdelse og fordeling af udgifter  

 tilspildevandsanlæg.
