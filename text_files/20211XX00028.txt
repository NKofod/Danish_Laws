Skriftlig fremsættelse (6. oktober 2021) Finansministeren (Nicolai Wammen):
 Herved tillader jeg mig for Folketinget at fremsætte:
Forslag til lov om ændring af lov om Digital Post fra offentlige afsendere (Omstillingsperiode ved overgang til ny Digital Post-løsning) (Lovforslag nr.
L 3) Lov om Digital Post fra offentlige afsendere giver offentlige afsendere ret til at sende meddelelser digitalt til borgere og virksomheder med retsvirkning.
Borgeren eller virksomheden er dermed forpligtet til at læse sin digitale post fra offentlige afsendere.
Digital Post har efter lovkrav været i udbud, og der er valgt en ny leverandør, hvorfor der skal ske omstilling til den kommende postløsning.
I den forbindelse vil der være behov for at indføre en midlertidig omstillingsperiode, hvor udgangspunktet om, at offentlige afsendere, borgere og virksomheder er berettigede til at kommunikere via Digital Post, fraviges.
Lovforslaget har til formål at sikre hjemmel til at indføre en omstillingsperiode med ændret eller begrænset adgang til at anvende Digital Post eller med indstillet drift af postløsningen.
Dette er nødvendigt af hensyn til en forsvarlig og sikker gennemførelse af overgangen til den kommende postløsning.
Omstillingsperioden ved overgangen til den kommende postløsning planlægges at vare fire dage hen over sidste weekend i november, hvor post fra offentlige afsendere ikke kan leveres til borgere og virksomheder, som ligeledes ikke kan sende post til de offentlige afsendere via Digital Post.
Perioden skal sikre, at det sidste post kan blive behandlet i den eksisterende leverandørs system, samt at posten kan flyttes til den nye løsning før idriftsættelsen, der er planlagt til tirsdag den 30. november 2021.
 Perioden er desuden nødvendig for at sikre, at myndigheder og leverandører kan foretage den endelige omstilling af deres forsendelsessystemer til den nye løsning.
 Som udgangspunkt forringes borgeres og virksomheders retsstilling ikke ved indførelsen af omstillingsperioden, da fx en fristoverskridelse, som følge af at posten er modtaget senere, vil bevirke, at retsvirkningen og fristen forskydes tilsvarende.
 Der vil forud herfor blive kommunikeret direkte til alle berørte parter i tilstrækkelig tid til, at de offentlige afsendere kan indrette sig efter den varslede omstillingsperiode, og så borgere og virksomheder gøres bekendt med deres retsstilling.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
