Fremsat den 9. april 2008 af Mette Gjerskov (S), Ole Vagn Christensen (S), Torben Hansen (S), Thomas Jensen (S) og Kim Mortensen (S) Forslag til folketingsbeslutning om en certificeringsordning med bæredygtighedskriterier for biobrændstoffer Folketinget pålægger regeringen at fremsætte forslag til en certificeringsordning med bæredygtighedskriterier for biobrændstoffer så betids, at ordningen kan træde i kraft senest den 1. januar 2009.
Bemærkninger til forslaget Tilsætning af biobrændstoffer i bilernes brændstoffer kan bidrage til at reducere CO2-udledningen og dermed forbedre klimaet.
Det er dog en forudsætning, at biobrændstofferne er fremstillet på et bæredygtigt grundlag.
Der er de senere år sået større og større tvivl om biobrændstoffernes gavnlige virkning.
Derfor er der behov for en certificeringsordning, som sikrer reelle miljø- og klimaforbedringer.
Biobrændstoffer fremstilles af en række forskellige råvarer og efter forskellige metoder, som ikke alle er bæredygtige.
Der er såkaldte førstegenerations- og andengenerationsbiobrændstoffer.
Nogle belaster miljøet og klimaet mere, end de gavner.
Nogle biobrændstoffer fremstilles af afgrøder, der produceres på arealer, som er fremkommet ved fældning af bæredygtig skov.
Andre biobrændstoffer fremstilles af spiselige afgrøder, hvilket bidrager til højere verdensmarkedspriser for fødevarer og dermed uligheden i adgangen til fødevarer til skade for verdens fattigste.
Forslagsstillerne frygter, at der vil blive skabt en ulige konkurrence om jorden, eller sagt meget kort: Skal der produceres mad eller benzin? Regeringen har stillet krav om, at 5,75 pct. af brændstofanvendelsen på landtransportområdet skal være biobrændstoffer i 2010 og 10 pct. i 2020.
Europa-Kommissionen har den 23. januar 2008 fremlagt et forslag til bæredygtighedskriterier for biobrændstoffer.
Erfaringer viser, at det kan tage flere år, fra forslaget fremlægges, til en ordning er ført ud i livet.
Imidlertid er der brug for bæredygtighedskriterier hurtigst muligt, idet der må forventes en kraftig stigning i anvendelse af biobrændstoffer allerede frem mod 2010.
 Folketinget bør derfor indføre en certificeringsordning med udgangspunkt i EUs forslag, således at der ikke skal ske væsentlige ændringer, når de fælles EU-regler træder i kraft.
Skriftlig fremsættelse Mette Gjerskov (S):
 Forslag til folketingsbeslutning om en certificeringsordning med bæredygtighedskriterier for biobrændstoffer.
(Beslutningsforslag nr.
B 106).
