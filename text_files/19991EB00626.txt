Beretning afgivet af Arbejdsmarkedsudvalget  

 den 23. maj 2000 Beretning om Forslag til folketingsbeslutning om  

 forbedrede køre- og hviletidsregler for bybuschauffører [af Jette Gottlieb (EL) m. fl.] Udvalget har behandlet beslutningsforslaget i et  

 møde.
 Et flertal (Socialdemokratiets, Socialistisk  

 Folkepartis, Centrum-Demokraternes, Det Radikale Venstres, Enhedslistens og  

 Kristeligt Folkepartis medlemmer af udvalget) bemærker, at det gennem  

 adskillige undersøgelser er dokumenteret, at bybuschaufførerne  

 er udsat for arbejdsmæssige belastninger i et sådant omfang, at  

 det er forbundet med helbredsmæssige risici, der langt overskrider,  

 hvad der må anses for forsvarligt.
 På den baggrund ønsker flertallet at  

 tilkendegive tilfredshed med, at såvel arbejdsministeren som  

 trafikministeren har erklæret sig enige i, at det er nødvendigt  

 at sikre chaufførerne en arbejdssituation, der er sikkerheds- og  

 sundhedsmæssigt forsvarlig.
 Flertallet noterer sig med tilfredshed, at  

 arbejdsministeren og/eller trafikministeren i det kommende folketingsår  

 vil tage initiativer til de ændringer, der er nødvendige for at  

 etablere den mest hensigtsmæssige løsning på de problemer,  

 bybuschaufførerne har med deres arbejdsmiljø.
 P.u.v.
Poul Erik Dyrlund, formand.
