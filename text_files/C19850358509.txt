 I forbindelse med krafttræden af lov nr. 248 af 23. maj 1984 om ændring af  

 lovbekendtgørelse nr. 578 af 26. oktober 1982 om arbejdsgivernes elevrefusion  

 er der opstået tvivl om, hvornår en uddannelsesaftale betragtes som indgået.  

 Indgåelsesdatoen er afgørende for, om amtskommunerne eller AER skal udbetale  

 tilskud, idet i henhold til ovennævnte lovændring skal tilskud udbetales af  

 AER, når uddannelsesaftaler indgås efter den 30. juni 1984.
 Det skal derfor meddeles, at en uddannelsesaftale betragtes som indgået  

 ved parternes (sidste) underskriftsdato, såfremt et uddannelsesforløb ikke er  

 påbegyndt.
 Da uddannelsesaftaler for efg-elever i henhold til bekendtgørelse nr. 380  

 af 31. juli 1978 (retsbekendtgørelsen), jfr. § 7, stk. 2 skal underskrives  

 senest ved ansættelsesforholdets påbegyndelse, og da AF-kontoret skal  

 godkende henholdsvis registrere aftalen og foretage afsendelse senest 14 dage  

 efter, at de fornødne oplysninger fra parterne, det faglige udvalg og skolen  

 foreligger, jfr. § 13 i undervisningsministeriets cirkulære af 6. august 1982  

 om AF-kontorernes registrering af uddannelsesaftaler og godkendelse af  

 læretrakter samt indmeldelse af elever og lærlinge til skoleundervisning, kan  

 det ofte ske, at AF-kontoret modtager uddannelsesaftaler efter  

 ansættelsesforholdenes påbegyndelse.
I tilfælde - som nævnt i foregående afsnit - vil uddannelsens  

 påbegyndelsesdato være at betragte som datoen for en uddannelsesaftales  

 indgåelse.
Dette gælder både for efg-elever, lærlinge og praktikanter i andre  

 uddannelser.
 P.D.V.
 E.B.
