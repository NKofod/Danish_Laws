Ved lov om ændring af færdselsloven, lov nr. 165 af 28. april 1982, der  

 trådte i kraft den 7. maj 1982, er bestemmelsen i færdselslovens § 120 om  

 politiets adgang til at tilbageholde udenlandske køretøjer blevet udvidet til  

 også at omfatte forskyldte standsnings- og parkeringsafgifter.
Den nye  

 bestemmelse finder også anvendelse med hensyn til førere, der er  

 hjemmehørende i Finland, Island, Norge eller Sverige.
 Justitsministeriet har samtidig ved bekendtgørelse nr. 166 af 28. april  

 1982 ændret bekendtgørelse nr. 123 af 29. marts 1977 om afgift for  

 standsnings- og parkeringsforseelser, således at politiet får mulighed for at  

 opkræve afgifter for standsnings- og perkeringsforseelser på stedet, når  

 såvel føreren som det motordrevne køretøj er hjemmehørende i udlandet.  

 Ændringsbekendtgørelsen træder i kraft den 15. maj 1982.
De nærmere administrative forskrifter i forbindelse med politiets  

 opkrævning af afgifter fra udlændinge i forbindelse med standsnings- og  

 parkeringsforseelser findes i justitsministeriets cirkulære af 11. maj 1982  

 om ændring af cirkulære nr. 76 af 29. marts 1977 om afgift for standsnings-  

 og parkeringsforseelser.
For at undgå at politiet skal anvende for mange  

 forskellige blanketsæt anvendes det sædvanlige giroblanketsæt også i de  

 tilfælde, hvor der er tale om udlændinge.
Kan den pågældende udlænding ikke  

 betale afgiften i dansk valuta, kan politiet modtage afgiften i udenlandsk  

 valuta omregnet efter dagskurs oprundet opefter til det nærmeste med 10  

 delelige beløb.
 Såfremt udlændingen modsætter sig at betale afgiften, har politiet som  

 ovenfor nævnt ved ændringen af færdselsloven hjemmel til at tilbageholde det  

 pågældende køretøj, indtil afgiften er erlagt, eller der er stillet sikkerhed  

 herfor.
 P.M.V.
 E.B.
