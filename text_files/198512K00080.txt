Nr LSF 80 Forslag til lov om ændring af lov om miljøbeskyttelse Fremsat af Leif Hermann (SF) Margrete Auken (SF) Gade (SF) Ebba Strange  

 (SF) Anne Grete Holmsgård (VS) Lenger (VS) Elisabeth Bruun Olesen (VS)  

 Tinning (VS) den 26. november 1985 § 1 I lov om miljøbeskyttelse, jfr. lovbekendtgørelse nr. 85 af 8. marts 1985, foretages følgende ændringer:
 1. § 41, stk. 4, affattes således:
»Stk. 4. Godkendelser, tilladelser og beslutninger, som er nævnt i §§ 18, 21, stk. 4, og 35-38, og som meddeles efter 1. juni 1986, har ikke gyldighed ud over en periode på 5 år.« 2. I §41 indsættes som nye stykker:
 »Stk. 5. Godkendelser og tilladelser vedrørende de i §§ 18, 21, stk.
4, og 35-38 nævnte forhold, der i henhold til anden lovgivning er meddelt inden 1. april 1974, bortfalder 1. januar 1988.
Stk. 6. Godkendelser, tilladelser og beslutninger som nævnt i §§ 18, 21, stk. 4, og 35-38, og som er meddelt addressaten i perioden 1.
 april 1974-31. maj 1986, er underlagt bestemmelserne i stk. 7.
Stk. 7. Den godkendende myndighed kan for så vidt angår afgørelser omfattet af stk. 4 og stk. 6 ændre vilkårene i godkendelsen, tilladelsen eller beslutningen, såfremt det viser sig, at forudsætningerne for afgørelsen er væsentligt ændrede som følge af udvikling af nye rensningsformer, mindre forurenende produktionsmetoder eller som følge af, at recipienten på grund af forurening ikke kan opfylde de fastsatte kvalitetskrav.« 3. I § 83, affattes stk. 5 således:
»Stk. 5. Udbyttet af en handling, der straffes i medfør af stk. 1-3, konfiskeres, medmindre ganske særlige forhold tilsiger andet.
Straffelovens § 75, stk. 1, 2. pkt., § 76, stk. 1 og stk. 3-5, og § 77, stk. 1 og 3, finder tilsvarende anvendelse på konfiskation efter denne bestemmelse.« § 2 Loven træder i kraft den 1. juni 1986, dog således at den under § 1, nr. 3, foreslåede ændring træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET Almindelige bemærkninger a) Godkendelse m.v.
Miljøbeskyttelseslovens § 41, stk. 4, indeholder en bestemmelse om, at godkendelser kan tidsbegrænses.
Bestemmelsen, der hidrører fra lovens oprindelige formulering, synes ikke at have vundet nogen større udbredelse.
Dette forhold indebærer, at en gang givne godkendelser fremtræder som værn omkring miljøbeskyttelsesforanstaltninger, der efter nogle år både kan anses for forældede og utilstrækkelige henset til den teknologiske udvikling og til ny viden om recipienttilstanden og dennes evne til at modtage forureningen.
Kun såfremt de miljømæssige forhold ændrer sig, anses det for muligt at ændre på allerede givne tilladelser og godkendelser.
Problemet har været gjort til genstand for overvejelser i miljøstyrelsens betænkning nr. 1 1985 om miljøtilsyn, hvor det på s. 54 ff. anføres:
»Tilsynsmyndigheden har allerede i dag ret til at ændre uhensigtsmæssige tilsynsvilkår.
Og den kan med henblik på at udarbejde de bedst mulige tilsynsvilkår med hjemmel i § 52 i miljøbeskyttelsesloven forlange alle oplysninger, som har betydning for vurderingen af forureningen fra virksomheder, som kan give anledning til forurening.
Lovens § 44, stk. 4, beskytter (med visse modifikationer) kun den godkendte virksomhed mod at få pålagt krav om yderligere begrænsning af den tilladte udledning.
For at lette de kommende års tilsynsarbejde og tilpasningen af tilsynsvilkårene vil det dog være hensigtsmæssigt at indføje en udtrykkelig bestemmelse i kap. 7 om beføjelse til at revidere tilsynsvilkårene.
Udvalget foreslår, at loven tydeliggøres på denne måde.
Det kan ikke udelukkes, at revisionen af tilsynsvilkår vil føre til, at visse virksomheder får øgede udgifter til egenkontrol.
Beløbene vil imidlertid næppe være store, og fordelene vil være betydelige, idet virksomhederne på denne måde får et bedre kendskab til forureningen og et løbende samarbejde med tilsynsmyndigheden.« Videre er forholdet trukket frem i miljøstyrelsens handlingsplan 1985-1999 (redegørelse nr. 1 1985) hvor det på s. 52 bl.a. hedder:
»Den nuværende miljøbeskyttelseslov åbner kun adgang til at revurdere givne tilladelser, hvis de miljømæssige forhold i forbindelse med tilladelsen ændrer sig.
Den teknologiske udvikling går imidlertid så hurtigt, at der kan være behov for at justere ældre tilladelser, såfremt ny teknologi giver tekniske muligheder herfor.
Ved at åbne adgang til at revurdere ældre tilladelser i lyset af »teknikkens stade« vil miljøstyrelsen skaffe sig et nyt værktøj til at følge den strategi, der er argumenteret for i kap. 4, og hvis tyngdepunkt er størst mulig emissionsbegrænsning.
Det kan f.eks. ske ved at give tidsbegrænsede miljøgodkendelser.
En sådan adgang forudsætter en øget viden i styrelsen om den teknologiske udvikling inden for især industrien.
Revurdering af ældre tilladelser og godkendelser i takt med den teknologiske udvikling vil i øvrigt være i tråd med en øget indsats for at fremme anvendelsen af mindre forurenende teknologi gennem bl.a.
støtteordninger.' b) Konfiskation I 1964 afgav straffelovrådet en betænkning om konfiskation (betænkning nr. 355/1964). Betænkningen dannede senere grundlag dels for ændringer i straffelovens bestemmelser om konfiskation og dels for afskaffelsen af en lang række bestemmelser i særlovgivningen om obligatorisk konfiskation.
Forud for straffelovrådets arbejde med emnet havde justitsministeriet anmodet rådet om at tage spørgsmålet under overvejelse ved skrivelse af 24. august 1961. Det fremgik heraf, at ministeriet fandt det ønskeligt, at der skulle tilvejebringes en nordisk retsenhed i lovgivningen om konfiskation, og det oplystes, at spørgsmålet var forelagt den nordiske strafferetskomite til behandling.
Den nordiske strafferetskomite, der afgav betænkning den 20. maj 1963, var af den opfattelse, at man selv på områder, hvor konfiskation bør være den regelmæssige følge af overtrædelser, bør undgå obligatorisk konfiskation.
Herefter fortsætter betænkningen:
»Men der kan på den anden side ikke bortses fra, at der kan være spørgsmål om på sådanne områder at overveje særlige formuleringer, f.eks. at konfiskation »skal ske, medmindre den i det enkelte tilfælde ville være ubillig«.' Staffelovrådet tilsluttede sig den nordiske strafferetskomites hovedsynspunkt, idet rådet i betænkningen s. 16 anførte:
»Flere af særlovgivningens konfiskationsregler er obligatoriske, således at domstolene tvinges til at konfiskere under de i bestemmelsen angivne betingelser.
Bestemmelser af denne art betegner en fravigelse af de i straffelovgivningen i øvrigt fulgte principper, hvorefter der tilkommer domstolene en betydelig frihed med hensyn til valg af strafferetlig reaktion, og er reelt uheldige, for så vidt som der på ethvert område på forhånd må påregnes at kunne forekomme tilfælde, hvor konfiskation er upåkrævet eller endog urimelig, jfr. herved den nordiske strafferetskomites betænkning, nedenfor s. 94.« Dette synspunkt fremtræder som konklusion dels på en gennemgang af en række principielle synspunkter vedrørende konfiskation og dels på en kritik af de gældende konfiskationsbestemmelser, hvor navnlig særlovgivningen kritiseres for at være utilfredsstillende, idet den i sit indhold ikke synes at bygge på hverken nogen principiel stillingtagen til konfiskation som kriminalretlig retsfølge eller på nogen særlig indgående overvejelse af det praktiske behov for konfiskation på vedkommende specialområde.
Argumentationen bygger således tilsyneladende på ønsket om at give domstolene en større frihed til at fastlægge den strafferetlige reaktion, om end rådet erkender, at udbyttekonfiskation (betænkningen s. 13) »må påregnes at have en præventiv betydning gennem dens markering af, at det »ikke kan betale sig at begå forbrydelser«.
Den virker desuden som en imødekommelse af en almindelig retsopfattelse, hvorefter det ville være anstødeligt, om en lovovertræder efter straffesagens afslutning kunne beholde det ved lovovertrædelsen indvundne udbytte.' Forud herfor har rådet fastslået (betænkningen s. 13), at af »væsentlig betydning for en bedømmelse af konfiskationens hensigtsmæssighed som strafferetlig reaktion er, om konfiskationen opfylder kriminalpolitisk relevante formål, der ikke eller ikke på en lige så hensigtsmæssig måde kan forfølges gennem straf.« Et synspunkt, der synes at svare til det ovenfor angivne fra den nordiske strafferetskomites betænkning.
Spørgsmålet har senere været berørt i betænkning nr. 981/1963 om håndhævelse af bygge- og miljølovgivningen (s. 145 f), der dels konstaterer, at konfiskation kun sjældent finder anvendelse på miljøbeskyttelsesområdet, dels finder dette vanskeligt at forklare.
Udvalget er dog tilbøjelig til at søge forklaringen i manglende tradition for anvendelsen af konfiskationsbestemmelserne og at overtrædelserne af miljøbeskyttelseslovgivningen ikke i domspraksis synes særlig strafværdige.
Udvalget har dog ikke fundet anledning til at stille forslag om ændringer i de gældende regler.
I forbindelse med behandlingen af forslag til lov om ændring af forskellige miljø- og planlægningslove. (Håndhævelse), se Folketingstidende 1983-84, 2. samling, forhandlingerne sp. 943, 1741, 6159 og 6327 samt tillæg A sp. 1537, tillæg B sp. 511 og tillæg C sp. 345, søgte socialistisk folkeparti at indføre en regel i miljøbeskyttelsesloven om obligatorisk konfiskation.
Forslaget blev dog opgivet under udvalgsarbejdet til fordel for et forslag, der i selve lovteksten fremhævede straffelovens konfiskationsbestemmelser.
Bestemmelsen findes i den gældende miljøbeskyttelseslovs § 83, stk. 5.
Siden behandlingen af det nævnte lovforslag har folketinget en gang siden haft lejlighed til at behandle problemet vedrørende obligatorisk konfiskation.
Det drejede sig om et forslag til lov om ændring af borgerlig straffelov af Hans Hækkerup (S) m.fl., se Folketingstidende 1984-85, forhandlingerne sp. 4569, 6172, 9853 og 10094 samt tillæg A sp. 2335, tillæg B sp. 1337 og 1359 samt tillæg C sp. 417. Under 1. behandling drøftedes spørgsmålet om obligatorisk konfiskation af udbyttet ved ulovlig våbentransport og -handel særdeles indgående.
Et forslag herom blev indføjet i lovforslaget ved 2. behandling og vedtoges med stemmerne fra S, SF, RV og VS.
Også behandlingen af ændringsforslaget gav anledning til en grundig debat om de principielle spørgsmål vedrørende obligatorisk konfiskation.
Af retspraksis efter miljøbeskyttelsesloven synes at fremgå, at domstolene kun sjældent statuerer konfiskation som retsfølge, medens det derimod oftere forekommer, at bødeniveauet begrundes med den indvundne besparelse eller lignende konfiskatoriske synspunkter.
Derved bringer praksis sig i overensstemmelse med rigsadvokatens meddelelse nr. 5/1979 af 9. oktober 1979, hvor anklagemyndigheden netop henvises til i forbindelse med bødepåstanden at inddrage spørgsmålet om tilsigtet gevinst/besparelse.
Om retspraksis i øvrigt henvises til miljøstyrelsens redegørelse af 18. marts 1983 om større miljøstraffesager 1979-1982 (optrykt som bilag) samt til miljøministerens svar på miljø- og planlægningsudvalgets spørgsmål nr. 435 (folketingsåret 1984-85) omdelt på alm. del bilag 7 (folketingsåret 1985-86).
Bemærkninger til lovforslagets enkelte bestemmelser Til § 1 Til nr. 1 Ændringerne indebærer, at godkendelse m.v. af særligt forurenende virksomheder tidsbegrænses til en periode, der højst kan udgøre 5 år.
Efter regler, der nærmere fastsættes af miljøministeren, skal virksomheden inden udløbet af godkendelsesperioden indgive fornyet ansøgning om godkendelse til den godkendende myndighed.
I den gældende formulering af § 41, stk. 4, kan tidsbegerænsning af en godkendelse finde sted i visse situationer.
Forslagsstillerne finder imidlertid bl.a. med henvisning til den teknologiske udvikling vedrørende forureningsbegrænsende indretninger, at det er påkrævet med en generel tidsbegrænsning af miljøgodkendelser m.v. i henhold til kapitel 5, således at disse tilladelser ikke teknisk set forældes.
Til nr. 2 ad stk. 5.
En lang række udledninger finder endnu sted enten helt uden tilladelser eller efter tilladelser, der er givet af landvæsenskommissionerne før lovens ikrafttræden.
Disse tilladelser tages op til fornyet behandling i lyset af den stedfundne udvikling i rensningsteknik og i myndighedernes viden om recipientforholdene, herunder recipientkvalitetsplanlægningen.
ad stk. 6 og 7 Der bør efter forslagsstillerens opfattelse endvidere for den godkendende myndighed inden for den periode, godkendelsen løber, være mulighed for at ændre på vilkårene.
Synspunktet er ligeledes her den teknologiske udvikling med hensyn til mindre forurenende produktionsmetoder og mere effektive rensningsforanstaltninger.
Ændring af vilkårene bør endvidere kunne finde sted, hvis recipienten belastes væsentligt stærkere af virksomhedens forurening end forudsat, også selv om virksomheden fuldt ud overholder de oprindelige vilkår.
Til nr. 3 Forslagsstillerne finder, at den herskende opfattelse af det principielt betænkelige ved anvendelse af obligatorisk konfiskation inden for miljølovgivningen næppe i dag kan anses for velbegrundet.
Da særlovgivningens obligatoriske konfiskationsbestemmelser afskaffedes i 1965, fandtes knap nok bestemmelser, der tog sigte på at kriminalisere den type lovovertrædelser, ligesom dadelværdigheden af sådanne lovovertrædelser ej heller længe fremtrådte hverken i lovgivernes opfattelse eller i de retshåndhævende myndigheders indsats.
Situationen forekommer betydeligt ændret i dag, hvor debatten om håndhævelse af miljø- og byggelovgivningen m.m. har skabt betydelige forventninger om en mere konsekvent indsats fra tilsynsmyndigheder, anklagemyndighed og domstole.
Dette gav sig bl.a. udslag i ændringerne i miljøbeskyttelsesloven m.fl. love i 1984. Overtrædelser af miljøbeskyttelsesloven er samtidig hyppigt knyttet til forhold af økonomisk natur, herunder navnlig udgifter til iværksættelse af påkrævede miljøforanstaltninger.
Som allerede anført ovenfor påpegede straffelovrådet i sin betænkning fra 1964 konfiskationens præventive betydning gennem dens markering af, at det ikke kan betale sig at begå forbrydelser.
Dette synspunkt må på miljøbeskyttelsesområdet gøre sig markant gældende som en aktuel betragtning set i lyset af kravet om en stramning i retshåndhævelsen.
Dertil kommer, at de svage tendenser i retspraksis til sammenblanding af egentlig straf og konfiskation forekommer uheldige og medvirker til at skabe uklarhed om retsafgørelsernes præventive værdi.
Særlig er det væsentligt, at konfiskation under hensyn til det meget lave bødeniveau opfylder et kriminalpolitisk relevant formål, der tilsyneladende ikke kan opnås gennem almindelig strafansættelse.
Hertil kommer, at således som forslaget er udformet, er indførelse af obligatorisk konfiskation ubetænkelig, fordi konfiskation kan undlades, hvis ganske særlige forhold taler imod, og fordi vanskeligheder ved opgørelsen af det indvundne udbytte af retten kan opgøres skønsmæssigt.
Dette medfører i realiteten kun, at retten i sine overvejelser skal inddrage konfiskationssynspunktet som yderligere retsfølge ud over den udmålte (bøde)straf.
Bilag Miljøministeriet Departementet København, den 21. marts 1983 Udvalget om håndhævelse af bygge- og miljølovgivningen Vedlagt følger til udvalgets orientering et notat om større miljøstraffesager 1979-1982, udarbejdet af miljøministeriet.
Notatet er særlig baseret på en gennemgang af dommene og samtaler med anklagere, der har mødt i sagerne.
Notatet har været forelagt de adspurgte anklagere med henblik på korrektion af eventuelle fejl i fremstillingen.
P.
M.
V.
E.
B.
Mogens Moe Miljøministeriet kontor/mm/lw-10 J.nr.
D 2102-169 18. marts 1983 Notat om større miljøstraffesager 1979-1982 1. Indledning I de senere år har en række domme i større miljøstraffesager givet anledning til betydelig offentlig debat.
I en del tilfælde har politikere og andre givet udtryk for den opfattelse, at domstolene tager for lempeligt på overtrædelser af miljølovgivningen.
Baggrunden har ofte været, at de idømte bøder har ligget langt under det, som anklagemyndigheden og miljømyndighederne har ønsket.
Med henblik på at få et grundlag for miljøministeriets videre overvejelser er der foretaget en nærmere analyse af de større miljøstraffesager fra de senere år.
Materialet er afgrænset således, at der alene er medtaget sager, hvor anklagemyndigheden har påstået - eller på anden måde lagt op til - bøder på over 10.000 kr.
Ved denne afgrænsning er de sager kommet med, som har præget den offentlige debat.
Men der er meget få sager af denne art.
Materialet omfatter 13 sager fra en periode på knap 4 år. 7 af sagerne har dog været behandlet både ved byret og landsret.
Men ingen af dem er nået frem til højesteret.
Afgrænsningen betyder, at det store antal miljøstraffesager - særlig sagerne om landbrugs forurening af vandløb - falder udenfor.
Disse er imidlertid behandlet ret indgående andre steder.
Med miljøstraffesager menes i denne sammenhæng sager om overtrædelse af miljøbeskyttelsesloven, tilknyttede speciallove (bl.a. om olie- og kemikalieaffald) og regler udstedt efter disse love.
I praksis drejer de allerfleste af sagerne sig om forurening fra industri og anden særlig forurenende virksomhed (dvs. virksomheder omfattet af miljøbeskyttelseslovens kap. 5).
Udgangspunktet har været dommene, idet miljøstyrelsen i princippet får tilsendt kopi af alle domme i miljøstraffesager.
Det har dog i enkelte tilfælde været nødvendigt at supplere op.
Materialet er formentlig nogenlunde fuldstændigt.
Men det kan ikke udelukkes, at der kan findes enkelte upåankede byretsdomme, som er afsagt i stilhed, og hvor der er ønsket en bøde på mere end 10.000 kr.
Dette skulle imidlertid ikke betyde noget, da materialet ikke skal behandles statistisk.
Analysen i det følgende er baseret på en nærmere gennemgang af dommene, suppleret med oplysninger fra miljøstyrelsens sager og en samtale med den, der har været anklager i sagen.
Det skal bemærkes, at politianmeldelser i 11 af de 13 tilfælde er kommet fra kommune eller amt.
I 1 tilfælde har miljøstyrelsen været anmelder (sagen om Superfos, VLD 18.4.79). I 1 tilfælde udspringer sagen af en privat anmeldelse (Grindsted Products, Grenå Ret 4.10.82).
Undersøgelsen går ikke længere tilbage end 1979, fordi miljøstyrelsen tidligere har udarbejdet en redegørelse, der dækker årene 1974-78.
Der findes næppe domme fra perioden 1974-78, som har væsentlig betydning for den analyse, som skal gennemføres her.
I 1979 blev der etableret et snævrere samarbejde mellem anklagemyndigheden og miljømyndighederne.
Det fandt udtryk i en meddelelse fra rigsadvokaten af 9. oktober 1979 om behandling af sager om overtrædelse af bl.a. miljøbeskyttelsesloven og i en cirkulæreskrivelse af 5. december 1979 vedrørende overtrædelse af miljøbeskyttelsesloven.
Gennemgangen af sagsforløbene vil bidrage til at kaste lys over, hvordan dette samarbejde har fungeret.
3. Analyse af dommene Analysen af dommene har til formål af belyse, hvilke faktorer der har bestemt sanktionen.
Analysen er først og fremmest baseret på præmisserne, men i visse tilfælde indicerer referater af vidneforklaringer eller beskrivelser af begivenhedsforløb yderligere momenter, som er indgået i strafudmålingen.
Det er generelt karakteristisk for disse domme, at præmisserne er mere udførlige end normalt, og at afgørelserne begrundes meget konkret.
3.1. Den økonomiske fordel I rigsadvokatens meddelelse af 9. oktober 1979 hedder det: »Har overtrædelsen indbragt eller tilsigtet en gevinst, eventuelt i form af en besparelse, bør bøden fastsættes med hensyntagen til den økonomiske fordel, der er indvundet eller tilsigtet«.
Det gennemgåede materiale indeholder adskillige eksempler på domstolenes synspunkter vedrørende en økonomisk fordel hos overtræderen.
I sagen om Nordisk Tekstiltryk lagde anklagemyndigheden stor vægt på fortjenestesynspunktet.
Anklagemyndigheden beregnede virksomhedens fortjeneste ved at etablere et rensningsanlæg 5 måneder for sent til at være 34.871 kr. og påstod den derfor idømt en bøde på ikke under 35.000 kr. samt konfiskation af 34.871 kr.
Forsvaret gjorde ved underretten gældende, at forsinkelsen havde medført en række forøgede udgifter, som i det væsentlige opvejede en eventuel besparelse.
Byretten (Århus byrets dom af 23.11.79) fastsatte bøden til 5.000 kr. og anførte i præmisserne, at det ikke findes godtgjort, at man har tilstræbt at opnå fortjeneste eller besparelse ved at trække tiden ud, eller at der faktisk er opnået en besparelse eller fortjeneste af nogen betydning.
Landsretten (VLD 3.9.80) refererede i sin dom, at virksomhedens direktør havde forklaret, at besparelserne ved først at sætte anlægget i gang som sket efter virksomhedens interne beregninger i det højeste udgjorde 9.-10.000 kr.
Landsretten idømte en bøde på 10.000 kr., idet den dog i præmisserne lagde vægt på virksomhedens gode vilje og den beskedne fristoverskridelse.
I sagen om Nordland Specialfoder forklarede tiltalte, at nettoavancen for produktionen på et ikke godkendt anlæg havde udgjort 60.000 kr.
Anklageren påstod idømmelse af en klækkelig bøde.
Byretten (Kriminalretten i Hjørring 9.6.81) satte bøden til 60.000 kr. og udtalte: »Retten har ved fastsættelsen af bødens størrelse taget hensyn til, at der ved den ulovlige virksomhed er opnået en fortjeneste på 60.000 kr., og at bøden ikke bør fastsættes til et mindre beløb, for ikke at bøder eller udsigten hertil indkalkuleres i virksomhedens driftsomkostninger.« Ved landsretten blev sagen imidlertid afgjort med vedtagelse af en bøde på 5.000 kr. Årsagen til det dramatisk ændrede resultat var - efter det, der er oplyst af anklageren ved landsretten - at tiltalte nu fremlagde en erklæring fra sin revisor, der viste, at han ikke havde tjent noget ved lovovertrædelsen.
Anklageren ved underretten har i øvrigt oplyst, at bøden ved denne instans langt oversteg det, som anklagemyndigheden havde forventet.
I sagen om IBKA har fortjenestesynspunktet også spillet ind.
Det fremgår af østre landsrets dom af 25.6.82, at anklagemyndigheden opgjorde tiltaltes fortjeneste til ca. 80.000 kr., og at tiltalte ikke bestred dette.
Forsvaret synes at have koncentreret sig om at undgå, at tiltalte blev dømt for bedrageri. Østre landsret udmålte - uden nærmere bemærkninger - bøden til 80.000 kr.
Underetten havde sat bøden til 50.000 kr.
I sagerne om lossepladsen i Hedehusene har fortjenstesynspunktet også spillet en stor rolle.
Det har dog næppe påvirket bødeudmålingen, men det har givet sig udtryk i konfiskation, jfr. nedenfor.
I sagen om minkfarmen i Hvam (Holstebro Rets dom af 17.6.81) havde miljøstyrelsen foretaget indgående bregninger af den merindtjening, som havde været forbundet med den uden godkendelse foretagne udvidelse.
Anklagemyndigheden påstod på dette grundlag idømmelse af en bøde på 15.-20.000 kr.
Tiltalte fremlagde en gennem sin brancheorganisation indhentet beregning, der udvise et særdeles beskedent driftsresultat af den foretagne udvidelse.
Retten fastsatte bøden til 4.000 kr. og bemærkede, at den ikke fandt nogen af de foreliggende driftsøkonomiske beregninger anvendelige. - Heri ligger - efter det, der er oplyst af anklageren - at forudsætningerne for miljøstyrelsens beregninger havde vist sig diskutable; men på den anden side forekom det usandsynligt, at tiltalte virkelig skulle foretage investeringen, hvis den ikke gav bedre resultat end beregnet af brancheorganisationen.
I sagen om Metropak (Tåstrup rets dom af 3.11.81) var en forureningsbegrænsende foranstaltning, der krævede en investering på 800.000 kr., sat i værk for sent.
Anklagemyndigheden påstod idømmelse af en bøde på 50.000 kr.; dette beløb synes dog ikke at være sat umiddelbart i forhold til rentebesparelserne.
Virksomheden anførte, at den ikke havde tjent noget på at oversidde påbuddet, idet finansieringsmulighederne var blevet dårligere.
Retten fastsatte bøden til 25.000 kr. og anførte bl.a., at virksomheden ikke havde haft nogen iøjnefaldende økonomisk fordel ved at oversidde påbuddet.
I sagen om Grindsted Products (Grenå rets dom af 4.10.82) var de gener, der gav anlednig til sagen, afhjulpet ved en investering på 629.000 kr.
Denne havde tjent sig ind igen på 1/2 år.
Retten bemærkede i præmisserne til bødeudmålingen, at den ikke havde fundet anledning til at tage hensyn til oplysningerne om økonomien i virksomhedens afhjælpningsforanstaltninger.
Sammenfattende kan siges, at den økonomiske fordel har afgørende indflydelse på bødeudmålingen, når anklagemyndighed og tiltalte er enige om opgørelsen.
Er enigheden til stede er retten tilbøjelig til at idømme en bøde svarende til den økonomiske fordel.
Men er der uenighed, er tvivlen i det foreliggende materiale i det væsentlige kommet tiltalte til gode.
Eller sagt på en anden måde:
i disse sager er det en taknemmelig opgave at være forsvarer.
Et regnskab for en større virksomhed kan jo stilles op på mange måder.
Og det gælder i endnu højere grad for en delaktivitet.
Det er temmelig tydeligt, at fortjenestesynspunktet er så dominerende, at betalingsevnen næppe inddrages ved bødeudmålingen.
Det synes ikke at gøre større forskel, om tiltalte er en almindelig pelsdyravler eller en af landets største virksomheder.
Et af elementerne i offentlighedens bemærkninger til dommene har imidlertid netop været forholdet mellem bøderne og de store virksomheders betalingsevne.
Konfiskation er sket i sagerne om lossepladsen i Hedehusene.
I den første sag opgjorde anklagemyndigheden fortjenesten skønsmæssigt til 30.000 kr., mens dommen skønsmæssigt konfiskerer 15.000 kr.
I den anden sag lagde anklagemyndigheden ud med en konfiskationspåstand på 1,5 mill. kr., baseret på oplysninger om prisen for et læs affald og et skøn over antallet af modtagne læs.
Da tiltalte herefter fremlagde revisorerklæring om, at nettofortjenesten var 550.000 kr., lagde anklagemyndigheden dette til grund i det videre forløb.
Men ved byretten blev tiltalte frifundet for den væsentligste del af tiltalen.
Denne angik overtrædelse af et påbud om gennemførelse af en række foranstaltninger, før driften af lossepladsen blev fortsat.
Domfældelsen omfattede kun nogle mindre væsentlige punkter (manglende indsendelse af retableringsplan, for stejle skrænter og delvis manglende hegn). Byretsdommen fandt, at der burde ske konfiskation af udbyttet af den strafbare handling, dvs. driften af lossepladsen uden opfyldelse af alle påbudets punkter; dette sattes skønsmæssigt til 15.000 kr.
Ved landsretten blev sagen behandlet som udmålingsanke, således at det lagdes til grund, at tiltalte kun havde undladt at efterkomme påbudet i det omfang, som byretsdommen antog.
Landsretten afgjorde sagen således: »Som sagen foreligger for landsretten, findes der uanset grovheden i den gentagne overtrædelse ikke tilstrækkelig anledning til forhøjelse af den idømte bøde, hvorimod der efter oplysningerne om tiltaltes indtægt ved driften af lossepladsen i den omhandlede periode findes at burde ske konfiskation af et beløb, der skønsmæssigt fastsættes til 50.000 kr.« 3.2. Overtrædelsens karakter Overtrædelserne kan efter deres karakter inddeles på mange forskellige måder.
En inddeling, der navnlig baseres på præmisserne for bødeudmålingen, synes at kunne se således ud:
1) Formelle overtrædelser 2) Sager, hvor forholdene er bragt i orden 3) Sager, hvor overtrædelse af vilkår eller påbud fortsætter 4) Sager, hvor miljøskade er sket.
3.2.1. Formelle overtrædelser Udtrykket »overtrædelser af rent formel karakter« anvendes i  

 vestre landsrets dom af 18.4.79 om Superfos.
I udtrykket ligger vel især, at virksomheden kun har igangsat arbejder, som den kunne forvente at få tilladelse og faktisk også fik tilladelse til - uden at den for tidlige start har påvirket sagens gang.
 Miljømyndighederne har vanskeligt ved at acceptere denne tankegang.
Det fremgår af miljøstyrelsens cirkulæreskrivelse af 5. december 1979: »Endvidere bør det tilstræbes, at bødeniveauet fastlægges således, at forurenende virksomheder, hvis etablering kræver myndighedernes godkendelse, ikke påbegyndes ulovligt, jfr.
miljøbeskyttelseslovens § 72, stk. 3. Af generalpræventive hensyn bør dette også gælde, hvor der i det konkrete tilfælde ikke konstateres nogen egentlig miljømæssig skadevirkning.« Tankegangen lever imidlertid nok videre hos domstolene.
Sagen om minkfarmen i Hvam (Holstebro rets dom af 17.6.81) drejer sig om en udvidelse af en minkfarm, som var blevet godkendt, da myndighederne blev blandet ind i sagen.
Dommen refererer, at det ikke er gjort gældende, at overtrædelsen har haft nogen miljømæssig skadevirkning.
3.2.2. Sager, hvor forholdene er bragt i orden Det foreliggende materiale domineres af sager, hvor forholdene er bragt i orden i tiden mellem tiltalerejsning og domsforhandling.
Under 3.2.1. er nævnt to eksempler, hvor der ikke var nogen miljømæssig skadevirkning.
I det følgende skal nævnes en række sager, hvor der kan have været en miljømæssig skadevirkning eller risiko for en sådan.
I sagen om Nordisk Tekstiltryk (VLD) 3.9.80) lagde retten ved bødeudmålingen bl.a. vægt på, at tiltalte efter det første påbuds meddelelse havde iværksat forberedelser til efterkommelse af påbudet, og at overskridelsen af tidsfristerne var forholdsvis beskeden.
I sagen om Proms fabrikker (ØLD 3.6.82) fremgår det af byretsdommens referat af forklaringerne, at retten har fået indtryk af en virksomhed, der gjorde sig betydelig umage med at bringe forholdene i orden.
I præmisserne anføres, at de fleste af overtrædelserne ligger langt tilbage.
I sagen om Senplacro (Hørsholm rets dom af 16.11.79) anføres udtrykkeligt i præmisserne: ». . . at virksomheden har udfoldet store bestræbelser på at opnå en tilfredsstillende rensning af spildevandet, og at dette resultat nu må antages at være nået.« I disse tre sager har bødeudmålingen således været påvirket af, at retten i sagens omstændigheder fandt udtryk for god vilje hos tiltalte.
I sagen om Anglo-Dan Continent Traffic havde tiltalte over en periode på nogle år afviklet den aktivitet, som havde givet anledning til påbud og forbud.
I mellemtiden havde der dog været væsentlige støjgener for de omboende.
Retten anfører imidlertid i præmisserne, at der er taget et vist hensyn til, at aktiviteterne på pladsen gradvis er aftaget for omkring slutningen af september 1981 helt at ophøre.
I sagen om Nordland Specialfoder (vestre landsret, bødevedtagelse 26.10.81) var det ulovlige forhold ophørt, da sagen kom til afgørelse i retten.
Der er ikke tvivl om, at det har spillet en rolle for sagens udfald.
I sagen om Grindsted Procucts (Grenå ret 4.10.82) havde en anmeldelse om lugt fra virksomheden af katteurin givet anledning til sagens rejsning.
Tiltalen var imidlertid baseret på, at virksomheden havde udledt et stof, som ikke var omfattet af godkendelsen.
For dette blev virksomheden dømt.
Om der faktisk havde været lugtgener, blev ikke belyst under sagen.
Anklagemyndigheden havde efter samråd med miljøstyrelsen påstået bøde på ikke under 25.000 kr., men retten satte bøden til 10.000 kr.
Den henviste herved til, at der ikke i sagen var nærmere oplysninger om udledningens miljømæssige skadevirkning, bortset fra muligheden for dannelse af det lugtende stof. - Inden domsforhandlingen havde virksomheden gennemført afhjælpende foranstaltninger.
3.2.3. Sager, hvor overtrædelse af påbud/forbud fortsætter I den 1. sag om lossepladsen i Hedehusene (Tåstrup ret 11.4.80) var forholdene ikke bragt i orden på dommens tidspunkt.
Bøden blev dog - trods en påstand om 50.000 kr. - sat så lavt som til 2.000 kr.
bl.a. under henvisning til, at virksomheden ikke havde haft nogen påviselig skadevirkning af betydning til følge.
I sagen om Metropak (Tåstrup ret 3.11.81) var forholdene heller ikke bragt i orden ved domsforhandlingen, men virksomheden havde dog på det tidspunkt taget effektive skridt hertil.
I præmisserne lægges bl.a. vægt på, at der heller ikke var tale om nogen betydelig forurening.
Hermed sigtes til, at sagen angik lugtgener.
I den 2. sag om lossepladsen i Hedehusene var forbudet ikke efterkommet ved domsforhandlingen i 1. instans.
Bøden blev her sat til 5.000 kr.
Inden domsforhandlingen i 2. instans var lossepladsen blevet lukket på grund af frygt for grundvandsforurening. Østre landsret stadfæstede bøden, men forhøjede konfiskationen fra 15.000 kr. til 50.000 kr.
3.2.4 Det eneste eksempel på en veldokumenteret miljøskade finder man i sagerne om IBKA og Norupgårds losseplads (ØLD 25.6. og 1.7. 82).
Her forelå en rapport fra et rådgivende ingeniørfirma, som nærmere beskrev den grundvandsforurening, der var en følge af den ulovlige udtømning af olie- og kemikalieaffald.
Det øverste lag af grundvand (det sekundære grundvand) var ødelagt for ubestemt tid.
Dette var dog ikke tænkt anvendt til vandindvinding.
Det nederste lag (det primære) var hidtil ikke berørt på grund af særlige trykforhold.
Men det kunne ske, hvis man - som hidtil planlagt - begyndte at indvinde vand fra dette.
3.3. Tilregnelsen I de fleste tilfælde af sagerne er der ikke opstået noget problem om tilregnelsen, fordi det drejer sig om manglende gennemførelse af påbudte foranstaltninger eller iværksættelse af udvidelser, før tilladelse er indhentet.
I sådanne situationer er der sjældent tvivl om, at overtrædelserne kan tilregnes som forsætlige.
Til gengæld er en række andre faktorer afgørende for strafværdigheden, jfr. 3.2.1.-3.2.3.
Tilregnelsen kan imidlertid tænkes at ville spille en væsentlig rolle, hvor der på grund af en overtrædelse er sket udledning af miljøskadelige stoffer.
Det er i den forbindelse interessant at bemærke, at dommen i IBKA-sagen (ØLD 25.6.82) lægger til grund, at overtrædelserne er sket groft uagtsomt, idet tiltalte erkendte at have handlet groft uagtsomt og anklagemyndigheden ikke ville gøre gældende, at udledningen af affaldet var sket med forsæt.
Anklageren i sagen har oplyst, at baggrunden for dette var, at man ikke kunne bevise, at tiltalte vidste, at den udledte væske indeholdt olie- og kemikalierester.
Det kan tilføjes, at retten i sagen om Grindsted Products (udledning af lugtende stof) lagde til grund, at lovovertrædelsen var uagtsom.
3.4. Uklart grundlag Sagerne handler om overtrædelse af bestemmelser i miljølovgivningen eller af vilkår, påbud eller forbud, fastsat med hjemmel i denne lovgivning.
I nogle af sagerne er dette grundlag af domstolene bedømt som uklart med den virkning, at der er sket frifindelse for en del af tiltalen.
I sagen om Proms kemiske fabrik (ØLD 2.6.82) måtte anklageren under domsforhandlingen i landsretten således frafalde et væsentligt tiltalepunkt, og bevisførelsen havde i det hele taget et mindre overbevisende forløb.
I den 2. sag om lossepladsen i Hedehusene frifandt byretten (Tåstrup rets dom 23.2.82) for en væsentlig del af tiltalen under henvisning til, at kommunens påbud var uklart udformet.
Men oftest vil et uklart grundlag vel føre til, at der overhovedet ikke rejses tiltale fra anklagemyndighedens side.
3.5. Svagheder i miljømyndighedernes behandling af sagen I selve præmisserne finder man i enkelte tilfælde henvisninger til fejl fra miljømyndighedernes side.
I sagen om Superfos (VLD 18.4.79) lægger retten således vægt på, at de begåede overtrædelser ikke foranledigede indgriben fra de lokale myndigheder, uanset at disse var bekendt med dem.
I den første sag om lossepladsen i Hedehusene (Tåstrup rets dom 11.4.80) lagde retten vægt på, at tiltalte havde drevet virksomheden i en årrække, uden at myndighederne havde reageret særlig konsekvent på tiltaltes forskellige undladelser.
I den beskrivende del af dommen fremgår, at kommunen selv fortsatte med at benytte tiltaltes losseplads, efter at forbuddet mod dennes drift var nedlagt; der havde været kommunikationssvigt mellem to forskellige afdelinger.
Derudover kan man i nogle tilfælde se af dommens beskrivende dele, at dommeren kan have fået det indtryk, at miljømyndighederne ikke selv har handlet med større fasthed.
I sagen om Metropak (Tåstrup ret 3.11.81) bringes således en udførlig datoliste over forløbet af de 2 år og 9 måneder, der gik mellem indledningen af sagens behandling hos kommunen til politianmeldelsen.
På den baggrund kunne sagen næppe virke så alvorlig, selv om det påbudte anlæg endnu ikke var installeret, da sagen blev pådømt godt 8 måneder efter politianmeldelsen.
I sagen om IBKA (ØLD 25.6.82) fremgår det af forklaringerne, at kommunerne på Lolland Falster først i august 1979 åbnede en modtagestation for olie- og kemikalieaffald (reglerne trådte i kraft 1.4.76). Tiltaltes virksomhed fungerede i den periode, overtrædelserne stod på, som en art modtagestation for området.
3.6. Gentagelse Gentagelse er utvivlsomt en skærpende omstændighed.
I sagen om Senplacro (Hørsholm ret 16.11.79) var virksomheden 11/2 år tidligere idømt en bøde på 5.000 kr. for tilsvarende overtrædelser.
I den anden sag om lossepladsen i Hedehusene foreligger også gentagelse.
4. Supplerende bemærkninger fra anklagerne For at få et bidrag til at forstå, hvorfor sagerne er faldet så meget anderledes ud end ønsket af miljømyndighederne og anklagemyndigheden, er der stillet en række spørgsmål til anklagerne i de sager, der indgår i materialet.
Det har dels været konkrete spørgsmål til forståelsen af forløbet af den konkrete sag, dels spørgsmål sigtende til at få eventuelle refleksioner over sagen frem.
Samtalerne er gennemført pr. telefon.
I langt de fleste tilfælde huskede anklageren sagen særdeles godt, og det var også tydeligt, at den have givet stof til eftertanke.
Oplysninger sigtende til selve dommen er brugt i afsnit 3. I dette afsnit vil der - med stort set samme disposition - blive redegjort for de reflektioner, som kom til udtryk hos anklagerne.
 Stoffet er alt for lille til nogen statistisk bearbejdelse.
 Ansvaret for generaliseringer er derfor miljøministeriets.
4.1. Den økonomiske fordel Anklagerne fremhævede, at det er meget væsentligt at belyse en eventuel fortjeneste ved overtrædelsen, og at dette moment er meget slagkraftigt over for domstolene.
Anklagerne ser det som politiets opgave at få de nødvendige oplysninger frem.
 Men anklagerne understregede også vanskelighederne på dette punkt.
Man skal nødvendigvis have de fleste oplysninger fra tiltalte.
Det vil ikke være muligt for politiet at gennemføre en selvstændig revision af virksomheden.
Erfaringer fra sager om økonomisk kriminalitet viser, at omkostningerne hurtigt kan løbe op i mange hundrede tusinde kroner, og det kan sagerne ikke bære.
Sagerne kan heller ikke bære anvendelse af de retshåndhævelsesmidler, man kender fra sager om omfattende økonomisk kriminalitet, ransagning og beslaglæggelse af tiltaltes regnskabsmateriale.
Vanskelighederne med beviset for fortjenesten er ikke et problem alene i miljølovsager.
Det opstår også i andre særlovssager og kan derfor ikke opfattes som udslag af en speciel holdning til miljøsager hos dommerne.
Nogle af anklagerne anførte dog også, at man kunne illustrere sagens økonomiske dimensioner på andre måder, f.eks. med udgangspunkt i omkostningerne til rensningsforanstaltninger, som var forlangt af miljømyndighederne, men ikke gennemført.
Konfiskationspåstande er anklagerne i almindelighed skeptiske overfor, og det må ses i sammenhæng med vanskelighederne ved overhovedet at fastslå en fortjeneste.
4.2. Miljøskadeligheden Anklagerne mente, at to momenter var de mest afgørende for strafværdigheden, nemlig den økonomiske fordel og overtrædelsens miljøskadelighed.
Mens belysningen af den økonomiske fordel er politiets opgave, er det miljømyndighedernes opgave at belyse miljøskadeligheden.
Nogle anklagere var tilfredse med den belysning af miljøskadeligheden, som amt eller kommune havde givet.
En egentlig dokumentation har dog kun foreligget i sagen om IBKA/Norupgård losseplads.
Andre anklagere kunne godt have ønsket sig et bedre grundlag for sagerne.
Miljømyndighederne har en tilbøjelighed til at tro, at det er nok at dokumentere, at vilkår er overtrådt.
Men det er det ikke.
Det, der gør indtryk på dommerne, er, om der er opstået konkrete miljøskader, eller om der har været nærliggende risiko for sådanne.
Som en anklager udtrykte det: »Der var ingen døde fisk i sagen.
End ikke nogen forgiftede fisk.« Det er således ikke nok at påvise, at spildevandet har indeholdt større mængder giftige stoffer end tilladt.
Der bør også redegøres for, hvad der er formålet med vilkåret og hvilke miljørisici overtrædelsen medfører.
Miljømyndighederne må også vise proportionssans.
Et hul i hegnet om en losseplads - med deraf følgende papirflugt - er nok en vilkårsovertrædelse, men noget sådant kan ikke ophidse en dommer.
Man må have frem, at det væsentlige er vilkår, der beskytter grundvandet (f.eks. vilkår om bundmembran, dvs. et lag af svær plastic, som forhindrer forurenende væsker i at sive ned i jorden). Og så må man have frem, hvorfor det er væsentligt at beskytte grundvandet.
Miljømyndighederne kan ikke bare ræsonnere, som om grundvand er helligt.
Anklagerne understregede også, at det er nødvendigt at fremstille de miljømæssige sammenhænge pædagogisk og fra bunden.
Dommerne er jo i denne henseende lægfolk, og de tekniske sammenhænge er ganske komplicerede.
Det er bedre at føre et vidne end at fremlægge en skriftlig erklæring om de miljømæssige sammenhænge.
Det ideelle vidne er en sagkyndig, som har pædagogiske evner, og som er i stand til at afbalancere miljøhensyn.
Vidnet må være i stand til at bevare roen.
4.3. Klarhed i sagen Enkelte anklagere mente, at de havde haft en helt klar sag uden svage punkter.
Men flere pegede på, at sagen var svækket af upræcist formulerede vilkår, af problemer med teknikken (prøveudtagning, analyser) eller af en slap behandling af sagen hos miljømyndighederne.
Upræcist formulerede vilkår kan føre til frifindelse eller væsentlig nedsættelse af straffen.
Også de tekniske dele af sagen - som prøveudtagning og analyser - skal være helt i orden.
Forsvarerne sætter ind på alle punkter og fører til tider teknikere som vidner for at så tvivl om holdbarheden af analysemetoder m.v.
Det er også svært at overbevise domstolene om, at en bestemt miljøforanstaltning er så nødvendig og hastende, når en sag herom har verseret i årevis for miljømyndighederne.
Skal dommerne overbevises om, at en sag er alvorlig, skal miljømyndighederne selv behandle den som sådan, dvs. med fasthed og hurtighed.
4.4. Samarbejdet med miljømyndighederne Ingen af anklagerne havde mødt væsentlige vanskeligheder i samarbejdet med miljømyndighederne.
Der er ikke gnidninger i samarbejdet.
De nedlagte bødepåstande er udtryk for, at anklagerne er rede til at formidle miljømyndighedernes holdning, nemlig at disse sager er at betragte som alvorlige lovovertrædelser.
Men flere anklagere kunne alligevel have ønsket sig mere støtte til deres arbejde med sagen.
Det gælder først og fremmest ved fastsættelsen af bødepåstanden.
I disse sager har anklageren ikke noget takstsystem at støtte sig til.
Derfor spiller særmyndighedens rådgivning om bødepåstanden en stor rolle.
Fra andre sektorer er anklagerne vant til, at den centrale særmyndighed fremsætter ønsker om bødepåstanden, motiveret med baggrund i særmyndighedens overblik over retspraksis og dens vurdering af momenterne i den foreliggende sag.
En kommunalbestyrelse og dens kommuneingeniør er imidlertid ikke i stand til at yde megen rådgivning om bødepåstanden i disse miljøsager.
 Men det gælder også ved belysningen af en eventuel miljøskadelighed.
Her har flere anklagere følt, at de ikke har fået helt akdækvate bidrag fra særmyndighed eller anmelder, når de stillede spørgsmål.
En af anklagerne - en erfaren politimester - fremhævede, at man er bedst tjent med at forberede sådanne sager mundtligt (telefonsamtaler, møder) frem for at udveksle breve.
Enkelte af anklagerne fandt det også forvirrende, at miljøsystemet selv i straffesager optræder decentraliseret.
Andre særmyndigheder har centraliseret behandlingen af straffesager.
Ofte møder de endda op med bisidder i sagerne.
Disse anklagere savnede den sagkundskab og faste støtte, som ligger i den centraliserede behandling af straffesager.
5. Sammenfatning Denne gennemgang af de større miljøstraffesager fra 1979-1982 har givet nogle fingerpeg om, hvorfor det ikke er lykkedes anklagemyndigheden og miljømyndighederne at overbevise domstolene om, at det er virkelig slemt at overtræde miljølovgivningen.
Starten har været uheldig.
Superfos-sagen, som var den første markant store miljøsag, var ikke egnet til at overbevise domstolene.
Det var åbenbart, at der ikke forelå miljøskadelighed, og dertil kom, at de lokale myndigheder havde kendt forholdene uden at gribe ind.
Afgørelsen i Superfos-sagen har imidlertid smittet af på senere praksis, i hvert fald i vestre landsret, og den har været et våben i hænderne på forsvarerne.
Rigsadvokatens meddelelse og miljøstyrelsens cirkulære fra 1979 har ikke kunnet ændre noget ved dette forhold.
Men det nærmere samarbejde mellem miljømyndigheder og anklagemyndighed har været indledning til en periode, hvor anklagemyndigheden har forsøgt sig med meget betydelige bødepåstande.
Bødepåstandene har ofte ligget på 100.000 kr. og går helt op til 250.000 kr.
Men store bødepåstande har ikke været nok til at overbevise domstolene.
Resultatet har i adskillige sager svaret til 1/10 af anklagerens påstand.
Domspræmisserne viser, at sagerne i de fleste tilfælde ikke har gjort et tilstrækkeligt overbevisende indtryk på dommerne.
Mange af sagerne er ikke mindst procederet på et fortjenstesynspunkt, men domstolene har ikke været meget tilbøjelige til at lægge anklagemyndighedens beregninger af fortjenesten til grund.
Sagerne er derimod i mindre omfang procederet på miljøskadeligheden, som er det andet centrale moment ved vurderingen af strafværdigheden i disse sager.
I nogle tilfælde skyldes det måske, at miljøskadeligheden har været ringe.
I andre tilfælde kunne en bedre tilrettelæggelse måske have givet et bedre resultat.
Det decentraliserede miljøsystem giver visse problemer for en optimal sagsforberedelse.
Det gælder navnlig i henseende til bødepåstanden og begrundelsen for denne.
På den anden side er der intet i materialet, der indicerer, at man bør gå bort fra det princip, at politianmeldelsen kommer fra kommunalbestyrelse eller amtsråd.
Kun en sag - Superfos-sagen - har en central myndighed miljøstyrelsen - som anmelder.
Resultatet er omtalt ovenfor.
Det kan også nævnes, at man i Cheminova-sagen havde miljøministeriet, departementet, som anmelder.
Anklagemyndigheden henlagde denne sag, bl.a. under henvisning til, at de lokale myndigheder havde kendt forholdene uden at gribe ind.
Men det er også en taknemmelig opgave at være forsvarer i disse sager.
Der kan sættes ind på mange fronter.
Og domstolene synes i hvert fald at være lydhøre over for kritik af myndighedernes beregninger af tiltaltes fortjeneste.
Det er imidertid også iøjnefaldende, at domstolene er meget usikre på, hvordan de skal håndtere disse sager.
Præmisserne er gennemgående udførlige og meget konkret formuleret.
Der er ikke lagt nogen linje.
 Måske kan der dog af østre landsrets seneste domme - dommene af 25.
juni, 2. juli og 30. september 1982 - udledes en vis tilbøjelighed til at skærpe sanktionerne, enten i form af markante bøder eller følelig konfiskation.
Usikkerheden er domstolene ikke ene om.
Den præger også de andre led:
Anklagerne, for hvem sådanne sager stort set er en engangsforteelse i karrieren.
Den anmeldende myndighed, som aldrig før har prøvet noget sådant.
Miljøstyrelsen, hvis rolle i sagerne er temmelig varierende: fra fuldstændigt ukendskab til en sag til et temmelig stærkt engagement.
Kilde: Betænkning nr. 98, 1983, om håndhævelse af bygge- og miljølovgivningen.
Uddrag af bilag 14.
