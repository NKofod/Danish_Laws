Betænkning afgivet af Sundheds- og Ældreudvalget den 15. maj 2018 Betænkning over Forslag til lov om ændring af sundhedsloven, lov om klage- og erstatningsadgang inden for sundhedsvæsenet, lov om social pension og lov om højeste, mellemste, forhøjet almindelig og almindelig førtidspension m.v.
(Tandpleje til voksne i privat praksis, tilskud, klageadgang m.v.) [af sundhedsministeren (Ellen Trane Nørby)]:
1. Ændringsforslag Sundhedsministeren har stillet 5 ændringsforslag til lovforslaget.
2. Udvalgsarbejdet Lovforslaget blev fremsat den 2. maj 2018 og var til 1. behandling den 9. maj 2018. Lovforslaget blev efter 1. behandling henvist til behandling i Sundheds- og Ældreudvalget.
Dispensation fra bestemmelse i § 13, stk. 1, i Folketingets forretningsorden Sundhedsministeren har anmodet om, at der i henhold til Folketingets forretningsordens § 42 gives de fornødne dispensationer, for at lovforslaget kan træde i kraft den 1. juni 2018, samt begrundet anmodningen, jf. bilag 2 på lovforslaget.
 Der er tale om dispensation fra bestemmelsen i Folketingets forretningsordens § 13, stk. 1, om, at 3. behandling ikke må finde sted før 30 dage efter fremsættelsen.
 Udvalget indstiller, at der dispenseres fra bestemmelsen i Folketingets forretningsordens § 13, stk. 1, således at lovforslaget kan komme til 3. behandling tidligere end 30 dage efter lovforslagets fremsættelse.
Møder Udvalget har behandlet lovforslaget i 1 møde.
Høring Et udkast til lovforslaget har inden fremsættelsen været sendt i høring, og sundhedsministeren sendte den 23. marts 2018 dette udkast til udvalget, jf.
SUU alm. del  bilag 268. Den 2. maj 2018 sendte sundhedsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 2 skriftlige henvendelser fra Tandlægeforeningen.
 Sundhedsministeren har over for udvalget kommenteret den skriftlige henvendelse af 19. april 2018 til udvalget.
Spørgsmål Udvalget har stillet 3 spørgsmål til sundhedsministeren til skriftlig besvarelse, som denne har besvaret.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
Dansk Folkepartiets medlemmer af udvalget konstaterer, at Danske Regioner og Tandlægeforeningen ikke er nået til enighed om en ny overenskomst.
Forhandlingerne brød sammen og satte sundhedsvæsenet i et svært dilemma.
Normalt vil DF ikke blande sig i forhandlingerne mellem to parter, men partiet kunne samtidig se, at der nu var mulighed for en større og bredere gennemgang af hele det voksne tandplejeområde med det sigte at sikre en bedre og mere fremadrettet tandpleje.
 DF ser derfor fremad og har givet ministeren 1 år til at nå et resultat, som alle interessenter vil se som et godt resultat, dvs. både for borgere, tandplejere, læger og politikere, og hvor ministeren har sikret, at alle interessenter bliver inviteret med i forhandlingerne om nye rammer for voksentandplejen.
 Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af sundhedsministeren, tiltrådt af udvalget:
 1) Efter nr. 7 indsættes som nye numre:
 »01. I § 132, stk. 2, ændres »overenskomst med Dansk Tandlægeforening, og som der ydes tilskud til i medfør af § 65« til: »§ 64 b, og som der ydes tilskud til, jf. § 64 b«.
02. I § 137, stk. 2, ændres »65« til: »64 b«.« [Konsekvensændring som følge af lovforslagets § 1, nr. 4] Til § 2 2) I det under nr. 1 foreslåede § 1, stk. 4, indsættes i 1. pkt. efter »patienter over«: »tandlægens« og efter »akut behandling«: »hos tandlægen«.
[Præcisering] 3) Efter nr. 9 indsættes som nyt nummer:
»01. I § 12, stk. 4, 1. pkt., der bliver stk. 5, 1. pkt., ændres »jf. § 1, stk. 3«: til: »jf. § 1, stk. 5«.« [Konsekvensændring] 4) Efter nr. 10 indsættes som nyt nummer:
»02. I § 16 c, stk. 2, 2. pkt., ændres »§ 12, stk. 1-3, og stk. 4, 1.-3. pkt.,« til: »§ 12, stk. 1, 2 og 4, og stk. 5, 1.-3. pkt.«« [Konsekvensændring] 5) Efter nr. 12 indsættes som nye numre:
 »03. I § 18 indsættes efter stk. 4 som nyt stykke:
»Stk. 5. Praktiserende tandlæger, der ikke er godkendt til at yde tandlægehjælp, hvortil der ydes tilskud af regionsrådet, jf. § 64 b, stk. 3, i sundhedsloven, afholder udgifterne til driften af Styrelsen for Patientsikkerheds aktiviteter i tilknytning til patientklagesystemet og Sundhedsvæsenets Disciplinærnævn og de udgifter, der påhviler regionsrådene efter § 29, stk. 1, nr. 5, for de klage- og erstatningssager, som kan henføres til disse tandlæger.« Stk. 5 bliver herefter stk. 6.
04. I § 18, stk. 5, 1. og 2. pkt., der bliver stk. 6, 1. og 2. pkt., ændres »stk. 1-4« til: »stk. 1-5«.« [Finansiering af klage- og erstatningssager og konsekvensændring] Bemærkninger Til nr. 1 Med ændringsforslagets nr. 01 foreslås det at konsekvensændre sundhedslovens § 132, stk. 2, som følge af at der med lovforslagets § 1, nr. 2, indsættes en ny bestemmelse i sundhedslovens § 64 b om regionsrådets forpligtelse til at yde tilskud til tandlægehjælp til personer omfattet af sikringsgruppe 1 og 2, jf. sundhedslovens § 58, som ikke modtager tandpleje efter sundhedslovens § 131 (omsorgstandpleje) og § 133 (specialtandpleje), og at sundhedslovens § 65 ophæves med lovforslagets § 1, nr. 4.
 Med ændringsforslagets nr. 02 foreslås det at konsekvensændre sundhedslovens § 137, stk. 2, som følge af at der med lovforslagets § 1, nr. 2, indsættes en ny bestemmelse i sundhedslovens § 64 b om regionsrådets forpligtelse til at yde tilskud til tandlægehjælp til personer omfattet af sikringsgruppe 1 og 2, jf. sundhedslovens § 58, som ikke modtager tandpleje efter sundhedslovens § 131 (omsorgstandpleje) og § 133 (specialtandpleje), og at sundhedslovens § 65 ophæves med lovforslagets § 1, nr. 4.
Til nr. 2 Der er tale om en præcisering af, at Styrelsen for Patientsikkerhed kan behandle klager fra patienter over tandlægens manglende tilbud om skriftligt prisoverslag, jf. sundhedslovens § 57 h, stk. 3, manglende regelmæssig indkaldelse til tandlæge, jf. sundhedslovens § 57 i, stk. 3, og manglende mulighed for akut behandling hos tandlægen, jf. sundhedslovens § 64 c, stk. 1, vedrørende behandling udført hos en tandlæge.
Til nr. 3 Der er tale om en konsekvensændring, som følge af at der med lovforslagets § 2, nr. 1, foreslås indsat nye stykker i klage- og erstatningslovens § 1.
Til nr. 4 Ændringen af § 16, c, stk. 2, 2. pkt., hvormed § 12, stk. 1-3, og stk. 4, 1.-3. pkt., ændres til § 12, stk. 1, 2 og 4 og stk. 5, 1.-3. pkt., er en konsekvensændring af, at det i lovforslagets § 2, nr. 9, foreslås at indsætte et nyt stk. 3 i § 12.
Til nr. 5 Med ændringsforslagets nr. 03 foreslås det, at der indføres hjemmel til, at finansiering af udgifterne til driften af klagesystemet, således som dette foreslås reguleret i lovforslagets § 2, nr. 1, 7 og 8, og finansiering af udgifterne til de erstatningssager, der er henlagt til behandling hos en privat institution, kan pålægges de tandlæger, der ikke måtte være godkendt til at yde tandlægehjælp, hvortil der ydes tilskud af regionsrådet, jf. § 64 b, stk. 3, i sundhedsloven som affattet i lovforslagets § 1, nr. 2.
 Ændringsforslagets nr. 04, er en konsekvensændring, som følge af at der med ændringsforslagets nr. 03 foreslås indsat et nyt stk. 5 i klage- og erstatningslovens § 18.
Liselott Blixt (DF) fmd.
Karin Nødgaard (DF) Karina Adsbøl (DF) Susanne Eilersen (DF) Jeppe Jakobsen (DF) Jan Erik Messmann (DF) Jane Heitmann (V) Hans Christian Schmidt (V) Hans Andersen (V) Mads Fuglede (V) Thomas Danielsen (V) Jacob Jensen (V) Laura Lindahl (LA) May-Britt Kattrup (LA) Brigitte Klintskov Jerkel (KF) Astrid Krag (S) Flemming Møller Mortensen (S) Erik Christensen (S) Julie Skovsby (S) nfmd.
Karin Gaardsted (S) Lea Wermelin (S) Yildiz Akdogan (S) Stine Brix (EL) Finn Sørensen (EL) Pernille Schnoor (ALT) Torsten Gejl (ALT) Marlene Borst Hansen (RV) Kirsten Normann Andersen (SF) Trine Torp (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
