AFTALE om det nordiske bistandssamarbejde Danmarks, Finlands, Islands, Norges og Sveriges regeringer har i mange år  

 samarbejdet inden for udviklingsbistandens område, både for så vidt angår  

 harmonisering af bistand og i form af fællesnordiske bistandsindsatser.
Disse  

 regeringer ønsker nu at forstærke og videreudvikle deres samarbejde for at  

 fremme den økonomiske og sociale fremgang i udviklingslandene såvel indenfor  

 rammen af internationale organisationer som i de bilaterale forhold til de  

 enkelte lande.
Med henblik på særligt at fremme fællesnordiske  

 bistandsindsatser er regeringerne blevet enige om følgende:
Artikel I Generelt 1. Administrationen af fællesnordiske  

 bistandsindsatser i udviklingslandene, som regeringerne beslutter sig til at  

 gennemføre i medfør af denne aftale, skal ske gennem Det nordiske  

 Ministerråd, Den rådgivende Komite for Bistandsspørgsmål og  

 embedsmandskomiteen for bistandsspørgsmål samt for så vidt angår den løbende  

 administration gennem bistandsadministrationerne i de nordiske lande.
 2. Med fællesnordiske bistandsindsatser menes i denne  

 aftale programmer, som omfatter flere lande, landeprogrammer, program- og  

 sektorstøtte samt enkelte projekter.
Artikel II Ministerrådet 1. Ministerrådet behandler og fremlægger forslag til  

 regeringerne om fællesnordiske bistandsindsatser.
 2. Ministerrådet fastlægger økonomiske rammer for de  

 fællesnordiske indsatser og træffer afgørelser i vigtigere principielle  

 spørgsmål vedrørende udvidelse, forlængelse eller ændring af indsatserne.
 3. Ministerrådet skal løbende underrette Nordisk Råd  

 om budgetter og retningslinier for de fællesnordiske bistandsindsatser.
 4. Ministerrådet træffer sine beslutninger i  

 overensstemmelse med de enkelte landes lovgivning, administrative  

 bestemmelser og statsfinansielle forskrifter.
Artikel III Den rådgivende Komite 1. Den rådgivende Komite for Bistandsspørgsmål  

 rådgiver ministerrådet i dets behandling af forslag til nye fællesnordiske  

 bistandsindsatser og forlængelse eller ændring af sådanne indsatser i  

 overensstemmelse med artikel II pkt. 1. og 2. i denne aftale.
 2. Retningslinier for komiteens virksomhed fastlægges  

 af ministerrådet.
Artikel IV Embedsmandskomiteen 1. Embedsmandskomiteen for bistandsspørgsmål er  

 forberedende organ for de sager, som ministerrådet behandler ifølge artikel  

 II i denne aftale.
 2. Embedsmandskomiteen behandler rapporter,  

 regnskaber, revisionsberetninger og evalueringsrapporter fra de forvaltende  

 bistandsadministrationer (jfr. artikel V pkt. 1.). På grundlag heraf træffer  

 komiteen de nødvendige beslutninger og instruerer de forvaltende  

 bistandsadministrationer om bistandsindsatsernes gennemførelse i  

 overensstemmelse med aftaler med modtagerlandene og inden for rammerne af de  

 fastlagte budgetter.
 3. Forretningsordenen for embedsmandskomiteen  

 fastlægges af ministerrådet.
Artikel V Administration af bistandsindsatserne 1. Administrationen af de enkelte fællesnordiske  

 bistandsindsatser skal som regel varetages af en af de nationale  

 bistandsadministrationer (den forvaltende bistandsadministration), som  

 udpeges af ministerrådet.
 2. Den forvaltende bistandsadministration skal løse  

 sine opgaver i henhold til bestemmelserne i denne aftale og i de aftaler, som  

 er indgået i overensstemmelse med artikel VI, samt under overholdelse af de  

 beslutninger og instruktioner, som meddeles af embedsmandskomiteen i  

 overensstemmelse med dennes beføjelser.
 3. Embedsmandskomiteen kan træffe beslutning om, at de  

 forvaltende bistandsadministrationer skal nedsætte indsatsgrupper for at  

 rådgive dem ved behandlingen af spørgsmål i forbindelse med gennemførelsen af  

 bistandsindsatserne.
Artikel VI Aftaler 1. Såfremt bistanden til et modtagerland skal baseres  

 på et fællesnordisk landeprogram, nedfældes de nødvendige administrative  

 regler herfor i en ramme- eller procedureaftale mellem de deltagende nordiske  

 regeringer på den ene side og modtagerlandets regering på den anden.  

 Forhandlinger om en sådan aftale skal føres af den forvaltende  

 bistandsadministration på grundlag af ministerrådets instruktion.
 2. Udformningen og omfanget af fællesnordiske  

 bistandsprogrammer fastlægges i periodiske aftaler, som den forvaltende  

 bistandsadministration indgår med modtagerlandets regering i overensstemmelse  

 med embedsmandskomiteens beslutninger og inden for de økonomiske rammer, som  

 ministerrådet fastlægger.
 3. På grundlag af ramme- eller procedureaftaler samt  

 periodiske aftaler kan der indgås en eller flere sektorstøtte- eller  

 indsatsaftaler med modtagerlandets regering i det omfang fællesnordisk støtte  

 til sektorprogrammer eller projekter i modtagerlandet nødvendiggør sådanne.  

 Sektorstøtte- eller indsatsaftaler indgås af den administrerende  

 bistandsadministration og forelægges embedsmandskomiteen.
4. Såfremt den fællesnordiske bistand til et  

 modtagerland kun omfatter støtte til enkelte sektorprogrammer eller  

 projekter, kan den aftalemæssige fastlæggelse heraf indskrænkes til  

 sektorstøtte-eller indsatsaftaler, som indeholder alle de for bistanden til  

 landet nødvendige bestemmelser.
Sådanne sektorstøtte- eller indsatsaftaler  

 indgås af den forvaltende bistandsadministration i overensstemmelse med  

 embedsmandskomiteens beslutninger og inden for de budgetrammer, som  

 ministerrådet fastlægger.
5. Reglerne for fællesnordiske indsatser, som vedrører  

 støtte til programmer omfattende flere lande, fastlægges gennem aftaler med  

 disse lande.
Sådanne aftaler indgås af den forvaltende bistandsadministration  

 med tilsvarende tilpasning af de i denne artikels pkt. 1.-4. anførte  

 retningslinier.
6. Aftaler, som omtales i denne artikel, skal, hvis  

 behov foreligger, indeholde forbehold om årlige bevillinger i de deltagende  

 nordiske lande.
I øvrigt skal sådanne aftaler, i det omfang det er muligt og  

 hensigtsmæssigt, udformes efter de retningslinier, som normalt anvendes af  

 den forvaltende bistandsadministration.
Artikel VII Finansielle bestemmelser 1. Fordelingen mellem de deltagende lande af  

 omkostningerne ved de fællesnordiske bistandsindsatser fastlægges på forhånd  

 ved en beslutning i ministerrådet i hvert enkelt tilfælde.
 2. Omkostninger, der kan identificeres, som f.eks. den  

 forvaltende bistandsadministrations særlige omkostninger ved  

 administrationsopgaven, skal dækkes af de deltagende lande i overensstemmelse  

 med den fastlagte fordeling af omkostningerne for den pågældende  

 bistandsindsats.
3. De bidrag, som er fastlagt af ministerrådet i  

 overensstemmelse med denne artikel og i overensstemmelse med årlige  

 vedtagelser om budgetter for indsatserne, skal stilles til rådighed af de  

 deltagende lande.
Bidragene skal ydes som gave og uden bindinger.
Beløbene  

 skal overføres til den forvaltende bistandsadministration i begyndelsen af  

 giverlandets finansår.
Artikel VIII Personale Rekrutteringen af det udsendte personale til fællesnordiske  

 bistandsindsatser skal varetages af den forvaltende bistandsadministration,  

 som også ansætter personalet.
Rekrutteringen i de nordiske lande skal foregå  

 i samarbejde med bistandsadministrationerne.
Løn og andre ansættelsesvilkår  

 skal så vidt muligt stemme overens med den forvaltende  

 bistandsadministrations egne vilkår, men den størst mulige overensstemmelse  

 mellem ansættelsesvilkårene inden for den fællesnordiske bistand skal søges  

 gennemført.
Artikel IX Regnskabsaflæggelse, revision, rapportering og evaluering 1. Den forvaltende bistandsadministration skal hvert  

 år aflægge regnskaber, som er reviderede på foranstaltning af det pågældende  

 lands statslige revisionsmyndighed.
2. De forvaltende bistandsadministrationer skal  

 udarbejde årlige rapporter om indsatsernes forløb, som skal forelægges  

 embedsmandskomiteen på det tidspunkt, som komiteen fastsætter for at  

 muliggøre udarbejdelsen af den samlede årsrapport, som af komiteen skal  

 aflægges til ministerrådet.
Den forvaltende bistandsadministration skal  

 herudover efter behov rapportere til embedsmandskomiteen om vigtigere  

 principielle og politiske spørgsmål, som vedrører gennemførelsen af  

 indsatserne.
 3. Aftalerne med modtagerlandene skal som regel  

 indeholde bestemmelser om evaluering af indsatserne.
Artikel X Ikrafttrædelse, overgangsbestemmelser og opsigelse af aftalen 1. Denne aftale træder i kraft provisorisk ved  

 undertegnelsen og bliver definitivt gyldig, når dens godkendelse i  

 overensstemmelse med parternes konstitutionelle regler er blevet behørigt  

 notificeret gennem diplomatiske kanaler.
Samtidig ophæves overenskomsten af  

 18. juli 1968 mellem Danmark, Finland, Norge og Sverige vedrørende  

 administrationen af fællesnordiske bistandsprojekter i udviklingslandene som  

 ændret med tillægsprotokol af 3. december 1971 og 25. maj 1973. (* 1) 2. Ministerrådet beslutter, i hvilket omfang denne  

 aftale skal finde anvendelse på aftaler med modtagerlandene, som er indgået  

 under henvisning til overenskomsten af 18. juli 1968.
 3. Aftalen kan opsiges af hver af parterne skriftligt  

 med seks måneders varsel.
 Til bekræftelse heraf har undertegnede befuldmægtigede repræsentanter  

 undertegnet denne aftale.
 Undertegnet i København den 5. marts 1981 på dansk, finsk, islandsk, norsk  

 og svensk, hvilke tekster skal tillægges lige gyldighed, i et eksemplar, som  

 skal deponeres hos den danske regering.
 Bekræftede afskrifter skal af den danske regering tilstilles de øvrige  

 kontraherende regeringer.
Lise Østergaard Pirkko Tyølæjærvi Fridjon Thordarson Rolf Hansen Karin Søder I medfør af artikel X, pkt. 1, trådte aftalen foreløbigt i kraft den 5.  

 marts 1981 Udenrigsministeriet, den 1. juni 1981 Kjeld Olesen (* 1) Jfr. udenrigsministeriets bekendtgørelse nr. 123 af 23. oktober 1968  

 og nr. 125 af 28. oktober 1975.
