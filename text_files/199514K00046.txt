Nr BTL 46 Betænkning over Forslag til lov om regionale kulturforsøg   

 Nr L 46 1995-96, 1. samling Afgivet af Kulturudvalget Afgivet: 19951206 Udvalget har behandlet lovforslaget i nogle møder og har herunder stillet  

 spørgsmål til kulturministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Børneteatersammenslutningen, Dansk Kulturhistorisk Museumsforening, Filuren, Teater for Børn og Unge og Skive og Omegns Teaterkreds.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis og Dansk Folkepartis medlemmer) lovforslaget til  

vedtagelse uændret.
 En del af flertallet (Venstres og Det Konservative Folkepartis medlemmer  

 af udvalget) forudsætter, at kulturministeren arbejder for, at de i  

 lovforslaget indeholdte uddelegeringskompetencer udnyttes som forudsat.
Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med det af mindretallet  

 stillede ændringsforslag.
Mindretallet mener, at lovforslaget indebærer et  

 brud med den danske kulturpolitiske model, der har været karakteriseret af et  

 samarbejde mellem stat og kommuner, som man med rimelighed har kunnet  

 betragte som en decentralisering af kulturpolitikken.
 Kommuner og amter bestemmer gennem deres bevillinger niveauet for den  

 kommunalt funderede kulturpolitik, og staten støtter så denne politik gennem  

 statstilskud eller statsrefusion, hvis størrelse er beregnet på grundlag af  

 de midler, kommuner/amtskommuner har vedtaget at stille til rådighed for  

 områderne.
Det er SF's opfattelse, - at den yderligtgående regionalisering, kulturministeren foreslår, vil  

 indebære en generel svækkelse af de kulturelle områder, - at statens kulturpolitiske forpligtelser trods såkaldte  

 »hegnspæle« omkring bevillingerne meget let vil kunne blive  

 usynliggjort, når pengene overføres til de kommunale instanser, - at ulighederne mellem kommunerne vil vokse, og - at statens muligheder for at drive en landsdækkende kulturpolitik  

 usynliggøres.
 Beslutningsprocesserne vil blive flyttet fra uafhængige kunstner- og  

 ekspertråd til kommunalpolitikerne, der herved får tillagt et ansvar, det kan  

 være vanskeligt for dem at leve op til i en tid, hvor så mange andre  

 påtrængende behov i nærsamfundet kræver deres fulde opmærksomhed og stiller  

 store krav til deres økonomiske indsats.
 Så medmindre det af SF stillede ændringsforslag om en nøje afgrænsning af  

 forsøget vedtages, indstiller partiet lovforslaget til forkastelse.
Et andet mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling, og vil  

 stemme for det stillede ændringsforslag.
Dansk Folkeparti mener ikke, at det  

 er statens opgave at give støtte til bestemte former for kunst eller kultur,  

 ligesom partiet tager afstand fra forslagets indgreb i tipsmidlerne, som  

 alene bør gå til sport og idræt.
 ÆndringsforslagAf et mindretal (SF), tiltrådt af et  

mindretal (DF):
 Til § 2 1) Stk. 2 affattes således:
 »Stk. 2. Forsøgsaftale kan indgås med en af hver af følgende  

 typer forsøgsregioner:
1) en amtskommune, 2) Københavns, Frederiksberg, Odense, Århus eller Aalborg Kommune og 3) en gruppe bestående af højst 5 kommuner, der ikke er nævnt under nr.  

 2.« Bemærkninger Til nr. 1 Forslagsstillerne finder, at hvis der skal være tale om et  

 forsøg og ikke en opløsning af kulturpolitikken, er det meningsløst i 1996 at  

 udpege som forsøgsregioner to ens amter, to ens storbykommuner samt en række  

 primærkommuner og året efter yderligere en række kommuner, således at mere  

 end halvdelen af landets befolkning bliver omfattet af forsøget.
Hanne Andersen (S) fmd.
Søren Hansen (S) Eva Fatum (S) Poul Qvist  

 Jørgensen (S) Peder Sass (S) Margrete Auken (SF) Elsebeth Gerner Nielsen (RV)  

 Aage Frandsen (SF) Peter Duetoft (CD) Ester Larsen (V) Helge Sander (V) Lars  

 Løkke Rasmussen (V) nfmd.
Hans Christian Schmidt (V) Torben  

 Rechendorff (KF) Agnete Laustsen (KF) Brian Mikkelsen (KF) Ole Donner (DF) Fremskridtspartiet og Enhedslisten havde ikke medlemmer i udvalget.
