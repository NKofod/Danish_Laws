Patentdirektoratet afslog en afdelt ansøgning under henvisning til, at  

 opfindelsen allerede var kendt, og til at opfindelsen ikke fremgik af  

 stamansøgningen.
Ankenævnet sendte sagen tilbage til direktoratet til fortsat  

 behandling, idet nævnet fandt, at stamansøgningens opfindelse ikke kan  

 fremstilles uden kendskab til det i den afdelte ansøgning indeholdte.
År 1992, den 22. maj afsagde Patentankenævnet (Grønning-Nielsen, Franck, Herborg, Arne Holm) følgende Den 1. februar 1985 indleverede klageren en ansøgning om patent på en  

 fremgangsmåde til fremstilling af carboxylsyren af en  

 cholesterolsynteseinhiberende forbindelse kaldet Monacolin K eller salte  

 deraf udskilt af ansøgning nr. 730 1980 med prioritetsdato fra 20. februar  

 1979.
 Patentkravene lød således:
 »1. Fremgangsmåde til fremstilling af carboxylsyren af en  

 cholesterolsynteseinhiberende forbindelse kaldet monacolin K og med formlen:
 kendetegnet ved, at en stamme af monascus ruber dyrkes i et  

 dyrkningssubstrat indeholdende assimilerbare carbon- og nitrogenkilder, at et  

 alkali sættes til dyrkningsblandingen til opnåelse af alkalisalte af  

 monacolin K, og at man derefter enten isolerer alkalisaltene fra denne  

 alkaliske dyrkningsblanding eller ekstraherer syren med et organisk  

 opløsningsmiddel, fortrinsvis med ethylacetat eller chloroform, ved en sur  

 pH-værdi.
 2. Fremgangsmåde ifølge krav 1, kendetegnet ved, at stammen er  

 Monascus ruber stamme 1005 (FERM 4822, NRRL 12073).
 3. Fremgangsmåde ifølge krav 1 eller 2, kendetegnet ved, at  

 dyrkningen udføres ved en temperatur fra 7 til 40 grader C.
4. Fremgangsmåde ifølge krav 3, kendetegnet ved, at temperaturen er  

 fra 20 til 35 grader C.« Direktoratet afgav den 16. april 1986 betænkning og skrev således:
 »Af beskrivelsen til stamansøgning nr. 730 1980 fremgår det, at  

 hverken salte eller den frie syre svarende til lactonen her kaldet Monacolin  

 K kan isoleres, eller at disse salte eller denne syre har særligt  

 fordelagtige biologiske virkninger, idet saltene og syren kun kan nævnes som  

 mellemprodukter i opløsning ved oparbejdningen til Monacolin K på Lacton  

 form, jfr. side 6, linie 25-30 .... Ansøgningen kan således først betragtes  

 som indleveret 1. februar 1985. Fra beskrivelsen til dansk patentansøgning  

 nr. 3223 1980, er det imidlertid kendt at fremstille salte eller den frie  

 syre svarende til lactonen Monacolin K. .... Ansøgningen skønnes derfor ikke  

 at omhandle en patenterbar forbindelse«.
 Ansøgeren skrev den 15. oktober 1986 følgende til direktoratet og vedlagde  

 et bilag »Second Statutory Declaration« af Leslie Hough, til støtte  

 for ansøgningen:
 »I anledning af betænkningen af 16. april 1986 skal jeg herved på  

 ansøgernes vegne fremkomme med følgende bemærkninger.
 I betænkningens første afsnit konkluderes det i slutningen af afsnittet,  

 at det i patentkravene omhandlede ikke ses at kunne udledes af  

 stamansøgningen.
Med henblik på at undersøge, hvorvidt en fagmand på området ud fra  

 stamansøgningens indhold vil kunne udlede det i kravene i den foreliggende  

 ansøgning omhandlede, har ansøgeren rettet henvendelse til hr.
Leslie Hough,  

 der er professor i kemi ved Kings College, University of London.
 Professor Leslie Hough har nu udarbejdet en skriftlig redegørelse for sin  

 opfattelse af spørgsmålet i form af en »Statutory Declaration«, som  

 jeg vedlægger tilligemed den deri omtalte Exhibit LH1, som er den engelske  

 patentbeskrivelse, hvorpå oversættelsen til dansk i stamansøgningen er  

 baseret.
Som det vil fremgå, indeholder de tre første punkter i nævnte  

 »Statutory Declaration« en redegørelse for professor Leslie Houghs  

 stilling, kvalifikationer og arbejdsområde.
I punkterne 4 til 6 gives der en  

 generel redegørelse for lactoner som forbindelsesklasse og disses almindelige  

 egenskaber, som beror på at lactoner kan opfattes som indre estere.
 I redegørelsens punkt 5 fastslås det, at hydrolyse af en sådan ester fører  

 til en forbindelse, der er både en alkohol og en carboxylsyre, at  

 carboxylsyren kan ionisere til den tilsvarende carboxylat anion og en proton,  

 og at den således foreliggende ioniserede hydroxycarboxylsyre kan undergå  

 saltdannelse under passende betingelser.
I redegørelsens punkt 7 fastslås ordlyden af det afsnit i den engelske  

 beskrivelse, der svarer til afsnittet linie 25-30 på side 6 i den  

 foreliggende ansøgningsbeskrivelse, og i redegørelsens punkt 8 giver  

 professoren udtryk for, hvad der efter hans opfattelse kan udledes af dette  

 afsnit.
Det vil deraf fremgå, at behandlingen med alkali fører til et  

 vandopløseligt carboxylatsalt via en sur forbindelse, som er den åbne  

 carboxylsyre.
Hvis saltet derpå ekstraheres med ethylacetat eller chloroform  

 ved sur pH-værdi, opnås atter den frie carboxylsyre, som vil gendanne  

 lactonen Monacolin K ved fordampning af opløsningsmidlet.
 Af punkterne 9, 10 og 11 i redegørelsen vil det fremgå, at eksemplet på  

 side 9 og 10 i ansøgningens beskrivelse efter professorens opfattelse  

 underbygger ovenstående forklaring.
I redegørelsens punkter 12 og 13 kommer professor Leslie Hough ind på  

 saltenes og syrens biologiske virkninger.
Det vil ses, at den til lactonen  

 Monacolin K svarende syre og saltene af syren af en fagmand forventes at have  

 samme biologiske virkning som lactonen, og det fastslås således også, at  

 syren eller saltene efter administrationen let vil kunne blive omdannet til  

 lactonen og derfor af denne grund må forventes at udvise lactonens  

 virkninger.
Dette synspunkt uddybes i redegørelsens punkt 13.
 Af ovenstående bemærkninger til professor Leslie Houghs skriftlige  

 redegørelse vil det fremgå, at en fagmand vil kunne udlede det i kravene i  

 den foreliggende ansøgning omhandlede ud fra stamansøgningen, og at den  

 ansøgte løbedag den 20. februar 1980 derfor må kunne anerkendes af  

 direktoratet'.
 Den 26. juli 1988 afslog direktoratet ansøgningen med følgende  

 begrundelse:
 »Efter modtagelse af Deres skrivelse af 15. oktober 1986 meddeles, at  

 Deres patentansøgning nr. 470 1985, som er indleveret den 1. februar 1985 med  

 benævnelsen »Fremgangsmåde til fremstilling af en  

 cholesterolsynteseinhiberende forbindelse kalde Monacolin K eller salte  

 deraf« er afslået af de nedenfor anførte grunde.
1. De anfører i Deres brev af 15. oktober 1986, at en fagmand på området  

 vil kunne udlede det i kravene i den foreliggende ansøgning omhandlede ud fra  

 stamansøgningens indhold, og medsender til underbyggelse af denne påstand en  

 skriftlig redegørelse fra professor Leslie Hough.
De konkluderer, at  

 direktoratet på dette grundlag må kunne anerkende den ansøgte løbedag den 20.  

 februar 1980.
 2. Afgørende for, om ansøgningen efter patentlovens § 11 kan anses for  

 indleveret på indleveringsdagen for ansøgning nr. 730 1980, er imidlertid, om  

 den omhandlede opfindelse fremgik af ansøgning nr. 730 1980 ved dennes  

 indlevering, og ikke, hvad en fagmand måtte kunne udlede ud fra denne  

 ansøgning.
3. At den sure forbindelse omtalt i ansøgning nr. 730 1980 er lig med  

 carboxylsyren af Monacolin K er muligvis forventeligt for en fagmand.
Men det  

 fremgår ikke nogen steder af ansøgning nr. 730 1980, at den sure forbindelse  

 er carboxylsyren af Monacolin K og heller ikke, om den er blevet isoleret og  

 undersøgt.
Der foreligger således hverken fysiske eller biologiske data for  

 den sure forbindelse, og dens biologiske aktivitet er overhovedet ikke  

 omtalt.
Heller ikke isolering af alkalisaltene fremgår af ansøgning nr. 730  

 1980.
 4. Vi må derfor fastholde, at den omhandlede opfindelse ikke fremgår af  

 ansøgning nr. 730 1980. Trods det af Dem anførte, kan vi derfor ikke  

 imødekomme Deres begæring om, at ansøgningen anses for indleveret den 20.  

 februar 1980.
 5. Ansøgningen må anses for indleveret den 1. februar 1985. Som tidligere  

 anført skønnes den herefter ikke at angå noget patenterbart, da det fra  

 beskrivelsen til dansk patentansøgning nr. 3223 1980 er kendt, at fremstille  

 salte eller den frie syre svarende til lactonen Monacolin K ved dyrkning af  

 en stamme af Monascus ruber og isolering af saltene eller syre fra  

 dyrkningsblandingen'.
Den 18. januar 1989 indbragte klageren afgørelsen for Patentankenævnet og  

 påstod sagen tilbagesendt til direktoratet til fortsat behandling.
Det  

 anførtes bl.a. i skrivelsen:
 »Nærværende ansøgning nr. 470 1985 blev 26. juli 1988 afslået med den  

 begrundelse, at den i ansøgningen omhandlede opfindelse ikke fremgik af  

 stamansøgningen nr. 730 1980 ved denne indlevering den 20. februar 1980.
Den i ansøgningen omhandlede opfindelse angår kemiske forbindelser, der  

 inhiberer biosyntesen af cholesterol.
En kendt forbindelse, der har denne  

 egenskab, er forbindelsen ML-236, som er omtalt på side 1 i ansøgningens  

 beskrivelse.
En med ML-236 nært beslægtet forbindelse er ML-236B, som kendes fra en  

 artikel i det engelske tidsskrift The lancet, 1978, siderne 1342 og 1343  

 (bilag ATB3 til Alan Thomas Bull's erklæring af 12. december 1988). I  

 forbindelse med omtalen af den cholesterolsynteseinhiberende virkning af  

 compactin, der nævnes at være identisk med ML-263B, henviser artiklen til  

 litteraturstedet FEBS Letters, 1976, 72, 323 (5. litteraturhenvisning)  

 (bilag: LH4 til Leslie Hough's anden erklæring af 8. december 1988). Det  

 pågældende litteratursted, som må være kendt af fagmanden, der interesserer  

 sig for forbindelser, der inhiberer cholesterolsyntese, viser strukturformlen  

 for ML-236B og viser samtidig det nære slægtsskab mellem denne forbindelse og  

 Monacolin K.
Artiklen i FEBS Letters viser også, at ML-236B kan foreligge i  

 en lactonform og syreform, og det omtales hvorledes lactonformen og  

 syreformen (natriumsaltet) fremstilles.
Det nævnes således, at syreformen  

 (natriumsaltet) af forbindelsen fremstilles ved forsæbning af lactonen i 0,1  

 Na0H ved 50 grader C i 2 timer.
 For fagmanden, der erkender, at forskellen mellem Monacolin K og ML-236B  

 alene består i, at Monacolin K har en methylsubstituent ved de kondenserede  

 ringes carbonatom nr. 3, fremgår det umiddelbart, at Monacolin K på  

 tilsvarende vis som ML-236B kan foreligge i en lactonform og i en syreform,  

 ......
 ...... det vil derfor umiddelbart fremgå for fagmanden, at syreformen og  

 lactonformen af Monacolin K også er biologisk ækvivalente, i og med at  

 fagmanden har erkendt, at den omhandlede biologiske virkning af Monacolin K  

 netop beror på den del af molekylet, som omfatter lactonringen, og som  

 strukturelt svarer til mevalonsyre-delta-lacton«.
 Ankenævnet har behandlet sagen i sit møde den 23. januar 1991.
For klageren mødte ingeniør H.P.
Mathiesen, som uddybede de skriftlige  

 indlæg i sagen.
 Ankenævnet anmodede klageren om inden en frist på 2 måneder at oplyse,  

 hvem der har taget initiativet til og hvorfor denne ansøgning er afdelt fra  

 stamansøgningen nr. 730/80, samt at tage stilling til direktoratets  

 bemærkning i skrivelse af 16. april 1986 om, at patentansøgning nr. 3223/80  

 er nyhedsskadelig i realiteten.
 Efterfølgende har Ankenævnet ved skrivelse af 7. februar 1991 anmodet  

 Patentdirektoratet om en udtalelse om baggrunden for udskillelsen af  

 nærværende ansøgning samt om at præcisere, på hvilke punkter ansøgning nr.  

 3223/80 findes nyhedsskadelig for nærværende ansøgning.
 Klageren meddelte i brev af 11. februar 1991 følgende:
»Idet jeg henviser til mødet i Patentankenævnet onsdag den 23. januar  

 1991, skal jeg herved oplyse, at ansøgerne ikke ønsker at argumentere for den  

 faktiske indleveringsdag 1. februar 1985 for nærværende afdelte ansøgning,  

 men kun for indleveringsdagen 20. februar 1980 for stamansøgningen nr. 730/80  

 som løbedag med baggrund i, at nærværende ansøgning bør anses for afdelt af  

 stamansøgningen på grundlag af indholdet i stamansøgningens  

 beskrivelse.« Patentdirektoratet udtalte i skrivelse af 27. februar 1991 følgende:
 »Ansøgningen er indleveret den 1. februar 1985 med ansøgt løbedag den  

 20. februar 1980 fra ansøgning nr. 730/80 (stamansøgningen).
Ansøgeren har selv taget initiativ til at indlevere ansøgningen med den  

 ansøgte løbedag.
Der har ikke fra direktoratet været påpeget mangler med  

 hensyn til enhed i stamansøgningen.
 Ansøgningen vedrører mikrobiologisk fremstilling af carboxylsyren af  

 monacolin K (der er et derivat af monacolin K), mens stamansøgningen vedrører  

 mikrobiologisk fremstilling af selve monacolin K.
Opfindelsen i ansøgningen er ikke angivet i stamansøgningens  

 basisdokumenter og heller ikke ved senere tilføjelse i stamansøgningen.  

 Ansøgningen kan derfor hverken anses som afdelt eller udskilt af  

 stamansøgningen, jf.
Bkg. §§ 22 og 23 og PB §§ 58 og 59.
 Den nyhedsskadelige ansøgning nr. 3223/80 vedrører mikrobiologisk  

 fremstilling af salte og estre af carboxylsyren af monacolin K, dvs. simple  

 derivater af de i ansøgning nr. 470/85 omhandlede.
Fremgangsmåden i ansøgning 470/85 adskiller sig alene fra fremgangsmåden i  

 ansøgning nr. 3223/80 i det sidste isoleringstrin.
Dette sidste trin er et  

 banalt, ikke opfinderisk trin.
Fremgangsmåden i ansøgning 470/85 adskiller  

 sig således ikke væsentligt fra fremgangsmåden i ansøgning 3223/80.« Ankenævnet behandlede herefter påny sagen i sit møde den 13. marts 1992.
For klageren mødte ingeniør H.P.
Mathiesen, der uddybede klagerens  

 opfattelse af, at det for bedømmelsen afgørende er, at det nu ansøgte fremgår  

 af basisdokumenterne til stamansøgningen nr. 730/80.
 Ankenævnet skal udtale:
 Da det i stamansøgningen ansøgte ikke kan fremstilles uden kendskab til  

 den nu ansøgte reaktion findes der at være en sådan samhørighed mellem  

 stamansøgningen og det nu ansøgte, at dette kan antages at fremgå af  

 stamansøgningen.
Herefter bestemmes:
 Sagen tilbagesendes til direktoratet til fortsat behandling.
