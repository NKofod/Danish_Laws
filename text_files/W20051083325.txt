Ankestyrelsens principafgørelse A-25-05 om kontanthjælp - nedsættelse - udeblivelse - samtale - beskæftigelsesfremmende foranstaltning - CV - skrivning - AF - tilmelding Resume:
Der var ikke grundlag for at antage, at de konkrete samtaler, som en ansøger var udeblevet fra, var formidlingssamtaler eller samtaler om udarbejdelse af en jobplan.
Kommunen var således ikke berettiget til at nedsætte ansøgers kontanthjælp med 1/3 i 20 uger.
 Kassation:
Der er kommet nye regler på området Kassationsdato:
30-12-2009 Love:
Lov om aktiv socialpolitik - lovbekendtgørelse nr. 709 af 13. august 2003 - § 38a Sagsfremstilling:
Ansøger indgav i september 2003 ansøgning om kontanthjælp til kommunen.
Hun blev henvist til at møde op i et aktiveringshus den 8. oktober 2003 til AF-tilmelding og CV- skrivning.
Ifølge kommunens journalark ringede ansøger den 23. oktober 2003 til kommunen og oplyste, at hun netop havde opdaget, at hun skulle have været til CV-skrivning.
Det blev aftalt, at hun i stedet skulle møde den 29. oktober 2003.
Den 3. november 2003 skrev kommunen til ansøger, at hun uden rimelig grund var udeblevet fra aktiveringstilbud/samtale vedrørende aktiveringstilbud.
Hendes kontanthjælp ville derfor blive nedsat med 1/3 i 3 uger fra næste udbetaling.
Ansøger blev indkaldt til et nyt møde den 5. november 2003, som hun også udeblev fra.
 Kommunen traf den 17. november 2003 afgørelse om, at udbetaling af kontanthjælp ville ophøre uden varsel, idet ansøger, uden at melde afbud, var udeblevet fra samtaler vedrørende tilmelding af CV til Jobnet Danmark og tilmelding til AF.
 Kommunen vurderede, at ansøger ved sine gentagne udeblivelser ikke opfyldte betingelsen i lov om aktiv socialpolitik § 13 om, at ansøger aktivt skal søge at udnytte sine arbejdsmuligheder.
 Kommunen oplyste samtidig, at ved fornyet henvendelse om kontanthjælp ville hjælpen blive nedsat med 1/3 i 20 uger i henhold til lov om aktiv socialpolitik § 38 a, stk. 2, da ansøger gentagne gange havde afvist tilbud om beskæftigelsesfremmende foranstaltning.
Ansøger kontaktede den 10. december 2003 kommunen og spurgte om udbetaling af kontanthjælp, idet hun samme dag havde tilmeldt sig AF og indlagt sit CV på Beskæftigelsesministeriets database.
Det blev aftalt, at hun kunne hente en check på forvaltningen.
 Ansøger klagede mundtligt over afgørelsen om nedsættelse af kontanthjælpen med 1/3 i 20 uger.
 Det sociale nævn ændrede kommunens afgørelse, idet nævnet fandt, at kommunen ikke var berettiget til at nedsætte ansøgers kontanthjælp med 1/3 i 20 uger, fordi hun to gange var udeblevet fra en samtale.
 Begrundelsen var, at udeblivelse fra en samtale ikke var en afvisning af tilbud om arbejde, tilbud efter lov om en aktiv beskæftigelsesindsats eller anden beskæftigelsesfremmende foranstaltning, jf. aktivlovens § 38 a, stk. 1, nr. 2.
 I kommunens klage til Ankestyrelsen var det anført, at kommunen ved brev af 3. november 2003 skrev til ansøger, at samtalen omhandlede afgivelse af et aktiveringstilbud.
 Kommunen var derfor af den opfattelse, at ansøgers manglende fremmøde til samtalen uden afbud skulle betragtes som afvisning af et beskæftigelsesfremmende tilbud.
 Sagen blev behandlet i principielt møde med henblik på afklaring af, om samtale vedrørende arbejdsformidling og CV tilmelding var en beskæftigelsesfremmende foranstaltning.
 Afgørelse:
Ankestyrelsen fandt, at efter aktivlovens § 38 a, stk. 1, nr. 1 og 2, således som den var udformet på tidspunktet for ansøgers udeblivelser fra samtaler vedrørende tilmelding af CV til Jobnet Danmark og tilmelding til AF, nedsættes hjælpen med 1/3 i 3 uger hvis en person eller dennes ægtefælle, der modtager hjælp efter § 25, stk. 1, nr. 1 eller 2, stk. 2 eller stk. 3, alene på grund af ledighed, uden rimelig grund ophører med sit arbejde eller afviser tilbud om arbejde, aktivering eller anden beskæftigelsesfremmende foranstaltning.
Af stk. 2 fremgår, at hjælpen nedsættes, hvis en person eller dennes ægtefælle to eller flere gange inden for de seneste 12 måneder afviser tilbud m.v. efter stk. 1, nr. 1-5, med 1/3 i 20 uger, eller indtil den person, der har afvist tilbud m.v., har haft mere end 300 timers ustøttet arbejde i en periode på 10 uger.
Efter lovbemærkningerne til § 38 a omfatter ydelsesnedsættelsen personer, der bliver selvforskyldt ledige.
Det fremgår af bemærkningerne, at selvforskyldt ledighed anvendes i samme betydning som i lov om arbejdsløshedsforsikring § 63, stk. 5.
Af bekendtgørelse om selvforskyldt ledighed fremgår af § 10, at et medlem er selvforskyldt ledig, hvis medlemmet uden en gyldig grund, jf. kap. 3, afslår et formidlet arbejde.
Af stk. 2 fremgår, at stk. 1 også omfatter situationer, der kan sidestilles med et afslag, herunder hvis et medlem melder afbud til eller ikke møder til en formidlingssamtale, som AF eller A-kassen har indkaldt medlemmet til, eller til en samtale om et formidlet arbejde hos arbejdsgiveren.
 Af bekendtgørelsens § 11 fremgår, at et medlem er selvforskyldt ledig, hvis medlemmet afslår at være med til at udarbejde eller revidere en jobplan uden en gyldig grund, jf. kap. 3. Af stk. 3 fremgår, at stk. 1 også gælder i situationer, der kan sidestilles med et afslag, herunder hvis et medlem melder afbud til eller udebliver fra en samtale om udarbejdelse eller revision af en jobplan eller et tilbud efter en jobplan.
 Ankestyrelsen opfattede ikke samtaler vedrørende tilmelding af CV til Jobnet Danmark og tilmelding til AF arbejdsformidlingen, hvor der ikke blev formidlet et konkret jobtilbud eller tilbud om aktivering eller udarbejdet en jobplan, som værende omfattet af begrebet beskæftigelsesfremmende foranstaltning.
 Ankestyrelsen lagde ved afgørelsen vægt på, at der ikke var grundlag for at antage, at de samtaler, som ansøger udeblev fra, var formidlingssamtaler eller samtaler om udarbejdelse af en jobplan.
Samtalerne havde således efter det oplyste en mere teknisk karakter af digital tilmelding til AF samt tilmelding af CV.
At der efter det oplyste også fandt visitering af kontanthjælpsmodtagere samt rådgivning om jobsøgning sted, kunne efter Ankestyrelsens opfattelse ikke føre til et andet resultat.
 Ankestyrelsen tiltrådte således nævnets afgørelse.
