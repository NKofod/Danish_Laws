Blandt de kollegiale regler, der gælder for advokatsamfundets  

 medlemmer, er en række restriktive bestemmelser om annoncering.
I 1976 modtog  

 tilsynet bl.a. en klage over disse regler, men et nyt sæt regler var da netop  

 under udarbejdelse, og tilsynet behandlede derfor sagen på grundlag af  

 forslaget til nye regler, som medførte en vis, beskeden liberalisering af  

 bestemmelserne.
 Monopolrådet fandt, at annonceringsreglerne - også i den foreslåede  

 nye form - måtte antages at kunne medføre de skadelige virkninger, der  

 omtales i monopollovens § 11. Rådet bestemte derfor, at tilsynets direktorat  

 skulle forhandle videre med Advokatrådet om yderligere liberalisering af  

 reglerne samt om en tydeliggørelse af de gældende salærtaksters vejledende  

 karakter, således at det fremgår, at advokaterne kan fravige taksterne i  

 nedadgående retning.
Inden disse forhandlinger kom igang, indbragte Advokatrådet sagen for  

 monopol-ankenævnet, som i den nedenfor gengivne kendelse har ophævet  

 monopolrådets afgørelse.
Nævnet har fundet, at der ikke er grundlag for  

 yderligere forhandlinger om ændring af de vedtagne nye regler på området.  

 Disse kan herefter sættes i kraft.
Ankenævnet bemærker dog, at der ikke er taget stilling til en  

 bestemmelse om, at advokaterne ikke generelt må fravige de gældende takster i  

 nedadgående retning.
Denne bestemmelse betragter nævnet som en del af det  

 samlede takstsystem.
År 1978 den 18. december, blev i sagen j.nr. 21/77, Advokatrådet, afsagt  

 sålydende KENDELSE:
 I skrivelse af 14. oktober 1977 har højesteretssagfører Bent Jacobsen som  

 advokat for Advokatrådet klaget over en af monopoltilsynet ved skrivelse af  

 6. oktober 1977 truffet afgørelse om advokaternes annonceringsregler m.v.
 Ved skrivelse af 28. oktober 1977 er advokat Jerry Osbak indtrådt i sagen  

 til støtte for monopoltilsynet.
 Ved skrivelse af 10. maj 1978 er Liberale Erhvervs Råd (LER)  

 v/højesteretssagfører Mogens Plesner indtrådt i sagen til støtte for  

 Advokatrådet.
 Klagerne har nedlagt påstand om, at monopoltilsynets generelle afgørelser  

 om advokaternes adgang til at annoncere med sagsområder og med priser samt om  

 adgangen til at fravige salærtaksterne i nedadgående retning tilsidesættes,  

 og at Advokatrådets udkast til ændrede regler om reklamering og annoncering  

 tillades sat i kraft.
 Monopoltilsynet har påstået afgørelsen stadfæstet.
Over for nævnet er der redegjort for sagen i indlæg af 13. marts 1978 fra  

 klagerne, i indlæg af 15. august 1978 fra biintervenienten LER, i indlæg af  

 21. november 1977, 1. juni og 11. oktober 1978 fra monopoltilsynet og i  

 indlæg af 21. august 1978 fra biintervenienten Jerry Osbak.
Parterne og  

 biintervenienterne er gjort bekendt med hinandens indlæg.
 Sagen har været behandlet på nævnets møder den 23. og 27. november 1978.  

 På det første møde var parterne og biintervenienterne til stede og udtalte  

 sig.
 Den påklagede afgørelse er indeholdt i sålydende skrivelse af 6. oktober  

 1977 fra monopoltilsynet til Advokatrådet:
 »Idet henvises til monopoltilsynets skrivelse af 14. september 1977  

 om monopolrådets afgørelse af samme dato vedrørende de af Advokatrådet  

 foreslåede annonceringsregler skal man meddele følgende:
 Efter rådets afgørelse må de foreslåede annonceringsregler antages at  

 kunne medføre de i monopollovens § 11 nævnte skadelige virkninger, og  

 direktoratet bemyndigedes til at fortsætte forhandlingerne med Advokatrådet  

 med henblik på en yderligere liberalisering af annonceringsreglerne, således  

 at advokaterne har fri adgang til at annoncere - herunder at annoncere med  

 sagsområder også inden for almen praksis og med priser - bortset fra, at det  

 i Advokatrådets kollegiale regler kan fastsættes, at advokater skal overholde  

 markedsføringsloven og afholde sig fra annoncering, der kan bringe standens  

 omdømme i fare.
 Rådet bemyndigede endvidere direktoratet til at forhandle med Advokatrådet  

 om ændring i de indledende bemærkninger om salærtaksternes vejledende  

 karakter og i de kollegiale regler, således at det fremgår, at advokaterne  

 frit kan fravige salærtaksterne i nedadgående retning.
Monopolrådets begrundelse for afgørelsen fremgår af det som bilag vedlagte  

 uddrag af protokollatet fra rådsmødet.
Det fremgår heraf, at rådet ved  

 afgørelsen lagde vægt på, at Advokatrådets forslag til annonceringsregler  

 ikke imødekommer de mindre erhvervsdrivendes og almindelige forbrugeres  

 interesser med hensyn til bistand inden for advokaternes traditionelle  

 praksis, og på hensynet til nyetablerede advokater, idet udviklingen har  

 medført, at det er vanskeligt at få et klientel uden annoncering.
Endvidere  

 fandt rådet, at et totalt forbud mod prisannoncering for alle advokater synes  

 at kunne medføre, at en konkurrence, der fremmer specialisering og  

 rationalisering til fordel for advokaternes klienter, begrænses på urimelig  

 måde.
 Ved afgørelsen vedrørende advokaternes adgang til frit at fravige  

 salærtaksterne i nedadgående retning blev der lagt vægt på betydningen af, at  

 der er mulighed for priskonkurrence inden for advokatområdet.
 Da Advokatrådet efter det oplyste holder møde den 28. oktober, skal man  

 herved anmode Advokatrådet om at foreslå en dato for et møde med tilsynet i  

 første halvdel af november måned med henblik på en forhandling, jfr.  

 monopollovens § 11, stk. 1, om en yderligere liberalisering af advokaternes  

 annonceringsregler, samt om de ovenfor nævnte ændringer i de kollegiale  

 regler, jfr. disses afsnit V 1 og VII 1 d og i indledningen til  

 salærtaksterne.
Advokat Jerry Osbak har til tilsynet fremsendt en skrivelse af 20.  

 september 1977 vedrørende sagen, hvoraf kopi er vedlagt.« Om sagens baggrund er det oplyst, at monopoltilsynet i løbet af 1976  

 modtog en sag fra forbrugerombudsmanden vedrørende advokat Jerry Osbaks  

 annoncering samt en klage fra advokat Jerry Osbak over Advokatrådets  

 kollegiale regler om annoncering.
Endvidere modtog tilsynet en anmodning fra  

 forbrugerrådet om at foretage en undersøgelse af de liberale erhverv,  

 herunder advokaternes kollegialt fastsatte regler om annoncering.
 Monopolrådets forretningsudvalg tiltrådte, at spørgsmålet om, hvorvidt  

 Advokatrådets annonceringsregler måtte anses for stridende mod monopolloven,  

 først blev forelagt rådet efter, at Advokatrådet havde stillet forslag om nye  

 regler.
I april 1977 afgav en af Advokatsamfundets erhvervsudvalg nedsat  

 arbejdsgruppe - specialistudvalget - en betænkning om advokaters reklamering,  

 herunder annoncering.
Udvalgets betænkning indeholdt et forslag til et nyt  

 afsnit II i de kollegiale regler vedrørende reklamering, herunder annoncering  

 m.v.
 De for sagen væsentligste bestemmelser er fastsat i udkastets punkt 1, 5  

 og 6, der er sålydende:
 1) En advokat må ikke reklamere eller annoncere for sin virksomhed på en  

 måde, der strider mod god advokatskik.
5) En advokat må ikke reklamere med, at han påtager sig opgaver, hvis  

 udførelse henhører under almindelig, traditionel advokatvirksomhed, herunder  

 procedure, inkasso, bobehandling, berigtigelse af ejendomshandler og  

 stiftelse af selskaber.
Det er en advokat tilladt at reklamere med angivelse  

 af »almen praksis«, samt at anføre, at han er tilsluttet den  

 offentlige retshjælpsordning.
6) En advokat må ikke reklamere med priser på sine ydelser.
Det er dog  

 tilladt i annoncer at informere om vederlaget for retshjælp.
 Sagen blev herefter forelagt monopolrådet, der på sit møde den 14.  

 september 1977 besluttede at bemyndige direktoratet til i medfør af  

 monopollovens § 11, stk. 1, at fortsætte forhandlingerne med Advokatrådet med  

 henblik på en yderligere liberalisering af annonceringsreglerne, således at  

 advokaterne har fri adgang til at annoncere - herunder at annoncere med  

 sagsområder også inden for almen praksis og med priser - bortset fra, at det  

 i reglerne kan fastsættes, at advokater skal overholde markedsføringslovens  

 bestemmelser og afholde sig fra annoncering, der kan bringe standens omdømme  

 i fare.
 Direktoratet blev endvidere bemyndiget til at forhandle med Advokatrådet  

 om ændring i de indledende bemærkninger om salærtaksternes vejledende  

 karakter og i de kollegiale regler, således at det fremgår, at advokaterne  

 frit kan fravige salærtaksterne i nedadgående retning.
 Inden disse forhandlinger blev iværksat indbragte Advokatrådet sagen for  

 nævnet.
Klagerne har til støtte for deres påstand bl. a. anført, at der ikke med  

 hjemmel i monopolloven er grundlag for at gennemtvinge de ændringer af  

 annonceringsreglerne som monopoltilsynet ønsker gennemført.
Derimod har  

 klagerne ikke bestridt, at tilsynet med hjemmel i monopolloven kan ændre  

 advokaternes annonceringsregler.
Advokaternes aftaler og takster er anmeldt  

 til monopoltilsynet, og tilsynet har flere gange krævet takstsystemet ændret.  

 Dette er der klart hjemmel til i monopolloven, men klagerne gør gældende, at  

 såfremt monopollovens bestemmelser anvendes rigtigt, er der ikke grundlag for  

 den afgørelse som tilsynet nu har truffet.
Efter de nugældende regler har advokater ret til at annoncere med navn,  

 stilling, adresse og telefon samt træffetid, og heri ligger klart  

 forudsætningsvis, at der ikke må reklameres med sagsområder eller med priser.  

 Under hensyn til de indvendinger, der har været fremsat mod denne ordning,  

 har Advokatrådet vedtaget en liberalisering for så vidt angår reklameringen  

 med sagsområder, idet dette ifølge de nye reglers § 5 ikke må ske, for så  

 vidt angår enkeltområder, der henhører under almindelig, traditionel  

 advokatvirksomhed.
Dette indebærer, at angivelse af særlige sagsområder uden  

 for almindelig advokatvirksomhed som f. eks. søret, panteret og  

 EF-konkurrenceret er tilladt.
Hertil kommer retten til at reklamere med  

 tilknytning til retshjælpsordningen og prisen for retshjælp.
De nye regler tillader ikke, at en advokat reklamerer med, at han er  

 »specialist« på et bestemt område.
Dette er en naturlig konsekvens  

 af, at der ikke inden for advokaterhvervet - som f. eks. for læger - findes  

 nogen autoriseret specialistuddannelse.
Ifølge de nye reglers § 14 kan Advokatrådet lade udfærdige fortegnelser  

 over samtlige advokater.
I disse fortegnelser kan den enkelte advokat anføre,  

 hvilke virksomhedsområder uden for almen praksis han særligt er interesseret  

 i.
Hermed har klienter, der har behov for advokatbistand inden for et  

 specielt område, som ikke alle advokater kan formodes at have erfaring i,  

 mulighed for at finde en egnet advokat.
Klagerne er naturligvis klar over, at  

 denne tilkendegivelse vil blive taget som udtryk for, at advokaten er  

 »specialist« på området, men det indebærer ikke så store risici,  

 idet klienter, der har behov for advokatbistand på et specielt område, ofte  

 selv vil være kyndige på området og derfor vil kunne vurdere advokatens  

 indsats.
Inden for almen praksis, som alle advokater må formodes at beskæftige sig  

 med f. eks. bobehandling, berigtigelse af ejendomsoverdragelse, incasso,  

 ægteskabssager o. lign., har Advokatrådet ikke ønsket, at der gives  

 advokaterne adgang til at reklamere med områder som de har særlig ekspertise  

 i (grenavertering). Dette forbud skyldes først og fremmest hensynet til  

 publikum, der kunne blive vildledt gennem en sådan annoncering. publikum vil  

 med rette gå ud fra, at en advokat, der reklamerede med et særligt område, er  

 specialist på området.
Da der ikke findes nogen specialistuddannelse for  

 advokater, er der ingen sikkerhed for, at klienten får en særlig kvalificeret  

 rådgivning hos en advokat, der kalder sig »specialist« på et  

 område, og hele advokatstandens omdømme ville lide skade ved en sådan  

 tilkendegivelse.
I øvrigt har monopoltilsynet ikke tilkendegivet, hvilke  

 »grene« man finder, at en advokat skal kunne reklamere med.
En  

 meget specificeret angivelse af hvad advokaten påtager sig, vil understøtte  

 klienternes opfattelse af, at advokaten er specialist på området.
Også inden for andre liberale erhverv eksisterer tilsvarende  

 reklameringsforbud.
For så vidt angår tandlæger er reklameringsforbudet  

 fastsat ved lov.
Det hedder i § 16, stk. 1, i lov nr. 276 af 26. maj 1976 om  

 tandlæger: »Reklamering for tandlægevirksomhed må kun ske ved meddelelse  

 af navn, stilling, adresse og træffetid samt om eventuel overenskomst med det  

 offentlige«.
Denne bestemmelse er mere restriktiv end de nye regler som  

 advokaterne ønsker iværksat.
Bestemmelsen i tandlægeloven er udtryk for, at  

 lovgivningsmagten finder, at der inden for de liberale erhverv er behov for  

 begrænsninger i annonceringsadgangen.
Monopoltilsynet har til bestemmelsen  

 anført, at tandlæger kan udmelde sig af Dansk Tandlægeforening, idet der ikke  

 som i Advokatsamfundet er tvungent medlemsskab, men en eventuel udmeldelse af  

 tandlægeforeningen vil ikke ophæve tandlægens pligt til at følge  

 tandlægelovens annonceringsregler.
I oplægget til monopolrådets møde har direktoratet anført, at »en fri  

 adgang til at annoncere med sagsområder og med priser vil svare til den  

 retstilstand, der er gældende i den angelsaksiske verden«.
Hermed sigtes  

 der formentlig traditionelt til England og USA.
I England er den virksomhed, der i Danmark udøves af advokater, delt op på  

 to grupper, hvoraf barristers i princippet beskæftiger sig med procedure,  

 medens solicitors i princippet varetager de øvrige advokatopgaver.
For begge  

 grupper gælder der et generelt og skarpt annonceringsforbud.
Der har været  

 foreslået en lempelse for solicitors - men ikke for barristers.
Dette forslag  

 er ikke gennemført, og der synes ikke at være nogen udsigt til, at det vil  

 blive gennemført.
Når der over for monopolrådet har været redegjort for  

 »retstilstanden« i England, bygger dette således på et ikke  

 gennemført forslag vedrørende en del af den engelske advokatstand.
De  

 gældende regler i England er strengere end de regler, som Advokatsamfundet  

 ønsker gennemført i Danmark.
I USA har der hidtil været et generelt annonceringsforbud.
Dette er ved  

 dom lempet, således at der gives adgang til annoncering med priser, for så  

 vidt angår enkle og begrænsede advokatopgaver.
Denne lempelse ligger stort  

 set inden for rammerne af den ordning vedrørende  

 »førstegangskonsultationer«, som er gennemført her i landet.
Denne  

 begrænsede liberalisering i USA er gennemført på grundlag af en bestemmelse i  

 den amerikanske forfatning.
Det er almindeligt kendt, at den konstitutionelle  

 situation i USA i denne henseende aldeles afviger fra forholdene i Danmark.
Klagerne har anmodet forbrugerombudsmanden om en udtalelse om, hvorvidt  

 markedsføringslovens regler er egnede og tilstrækkelige til at regulere  

 advokaternes annoncering.
I sit svar anfører forbrugerombudsmanden følgende:
 »Min konklusion må herefter blive, at markedsføringsloven efter min  

 opfattelse hverken er egnet eller tilstrækkelig til at regulere reklamering  

 om advokatbistand, idet loven på den ene side ikke er formuleret så  

 restriktivt, at visse annonceringsformer, der efter en generel målestok er  

 uacceptable, kan hindres, mens den på den anden side ikke giver fornøden  

 hjemmel til at stille et minimum af krav om visse positive oplysninger, der  

 må antages at være af betydelig interesse for personer, som skal søge om  

 advokatbistand på grundlag af annoncering.
Såfremt der skal udarbejdes forskrifter om advokaters adgang til  

 annoncering, ville jeg anse det for hensigtsmæssigt for såvel advokatstanden  

 som for publikum, at den fornødne hjemmel til regulering blev tilvejebragt  

 ved en bestemmelse i retsplejeloven, der gav justitsministeren bemyndigelse  

 til at fastsætte nærmere regler for dette område, idet man ved en sådan  

 fremgangsmåde ville opnå, at der ved reglernes udformning kunne tages  

 fornødent hensyn til de specielle forhold, der gør sig gældende for  

 annoncering om advokatbistand.« Om hvorvidt Advokatrådets nye forslag til annonceringsregler er i  

 overensstemmelse med markedsføringsloven anfører forbrugerombudsmanden:
»Dette spørgsmål må efter min opfattelse besvares bekræftende,  

 allerede fordi det på en række punkter opstiller strengere fordringer til  

 advokaters annoncering, end der ville være hjemmel til i medfør af  

 markedsføringsloven, og den omstændighed, at der foreligger en kollegialt  

 aftalt begrænsning i retten til annoncering kan ikke antages at medføre, at  

 forslaget derved kommer i strid med god markedsføringsskik, idet en sådan  

 frivillig pålagt indskrænkning af retten til at annoncere har været kendt og  

 accepteret i en årrække inden for andre erhvervsområder.« I de senere år er udviklingen gået i retning af, at flere advokater  

 slutter sig sammen i større enheder.
Dette giver klienterne en større  

 sikkerhed for, at et advokatfirma blandt sine deltagere har en advokat med  

 specielt kendskab til det problem, klienten søger løst.
En sådan  

 »specialisering« inden for et advokatkontors rammer er at  

 foretrække fremfor en tilstand, hvor enhver advokat kan kalde sig specialist.
 Klagerne finder, at en adgang til at reklamere med honorarer i  

 overensstemmelse med salærtaksten er lidet ønskelig og vil føre til mange  

 konflikter i tilfælde, hvor det er vanskeligt at afgøre, om en arbejdsydelse  

 er omfattet af salærtaksten.
 For så vidt angår de advokatopgaver, der ikke er omfattet af taksten, og  

 hvor salæret må fastsættes skønsmæssigt, er det i mange tilfælde umuligt på  

 forhånd at gisne om arbejdets omfang og dermed salærets størrelse.
Sagens baggrund er advokat Jerry Osbaks ønske om at reklamere med salærer,  

 der er lavere end salærtaksten.
Taksten er vejledende i den forstand, at den  

 kan fraviges i både opad- og nedadgående retning, hvis sagens konkrete  

 omstændigheder taler herfor, mens den ifølge de kollegiale regler er bindende  

 i den forstand, at den ikke kan fraviges generelt og uden hensyn til sagens  

 konkrete omstændigheder.
Hidtil har advokat Osbak annonceret med, at hans salærer for berigtigelse  

 af ejendomsoverdragelser er 15% lavere end salærtaksten.
Efter at lov nr. 252  

 af 8. juni 1977 om mærkning og skiltning med pris m.v. (prismærkningsloven)  

 er trådt i kraft, er denne form for salærannoncering ikke længere lovlig.  

 Ifølge loven skal prisen på en vare eller tjenesteydelse anføres direkte.
Det er klart, at en advokat med en uudnyttet kapacitet med fordel kan  

 tilbyde advokatbistand under salærtaksten.
Det vil her navnlig dreje sig om  

 nyetablerede advokater, der ad denne vej søger at tiltrække klienter.
Hvis en  

 større kreds af advokater reklamerer med f. eks. skødesalærer under taksten,  

 vil det medføre, at andre advokater bliver tvunget til at foretage en  

 lignende reduktion af salæret.
Dette vil til gengæld medføre, at advokater på  

 områder, der ikke er omfattet af salærtaksten, må tage højere salærer, og det  

 vil igen medføre en yderligere spredning i indtægterne mellem advokater.
 Det hensyn, der er til, at publikum kan få advokatbistand for et lavt  

 salær, er tilgodeset ved Advokatsamfundets retshjælp.
 Ifølge denne nyetablerede ordning kan klienterne for et på forhånd fastsat  

 salær af 200 kr. få retshjælp i en lang række almindeligt forekommende  

 situationer, der kræver advokatbistand.
Biintervenienten LER har tilsluttet sig det af klagerne anførte og  

 tilføjet, at udøvere af liberale erhverv ikke kan konkurrere på priser men må  

 konkurrere på ydelsens kvalitet.
Den ydelse, de liberale erhverv tilbyder, er  

 en rådgivning eller en behandling, der ikke direkte kan prissættes, og en  

 annoncering med priser vil derfor være vildledende for publikum, Såfremt der skal fastsættes regler for liberale erhvervs prisavertering,  

 må det ske ved gennemførelse af en lov og ikke ved et indgreb efter  

 monopollovens § 11. Monopollovens § 11 kan kun anvendes, såfremt der  

 foreligger en konkurrencebegrænsning, og bestemmelsen kan derfor ikke  

 anvendes med den begrundelse, at et indgreb eventuelt kan lette nyetablering  

 af advokatvirksomheder, eller at et indgreb kan give en udvidet information  

 til publikum.
 Monopoltilsynet har til støtte for sin påstand bl. a. anført, at advokater  

 indtager en monopolstilling, idet de efter retsplejeloven har eneret til at  

 udføre retssager for andre.
Advokatsamfundets kollegiale regler og de dertil knyttede  

 salærbestemmelser og annonceringsregler fremtræder som bindende vedtagelser.  

 Disse bindinger har betydning for konkurrencen advokater imellem.
Samtidig  

 med, at konkurrencen mellem advokaterne indbyrdes således er begrænset, er  

 konkurrencen fra andre end advokater i det store og hele udelukket for så  

 vidt angår juridiske forretninger.
Advokater er ifølge retsplejelovens regler tvunget til at være medlemmer  

 af Advokatsamfundet.
Tilsvarende tvungent medlemsskab af en  

 erhvervsorganisation kendes ikke inden for andre liberale erhverv.
Ligeledes  

 er Advokatrådet det eneste organ inden for de liberale erhverv, som  

 fastsætter principielt bindende salærtakster.
 Advokatrådets salærtakster er anmeldt til monopoltilsynets register, men  

 denne anmeldelse indebærer ikke nogen godkendelse af taksterne, jfr.  

 monopollovens § 9, stk. 1.
Efter Advokatrådets forslag til nye annonceringsregler vil der ikke være  

 adgang til at annoncere med juridisk bistand inden for angivne sagsområder,  

 såfremt disse områder falder ind under »traditionel  

 advokatvirksomhed«.
Dette gælder også for tilbud om retshjælp.
De  

 områder, der omfattes af forbudet, er bl. a. alle de områder, der berører  

 almindelige borgere, og en del områder, der specielt berører  

 erhvervsdrivende.
 Med den udvikling i lovgivningen, der har fundet sted i den seneste  

 årrække, er det ikke muligt for en enkelt person at beherske det relevante  

 juridiske stof inden for alle disse områder.
For nyetablerede advokater vil det være næsten umuligt at oparbejde en  

 praksis uden at have adgang til annoncering.
Annonceringen må for  

 nyetablerede advokater nødvendigvis angå områder inden for almen praksis, da  

 disse advokater ikke endnu kan formodes at have erfaring inden for de mere  

 specielle områder, som det ifølge Advokatrådets forslag er tilladt at anføre  

 i annoncer.
 Det må anses for en normal og acceptabel metode at henvende sig til  

 potentielle »kunder« i form af annoncering, og det ses ikke at  

 kunne stride mod hverken advokatydelsernes beskaffenhed eller reglerne for  

 advokatvirksomhed.
Advokatsamfundets Retshjælp omfatter stort set det område, der henhører  

 under almen praksis.
Såfremt en rådgivning og sagsbehandling for det  

 fastsatte beløb på 200 kr. skal blive et virkeligt tilbud til befolkningen,  

 må advokaten være hjemme i det sagsområde, som klientens problem vedrører.  

 Også for dette område vil det derfor være ønskeligt, at advokater kan  

 annoncere med tilbud om juridisk bistand for angivne sagsområder inden for  

 retshjælpsordningen.
 Forbudet mod grenavertering inden for almen praksis vil således være til  

 skade for publikum og indebærer en urimelig indskrænkning i unge advokaters  

 erhvervsfrihed.
Om forholdene i udlandet har monopoltilsynet oplyst, at det ikke strider  

 mod de kollegiale regler i Norge og Sverige, at advokater angiver en eller  

 flere grene af advokatvirksomhed ved reklamering.
Derimod er det i begge  

 lande forbudt at fremkalde den opfattelse hos publikum, at den reklamerende  

 advokat er hurtigere, billigere eller dygtigere end kolleger.
Det er  

 endvidere forbudt at reklamere med, at man er specialist.
 Rent faktisk finder grenavertering sted omend i ret begrænset omfang og  

 øjensynligt næsten kun i de større byområder.
I England, Wales og Skotland er forhandlinger om ændringer i  

 advokatorganisationernes vedtagne begrænsninger i adgangen til at reklamere  

 nu afsluttet.
Indtil videre er der kun tale om meget begrænsede lempelser.  

 Spørgsmålet om ændringer i reglerne for de engelske advokater er dog ikke  

 afsluttet hermed.
Der foregår stadig kommissionsarbejde, og det forventes, at  

 spørgsmålet om den individuelle advokats reklameringsadgang overvejes  

 yderligere, når disse kommissioner er færdige med deres arbejder.
 For så vidt angår forholdene i USA har tilsynet oplyst, at USA's  

 højesteret har fastslået, at nogle advokaters annoncering med priser m.v. for  

 visse rutineydelser var beskyttet af den amerikanske forfatning.
I USA synes situationen i dag at være den, at annoncer, der ikke kan anses  

 for vildledende eller usandfærdige, ikke kan forbydes.
Det bemærkes  

 imidlertid, at annoncer, der indeholder påstande, der ikke kan verificeres,  

 øjensynlig anses for at være vildledende - f. eks. påstande om ydelsernes  

 kvalitet.
Sandfærdig, ikke vildledende annoncering med sagsområder og priser  

 er tilladt.
Med hensyn til forbudet mod prisannoncering anfører monopoltilsynet, at  

 det for publikum er af afgørende betydning på forhånd at kende salærets  

 størrelse.
Der kan være områder, hvor advokatens personlige indsats er af en  

 sådan betydning, at det ikke er muligt på forhånd at angive salærets  

 størrelse, men 3/4 af advokaternes omsætning vedrører ydelser, der er  

 omfattet af salærtaksten, så i de alt overvejende tilfælde vil det være  

 muligt på forhånd at anføre prisen for en ydelse.
En adgang til at annoncere med honorarer under den gældende salærtakst vil  

 skabe en gavnlig priskonkurrence mellem advokater.
Særligt for nyetablerede  

 advokater vil en sådan annoncering fremme muligheden for at oparbejde en  

 virksomhed.
Udelukkelse af priskonkurrence er ikke som anført af klagerne en  

 forudsætning for, at advokatstandens ydelser er af høj kvalitet.
Skulle  

 kvaliteten af ydelserne forringes, vil det være muligt gennem  

 Advokatsamfundets selvjustits at bedre forholdet.
Advokatrådet har da også  

 indgået aftaler med Realkreditrådet, der indebærer rabat på inkassosalærer.
Advokaterne har en meget ulige indtægtsfordeling.
En undersøgelse har  

 vist, at 30% af advokaterne oppebærer 70% af bruttosalærerne.
Særligt blandt  

 unge advokater i København findes en gruppe med meget lave indtægter, og en  

 adgang til priskonkurrence vil antagelig bedre denne gruppes  

 indtjeningsforhold.
 Monopoltilsynet finder, at de af advokaterne foreslåede annonceringsregler  

 medfører sådanne konkurrencebegrænsninger, at der med hjemmel i monopollovens  

 § 11 må optages forhandling med klagerne om reglernes ændring.
Biintervenienten Jerry Osbak har tilsluttet sig det af monopoltilsynet  

 anførte og tilføjet, at ændringen af annonceringsreglerne ikke betyder nogen  

 liberalisering, idet de kun tillader advokater at annoncere med »almen  

 praksis« og at anføre, at de er tilsluttet den offentlige  

 retshjælpsordning.
Dette giver ikke forbrugerne nogen vejledning i valget af  

 advokat.
 Reglerne strider mod bestemmelserne i monopollovens §§ 1 og 11, idet de  

 medfører en konkurrencebegrænsning, som særligt rammer nyetablerede  

 advokater, der forhindres i gennem en rimelig og oplysende annoncering at  

 tiltrække klienter.
Med hensyn til prismærkningsloven anfører biintervenienten, at hans  

 tidligere annonceringsform, hvor han angav sine honorarer til at være en  

 procentdel under den gældende salærtakst, ikke længere kan anvendes og ikke  

 er anvendt af ham efter lovens ikrafttræden.
Derimod er der intet i  

 prismærkningsloven, der forbyder grenavertering eller avertering med et  

 bestemt fastsat honorar, der ligger under salærtaksten.
 Til det således foreliggende skal nævnet udtale:
Advokatrådets nye regler om reklamering og annoncering betegner en vis  

 liberalisering i forhold til de tidligere regler.
Denne liberalisering er dog  

 ikke meget vidtgående.
Det tillades således ikke advokater i reklamer at gøre  

 opmærksom på hidtidig beskæftigelse med eller interesse for sagsområder inden  

 for almen praksis, ligesom reklamering ikke må gøres særligt fremtrædende.
Nævnet finder således - ligesom monopoltilsynet og biintervenienten,  

 advokat Jerry Osbak - at den liberalisering, der er sket, er beskeden.
Der er  

 imidlertid inden for liberale erhverv en tradition for tilbageholdenhed i  

 brug af reklamer, og hensynet til at undgå vildledning af publikum taler  

 efter nævnets opfattelse med styrke for at opretholde en betydelig  

 tilbageholdenhed.
En almindelig annoncering om sagsområder inden for almen  

 praksis kan for det retssøgende publikum kun have begrænset værdi, og  

 hensynet til at lette nyetablerede advokaters oparbejdning af en praksis kan  

 ikke alene danne grundlag for et indgreb efter monopollovens § 11 over for de  

 af Advokatrådet vedtagne regler om reklamering.
Hvad specielt angår prisavertering er der almindelig tradition for, at de  

 liberale erhverv ikke averterer med priser.
Det må antages, at hænge sammen  

 med, at det inden for disse erhverv er vanskeligt at beskrive den ydelse, der  

 opnås for en bestemt averteret pris.
Gennemførelse af en mere aktiv  

 priskonkurrence ville således rejse betydningsfulde spørgsmål om beskrivelsen  

 af ydelserne og om sikring af deres lødighed. prissætningen for en betydelig  

 del af advokaternes ydelser ved generelle takster er udtryk for fastsættelsen  

 af priser, som gennemsnitligt udgør et passende vederlag, og vil således  

 vanskeligt kunne forenes med en adgang til frit at avertere enkelte ydelser  

 til lavere priser end de fastsatte takster.
 Nævnet finder derfor, at det vil være overvejende betænkeligt at forkaste  

 det eksisterende forbud mod prisavertering, der på den anførte baggrund ikke  

 kan anses for at have de urimelige virkninger, der er anført i monopollovens  

 § 11. Nævnet har herved ikke taget stilling til den gældende bestemmelse om,  

 at taksterne ikke generelt må fraviges i nedadgående retning, der må anses  

 for en del af det samlede takstsystem.
 Nævnet finder herefter, at den del af Advokatrådets kollegiale regler, der  

 har været til behandling under denne sag, ikke har urimelige virkninger som  

 anført i monopollovens § 11. Der vil derfor ikke være grundlag for at optage  

 yderligere forhandling mellem monopoltilsynet og Advokatrådet om ændring af  

 reglerne.
 Herefter bestemmes:
Monopoltilsynets afgørelse af 6. oktober 1977 ophæves.
Samtidig tillades  

 det Advokatrådet at sætte det forelagte udkast til kollegiale regler, afsnit  

 II, i kraft.
