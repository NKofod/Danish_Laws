Meddelelse om efterforskning af sager om vold  

 i parforhold 1. Indledning Efterforskningen af sager om vold i parforhold har i  

 den senere tid givet anledning til debat, og det har i den forbindelse  

 været fremme, at der i nogle politikredse er fastsat nærmere  

 retningslinier om iværksættelse af efterforskning i sådanne  

 sager.
 Ifølge retsplejeloven § 742, stk. 2, påhviler  

 det politiet efter anmeldelse eller af egen drift at iværksætte  

 en efterforskning, når der er en rimelig formodning om, at et strafbart  

 forhold, som forfølges af det offentlige, er begået.
 Det bør derfor ikke alene bero på den  

 forurettede, der kan være kuet eller afhængig af den anden part,  

 om der fra samfundets side skal gribes ind over for volden.
 På den baggrund fastsættes følgende om  

 iværksættelse af efterforskning i sager om vold i parforhold:
2. Iværksættelse af efterforskning i  

 sager om vold  i parforhold 2.1. Forhold, som anmeldes til politiet Som nævnt ovenfor har politiet pligt til at  

 indlede efterforskning, hvis der indgives en anmeldelse, når der er en  

 rimelig formodning om, at et strafbart forhold er begået.
 Det gælder også anmeldelser om vold i  

 parforhold, uanset om anmeldelsen indgives af den forurettede part eller af  

 andre.
 Ved anmeldelser om vold i parforhold skal der derfor  

 iværksættes en nærmere undersøgelse, herunder ved,  

 at der snarest foretages afhøring af anmelderen.
Det bør således ikke forekomme, at den  

 forurettede henvises til at tænke over anmeldelsen og vende tilbage  

 senere, selv om den forurettede i sådanne sager i nogle tilfælde  

 kan fortryde anmeldelsen.
Hvis anmeldelsen indgives af andre - f.eks.  

 familiemedlemmer - bør anmeldelsen ligeledes føre til  

 yderligere undersøgelser, selv om den forurettede ved tidligere  

 lejligheder har vist uvilje med hensyn til at bidrage til oplysning af  

 sagen.
Efterforskning bør dog naturligvis ikke  

 iværksættes, når der ikke er en rimelig formodning om, at  

 et strafbart forhold er begået.
Herunder falder bl.a. tilfælde,  

 hvor der er tale om helt bagatelagtige forhold,  som ikke vil kunne  

 føre til tiltalerejsning for vold, eller hvor omstændighederne  

 klart viser, at anmeldelsen må anses for grundløs.
 2.2. Forhold, som kommer til politiets kendskab ved  

 husspektakler o.lign.
Når politiet bliver tilkaldt i anledning af  

 voldsomme stridigheder mellem parterne i et parforhold (husspektakler), er  

 den første opgave at standse eventuelle håndgribeligheder og yde  

 hjælp, hvis nogen er skadet.
Først derefter kan politiet  

 søge at skabe et overblik over, hvad der er sket på stedet.
 Politiet optræder i disse situationer både som  

 mægler mellem parterne og som retshåndhævende myndighed.  

 Selv om der foreligger en formodning om vold, må der således ved  

 politiets indgriben også tages hensyn til, at politiet ikke  

 optræder på en måde, der er egnet til at optrappe en  

 konflikt mellem parterne.
 Hvis det er åbenbart, at den ene af parterne har  

 været udsat for vold begået af den anden - f.eks. fordi denne har  

 friske skader - skal sagen imidlertid fra starten behandles som en  

 straffesag.
 Det indebærer, at politiet på stedet  

 bør begynde en efterforskning i sagen, herunder ved en indledende  

 afhøring af  forurettede og sigtede.
 Hvis det i øvrigt må formodes, at der er  

 begået vold i forbindelse med stridighederne, bør dette  

 søges nærmere belyst ved samtale i enrum med hver af parterne.  

 Hvis disse samtaler giver et sikkert grundlag for at antage, at der er  

 begået vold, som ikke er bagatelagtig, bør der ligeledes tages  

 skridt til at indlede en efterforskning i sagen, herunder ved afhøring  

 af sigtede og forurettede.
3. Efterforskningen af sagen 3.1. Generelt om efterforskningen Efterforskningen af sager om vold i parforhold sker  

 som i andre sager om vold, idet der dog af politiet bør udvises  

 særlig omhu for ikke yderligere at forværre forurettedes  

 forhold.
 Endvidere gælder som noget særligt, at  

 politiet skal vejlede forurettede om reglen i retsplejelovens § 171,  

 hvorefter man som udgangspunkt ikke har pligt til at afgive forklaring om  

 sine nærmeste, jf. retsplejelovens § 753, jf. § 173, stk. 1. Det  

 gælder også i de tilfælde, hvor forurettede selv indgiver  

 anmeldelsen om vold.
 Det forekommer også ofte, at den forurettede fra  

 starten tilkendegiver ikke at ville medvirke ved den videre efterforskning i  

 sagen eller fortryder en indgivet anmeldelse.
 I sager om vold i parforhold er det derfor af særlig  

 betydning, at politiet hurtigst muligt får belyst forurettedes skader  

 og beskriver disse udførligt og præcist i rapporten.
 Skønnes der kun at være tale om overfladiske  

 skrammer, der ikke kræver lægebehandling, vil det oftest  

 være tilstrækkeligt at belyse disse ved beskrivelsen i  

 politirapporten eventuelt suppleret med optagelse af fotografier.
Skønnes der at være behov for behandling,  

 bør politiet yde forurettede bistand til at komme under behandling hos  

 en læge.
Forurettede bør i den forbindelse opfordres til at give  

 sit samtykke til, at politiet indhenter politiattest om skaderne.
Der  

 bør som udgangspunkt i disse tilfælde optages fotografier af  

 skaderne.
3.2. Optagelse af fotografier af forurettedes  

 skader Fotografering af forurettedes skader kan ske efter  

 reglerne i retsplejelovens kapitel 72 om legemsindgreb.
Betingelserne for at  

 foretage legemsindgreb over for en person, der ikke er sigtet, er fastsat i  

 retsplejelovens § 792 d.
Hvis forurettede meddeler samtykke til  

 fotografering, kan der optages fotografier af legemet, herunder  

 både af hovedet og af den øvrige del af kroppen under  

 afklædning, i det omfang forurettede meddeler samtykke hertil.  

 Samtykket skal så vidt muligt være skriftligt.
Disse  

 tilfælde er således ikke omfattet af reglerne i kapitel 72, jf.  

 herved § 792 d, stk. 1, 1. og 2.  pkt.
 Hvis forurettede ikke meddeler samtykke til  

 fotografering, kan der kun foretages fotografering, der ikke kræver  

 afklædning, jf. retsplejelovens § 792 d, stk. 2. Herudover gælder  

 følgende betingelser:
-	At efterforskningen vedrører en lovovertrædelse, der  

 efter loven kan medføre fængsel i 1 år og 6 måneder  

 eller derover, jf. § 792 d, stk. 2, nr. 1, og -	at indgrebet må antages at være af afgørende  

 betydning for efterforskningen, jf. § 792 d, stk. 2, nr. 2.
 Kravet om en strafferamme på 1 år og 6  

 måneder er opfyldt i sager om vold efter straffelovens §§ 244 - 246.  

 Kravet om, at indgrebet skal være af afgørende betydning for  

 efterforskningen, vil normalt være opfyldt, hvis forurettede  

 modarbejder sagens opklaring, og anden efterforskning ikke kan sikre de  

 fornødne beviser i sagen.
Kompetencen til at træffe bestemmelse om  

 fotografering af en ikke sigtet, der ikke meddeler samtykke, henhører  

 under retten, jf. § 792 d, stk. 3, jf. § 792 c, stk. 2. Der er dog adgang for  

 politiet til at træffe beslutning om indgrebet i tilfælde af  

 "periculum in mora". I de sidstnævnte tilfælde skal indgrebet  

 forelægges for retten snarest muligt og inden 24 timer, medmindre der  

 efter indgrebet meddeles skriftligt samtykke hertil, jf. § 792 d, stk. 3, jf.  

 § 792 c, stk. 3 Indgrebet kan om fornødent gennemføres ved  

 direkte tvang.
Gennemførelsen kan dog også ske under anvendelse  

 af vidnetvangsreglerne i retsplejelovens § 178.
 Hvis forurettede meget klart og med fast overbevisning  

 nægter at ville medvirke ved en fotografering af skaderne, og der ikke  

 er tale om mere alvorlig vold, bør der dog som udgangspunkt ikke ved  

 tvang søges gennemført fotografering.
 Der bør i stedet i disse tilfælde gives  

 forurettede vejledning om muligheden for at rette henvendelse til politiet  

 på ny, eventuelt således at den forurettede får oplyst navn  

 og telefonnummer på en polititjenestemand, som kan modtage henvendelser  

 i sagen, hvis forurettede skifter holdning.
4. Vejledning af forurettede Politiet bør i videst muligt omfang vejlede den  

 forurettede om den videre behandling af sagen, og herunder om den  

 forurettedes rettigheder og pligter under en eventuel straffesag.
Herudover skal politiet vejlede den forurettede i  

 voldssager bl.a. om - retsplejelovens kapitel 66 a om advokatbistand til  

 forurettede - muligheden for at få erstatning for personskade  

 efter lov om erstatning til ofre for forbrydelser - muligheden for at nedlægge krav om erstatning  

 under straffesagen - muligheden for at henvende sig til en  

 offerrådgivning i politikredsen Der kan også være grundlag for at vejlede  

 forurettede om, at sigtede eventuelt kan meddeles en advarsel efter  

 straffelovens § 265.
5. Anden bistand til forurettede Som nævnt ovenfor under pkt. 3.1. bør  

 politiet i nogle tilfælde yde forurettede bistand til at komme under  

 lægebehandling.
 Når politiet har afsluttet den indledende  

 efterforskning i sagen, kan der - afhængigt af forurettedes tilstand og  

 omstændighederne i øvrigt - være grund til at opfordre  

 til, at forurettede tager hen til en slægtning eller en anden person,  

 der kan yde bistand og støtte.
 Afhængigt af mulighederne i politikredsen kan der  

 også være grundlag for at henvise forurettede til et krisecenter  

 eller lignende.
6. Underretning af andre myndigheder Når politiet tilkaldes ved husspektakler, vil  

 det kunne forekomme, at der er mindreårige børn til stede.
 Opmærksomheden henledes i den forbindelse på,  

 at personer i offentlig tjeneste har pligt til at underrette kommunen,  

 når de i deres virksomhed bliver bekendt med forhold for børn og  

 unge under 18 år, der må give formodning om, at barnet eller den  

 unge har behov for særlig støtte.
7. Tiltalerejsning i sager om vold i parforhold Spørgsmålet om tiltalerejsning  

 afgøres efter de almindelige regler herom.
 Hvis efterforskningen i sagen giver grundlag for at rejse  

 tiltale for vold, bør sagen som udgangspunkt ikke opgives, alene fordi  

 det formodes, at forurettede vil nægte at afgive vidneforklaring i  

 henhold til bestemmelsen i retsplejelovens § 171, stk. 1.
 Det må i disse tilfælde overvejes, om sagen  

 kan gennemføres til domfældelse på grundlag af de  

 øvrige beviser i sagen, herunder f.eks. ved dokumentation af  

 lægeerklæringer og fotografier og ved vidneafhøring af de  

 polititjenestemænd, der har behandlet sagen, med hensyn til deres  

 iagttagelser, eller om der over for retten bør fremsættes  

 anmodning om, at det pålægges forurettede at afgive forklaring  

 efter reglerne i retsplejelovens § 171, stk. 3. Opmærksomheden henledes  

 dog på, at en anmodning om vidnepålæg efter § 171, stk. 3,  

 formentlig kun vil blive imødekommet i sager om grovere vold, eller  

 hvis volden har medført betydelige skader.
Ved afgørelsen af tiltalespørgsmålet  

 kan der efter omstændighederne også være grundlag for at  

 overveje, om sagen kan afgøres med et tiltalefrafald.
Der henvises  

 herved til § 1, nr. 1, litra a, i bekendtgørelsen om politimestrenes  

 og statsadvokaternes adgang til at frafalde tiltale.
Efter denne bestemmelse  

 kan politimestrene i medfør af retsplejelovens § 722 frafalde tiltale  

 for overtrædelse af straffelovens § 244 og § 245, stk. 1, når  

 særlige omstændigheder ikke gør sig gældende, og  

 når ingen betydelig skade er sket, eventuelt mod vedtagelse af  

 dagbøder eller betaling af erstatning.
