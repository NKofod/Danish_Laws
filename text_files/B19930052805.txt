 Efter § 14, § 14 a og § 15, stk. 2, i lov nr. 115 af 31. marts 1982 om  

 biavl, som ændret ved lov nr. 267 af 6. maj 1993, og efter bemyndigelse  

 fastsættes:
 § 1.  Hold af honningbier, der ikke tilhører  

 underarten Apis mellifera mellifera (brun Læsø-bi), er ikke tilladt på  

 Læsø og omliggende øer.
 § 2.  Den, der ejer bifamilier, hvor dronningen ikke  

 tilhører underarten A. m. mellifera , skal inden den 15. august 1993  

 tilintetgøre sådanne bifamilier eller fjerne dem fra Læsø og omliggende øer,  

 jf. dog stk. 2.
 Stk. 2.  Den, der ejer bifamilier, hvor dronningen ikke  

 tilhører underarten A. m. mellifera , og som ønsker fortsat at drive  

 biavl på Læsø og omliggende øer, skal lade dronningen udskifte med en  

 dronning af underarten A. m. mellifera.
 Stk. 3.  Anmodning om udskiftning skal rettes skriftligt  

 til bisygdomsinspektøren senest den 21. juli 1993.
 § 3.  Den, der ejer eller fører tilsyn med bifamilier,  

 hvor dronningen ikke tilhører underarten A. m. mellifera, på Læsø  

 eller omliggende øer, skal efter anmodning oplyse antal og placering af  

 bifamilierne til bisygdomsinspektøren.
 Stk. 2.  Biavlere eller ejere af lokaliteter, hvor der  

 kan forefindes bier skal efter anmodning underrette bisygdomsinspektøren,  

 hvis de har kendskab til eller blot mistanke om forekomst af vildtlevende  

 honningbier, der ikke tilhører underarten A. m. mellifera på områder  

 nævnt i stk. 1.
§ 4.  Bifamilier, der ikke tilhører underarten A.  

 m. mellifera, og som ikke inden den 15. august 1993 er fjernet eller  

 tilintetgjort eller hvor dronningen ikke er udskiftet kan tilintetgøres af  

 bisygdomsinspektøren eller en anden, der er udsendt af Plantedirektoratet,  

 uanset om ejerens samtykke foreligger.
Ejeren skal snarest muligt underrettes  

 om tilintetgørelsen.
 § 5.  Opstår der tvist om, hvorvidt dronningen i en  

 bifamilie tilhører underarten A. m. mellifera, udtager  

 bisygdomsinspektøren eller en anden, der er udsendt af Plantedirektoratet, en  

 prøve til nærmere undersøgelse hos Statens Planteavlsforsøg.
 § 6.  Det er ikke tilladt at flytte levende  

 honningbier, uanset udviklingsstadium, kønsprodukter af honningbier og brugt,  

 ikke rengjort biavlsmateriel til Læsø og omliggende øer.
 § 7.  Staten yder fuldstændig erstatning for ethvert  

 dokumenteret tab i medfør af § 2 og § 4. Ved opgørelsen af tabet beregnes et  

 eventuelt driftstab, som om udskiftning af dronningen havde fundet sted.
 Stk. 2.  Krav om erstatning skal rettes til  

 Plantedirektoratet.
 § 8.  Plantedirektoratet kan, hvor særlig begrundelse  

 foreligger, forlænge de frister, der er anført i § 2, stk. 1 og 3, og § 4.
 § 9.  Overtrædelse af bestemmelserne i § 1, § 2, stk.  

 1 og 2, § 3 og § 6, straffes med bøde.
 § 10.  Bekendtgørelsen træder i kraft den 3. juli  

 1993.
