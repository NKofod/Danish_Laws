Skriftlig fremsættelse (16. november 2012) Børne- og undervisningsministeren: (Christine Antorini) ::
 Herved tillader jeg mig for Folketinget at fremsætte:
Forslag til lov om ændring af lov om erhvervsuddannelser (Praktikcentre og hurtigere optagelse til skolepraktik m.v.) (Lovforslag nr.
L 80) Regeringen (Socialdemokraterne, Radikale Venstre og Socialistisk Folkeparti) har den 8. november 2012 indgået Aftale om bedre erhvervsuddannelser og styrket uddannelsesgaranti med Venstre, Dansk Folkeparti, Enhedslisten og Det Konservative Folkeparti.
 Aftalen bygger på følgende grundlæggende præmisser:
 - Erhvervsuddannelser af høj kvalitet og et tilstrækkeligt antal erhvervsuddannede er en væsentlig forudsætning for at fastholde arbejdspladser i Danmark.
 - Unge med erhvervsuddannelse har en høj beskæftigelsesgrad, og uddannelserne spiller en afgørende rolle for at sikre, at arbejdskraften har de rette kompetencer inden for traditionelle håndværks-, industri-, handels-, pleje- eller omsorgsfag og nye teknologier.
- Andelen af elever fra 9. og 10. klasse, som påbegynder en erhvervsuddannelse direkte efter grundskolen, er imidlertid faldende, og der er et højt frafald på erhvervsuddannelserne  især i grundforløbet.
Samtidig er der, trods flere års enkeltstående praktikpladsaftaler, fortsat mangel på praktikpladser, og praktikpladskapaciteten udnyttes ikke fuldt ud.
Bl.a. udnyttes de fleksible muligheder, for at fx nye og specialiserede virksomheder kan have elever i praktik, ikke tilstrækkeligt.
 Lovforslaget har til formål at udmønte aftalen på baggrund af disse antagelser.
Forud for indgåelsen af aftalen havde regeringens erhvervsuddannelsesudvalg den 5. oktober 2012 afleveret 12 forslag til initiativer til regeringen.
Disse forslag udgør en væsentlig del af grundlaget for aftalen af 8. november 2012.
 Med lovforslaget foreslås det, at der indføres hjemmel til, at børne- og undervisningsministeren kan fastsætte regler om de kvalifikationer, som ledere på institutioner, der udbyder erhvervsuddannelse, skal være i besiddelse af.
 Det foreslås endvidere, at karensperioden til skolepraktik afskaffes, det vil sige, at elevers ret til at få tilbud til skolepraktik indtræder umiddelbart efter grundforløbets afslutning.
 Det foreslås herudover, at skolepraktik skal udbydes af praktikcentre på skoler, der udbyder hovedforløb inden for erhvervsuddannelserne.
 Endelig foreslås det, at bestemmelsen om, at børne- og undervisningsministeren skal fremsætte forslag for Folketinget i folketingsåret 2012-13 om revision af bestemmelserne om adgang til efterfølgende trin 1 i skolepraktik, adgang til skoleundervisning for elever uden uddannelsesaftale og løntilskuddet til virksomheder, som indgår uddannelsesaftale med en elev, der uforskyldt har mistet en uddannelsesaftale, ophæves.
 Lovforslaget ønskes færdigbehandlet inden jul med henblik på lovens ikrafttræden den 1. januar 2013. Høring over lovforslaget vil ske sideløbende med fremsættelsen for Folketinget.
 Idet jeg i øvrigt henviser til lovforslaget og de ledsagende bemærkninger, tillader jeg mig at anbefale lovforslaget til det høje Tings velvillige behandling.
