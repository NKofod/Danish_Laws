Justitsministeriet er gennem nogle henvendelser fra berørte kommuner  

 blevet bekendt med, at der er en vis usikkerhed i kommunerne vedrørende  

 eventuelle forpligtelser i forbindelse med indlogering af asylansøgere.
I  

 anledning af en henvendelse om spørgsmålet fra kommuneforeningen i  

 Vestsjællands amt har man den 21. januar 1985 haft en drøftelse med  

 kommuneforeningen, og justitsministeriet har på baggrund heraf efter aftale  

 med Kommunernes Landsforening fundet det ønskeligt at give en nærmere  

 redegørelse vedrørende kommunernes forhold ved indlogering af asylansøgere.
 Udlændingeloven.
 Den 1. oktober 1983 trådte udlændingeloven (lov nr. 226 af 8. juni 1983) i  

 kraft.
 Loven giver under visse betingelser udlændinge, der rejser her til landet  

 for at søge asyl af frygt for forfølgelse i hjemlandet (de såkaldte spontane  

 asylansøgere), retskrav på asyl.
 Under asylsagens behandling og indtil der er truffet endelig afgørelse i  

 sagen, har asylansøgerne ret til at forblive her i landet.
 Under asylsagens behandling, der forestås af direktoratet for udlændinge,  

 afholdes udgifterne ved asylansøgernes ophold af justitsministeriet  

 (direktoratet for udlændinge).
 Udviklingen.
Efter gennemførelsen af udlændingeloven og navnlig i løbet af 1984 har der  

 vist sig en overordentlig kraftig stigning i antallet af spontane  

 asylansøgere.
Mens der i 1983 indrejste ialt 332, steg tallet i 1984 til over  

 4300, og navnlig i årets sidste måneder var tilstrømningen meget voldsom.
I  

 december måned ankom således over 1000 spontane asylansøgere.
 Der er navnlig tale om iranere, men også iraqiske statsborgere,  

 libanesere, tamiler fra Sri Lanka og polakker udgør større grupper.
Denne udvikling har blandt andet medført, at der med kort varsel skulle  

 skaffes indlogeringsfaciliteter til flere tusinde mennesker.
Der blev i løbet  

 af de sidste måneder i 1984 i samarbejde med Dansk Røde Kors oprettet ialt 15  

 indlogeringscentre for asylansøgere, hvor over 2.000 personer kan huses.
Den  

 daglige drift af centrene varetages af Dansk Røde Kors i henhold til en  

 rammeoverenskomst mellem justitsministeriet og Dansk Røde Kors.
Som det fremgår, har de nævnte indlogeringscentre i næste alle tilfælde  

 måttet tages i brug med meget kort varsel for at afhjælpe den helt akutte  

 situation.
De nu ibrugtagne centre er spredt over store dele af landet,  

 navnlig i Københavnsområdet, Jylland, Vestsjælland og på Lolland.
 Behandlingstiden for asylsager er vekslende, og det må påregnes, at  

 opholdet i indlogeringscentrene for nogle asylansøgeres vedkommende kan blive  

 af flere måneders varighed.
 Det må endvidere påregnes, at der endnu i nogen tid vil være behov for at  

 oprette nye indlogeringscentre, også i forbindelse med at lejemål vedrørende  

 eksisterende centre eventuelt ophører.
 Direktoratet for udlændinge har ansvaret for indlogeringen i præasylfasen.
 Når der ved endelig afgørelse træffes beslutning om at meddele asyl til en  

 ansøger, overgives den pågældende til Dansk Flygtningehjælp til integration.
 Det er herefter flygtningehjælpen, der varetager flygtningens indlogering  

 med videre.
 Kommunernes forhold ved indlogering af asylansøgere.
Det fremgår af rammeoverenskomsten med Dansk Røde Kors, at Røde Kors  

 udover selve indlogeringen og forplejningen på centrene også forestår et  

 indledende sundhedscheck, herunder eventuel lægeundersøgelse, og senere  

 såkaldt vedligeholdende sundhedsservice.
Dansk Røde Kors kan uden særskilt  

 bemyndigelse tilkalde lægeassistance og forestå indlæggelse på hospital i  

 tilfælde af pludselig opstået alvorlig sygdom eller alvorlig tilskadekomst.  

 Endvidere udarbejdes nærmere retningslinier for asylansøgernes læge- og  

 tandlægebehandling og de hermed forbundne udgifter.
 Herudover udøver Dansk Røde Kors i centrene sin almindelige sociale og  

 humanitære virksomhed.
De samlede udgifter ved indlogeringscentrenes drift afholdes af  

 justitsministeriet.
Der påhviler således ikke de pågældende kommuner nogen  

 økonomiske forpligtelser i forbindelse hermed.
a.
Læge- og sundhedsservice.
 Som det fremgår af foranstående yder Dansk Røde Kors en betydningsfuld  

 sundhedsmæssig service på indlogeringscentrene.
 Nødvendig læge- og tandlægebehandling, der herudover rekvireres af Dansk  

 Røde Kors i henhold til de herom aftale retningslinier, betales af  

 justitsministeriet.
Akut hospitalsindlæggelse med videre ydes i henhold til § 5 i  

 indenrigsministeriets bekendtgørelse nr. 597 af 16. november 1982  

 vederlagsfrit af vedkommende amtskommune, jfr. indenrigsministeriets  

 skrivelse af 11. januar 1985 til samtlige amtskommuner.
Det gælder også akut  

 behandling i forbindelse med kroniske lidelser, fødselshjælp med videre.
 Anden hospitalsindlæggelse, der rekvireres af Dansk Røde Kors i henhold  

 til de herom aftalte retningslinier, betales af justitsministeriet.  

 Betalingsspørgsmål må i givet fald forinden forelægges for direktoratet for  

 udlændinge.
b.
Sociale foranstaltninger.
 Som nævnt udøver Dansk Røde Kors i indlogeringscentrene sin almindelige  

 sociale og humanitære virksomhed.
Da opholdet i centrene som nævnt kan være af ikke ubetydelig varighed, er  

 også denne virksomhed af stor betydning.
Justitsministeriet afholder derfor  

 også i et vist omfang udgifterne ved tilvejebringelse af de fornødne  

 faciliteter i centrene til fritidsbeskæftigelse, sport med videre.
 Justitsministeriet har intet at indvende imod, at kommunerne efter  

 eventuel anmodning fra Dansk Røde Kors stiller fritidsfaciliteter og  

 biblioteker med videre til rådighed for asylansøgerne.
Justitsministeriet er imidlertid ikke indstillet på at afholde udgifterne  

 ved asylansøgernes brug af fritidsfaciliteter i kommunerne.
Det gælder såvel  

 sportsanlæg og -haller som ungdomsklubber eller lignende, hvadenten de er  

 kommunalt ejede eller tilhører eventuelle selvejende institutioner.
Det  

 gælder endvidere benyttelse af biblioteker.
 Hvis sådanne faciliteter stilles til rådighed af kommuner eller selvejende  

 institutioner efter aftale med Dansk Røde Kors, må det derfor påregnes, at  

 udgiften hertil afholdes af vedkommende kommune eller institution.
Der vil efter justitsministeriets opfattelse normalt ikke være behov for  

 dagplejepladser eller lignende til asylansøgeres børn.
Justitsministeriet er  

 derfor ikke indstillet på at afholde udgifter hertil.
c.
Beskæftigelse/arbejde og uddannelse.
Det er et grundlæggende princip, at asylansøgere ikke under asylsagens  

 behandling kan have lønnet eller ulønnet beskæftigelse med videre.
Den hertil  

 fornødne ret til arbejde opnås i givet fald først i forbindelse med, at den  

 pågældende opnår asyl.
 Det gælder i det hele taget, at den integration, som indebærer blandt  

 andet sprogundervisning, arbejdstilladelse og fast bolig, først iværksættes,  

 når en asylansøger opnår asyl.
 Justitsministeriet betaler ikke udgifter til eventuel elementær  

 danskundervisning, der iværksættes af Dansk Røde Kors eller andre.  

 Justitsministeriet er bekendt med, at sådan undervisning efter  

 undervisningsministeriets opfattelse ikke er omfattet af  

 fritidsundervisningsloven.
 Justitsministeriet er endvidere bekendt med, at eventuel undervisning af  

 asylansøgeres mindreårige børn efter undervisningsministeriets opfattelse  

 ikke er omfattet af folkeskoleloven.
Erik Ninn-Hansen /Chr.
Trønning Til samtlige kommuner.
