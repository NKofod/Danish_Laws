Skriftlig fremsættelse (25. marts 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

ligningsloven, afskrivningsloven, personskatteloven og boafgiftsloven  

 (Lempelse af beskatningen af løbende ydelser og goodwill m.v.).
(Lovforslag nr.
L 212).
 Lovforslaget er et led i udmøntningen af  

 finanslovsaftalen for 1999 indgået mellem Regeringen, Venstre, Det  

 Konservative Folkeparti, Centrum-Demokraterne og Kristeligt Folkeparti.  

 Formålet med forslaget er, at sikre en generel lettelse af  

 erhvervslivets generationsskifter.
Med lovforslaget foretages en omlægning af  

 beskatningen af løbende ydelser, der anvendes som betaling for et  

 eller flere aktiver.
Lovforslaget betyder, at løbende ydelser  

 skattemæssigt ligestilles med andre finansieringsformer, idet den  

 gældende dobbeltbeskatning af løbende ydelser afskaffes.
I dag  

 beskattes løbende ydelser på en sådan måde, at det  

 samme beløb hos modtageren både avancebeskattes og beskattes  

 løbende, når ydelsen modtages.
 Ifølge forslaget skal den kapitaliserede  

 værdi af den løbende ydelse lægges til grund ved  

 opgørelsen af sælgers skattepligtige fortjeneste ved salget af  

 aktivet og købers afskrivningsberettigede anskaffelsessum.  

 Først når og hvis de betalte ydelser på et tidspunkt  

 samlet overstiger den kapitaliserede værdi, beskattes sælger af  

 de ydelser, der modtages, og køber får fradrag for de ydelser,  

 der betales.
Lovforslaget indeholder endvidere et forslag om en  

 særlig henstandsordning for beskatning af goodwill og andre  

 immaterielle aktiver, der betales med en løbende ydelse.
Ordningen  

 indebærer, at sælger først skal betale den skat, der er  

 opgjort i forbindelse med afståelsen af aktivet, efterhånden som  

 de løbende ydelser modtages.
Baggrunden for denne særordning er,  

 at værdien af goodwill kan være så usikker, at det er  

 vanskeligt for køber at få finansieret købet ved  

 lån i eksempelvis et pengeinstitut.
En hensigtsmæssig  

 løsning kan derfor være at lade sælger stå for  

 finansieringen, således at købers betaling sker over en  

 årrække som en andel af virksomhedens overskud eller  

 omsætning, altså i form af en løbende ydelse.
 Lovforslaget betyder, at løbende ydelser vil kunne  

 anvendes som finansieringsform i langt flere tilfælde end i dag.  

 Forslaget skal gælde for aftaler, indgået efter den 1. juli 1999.
Lovforslaget indeholder endvidere ændringer af  

 boafgiftslovens regler vedrørende kapitaler og formuegoder,  

 hvorpå der hviler løbende ydelser i form af brugs- og  

 indtægtsnydelser.
Disse regler justeres, således at de harmonerer  

 med forslaget om beskatning af løbende ydelser. Ændringerne  

 medfører blandt andet afgiftsmæssige lettelser.
 Idet jeg i øvrigt henviser til bemærkningerne  

 til lovforslaget, skal jeg anbefale det til Folketingets velvillige  

 behandling.
