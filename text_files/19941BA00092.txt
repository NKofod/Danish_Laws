Nr BSF 92 Forslag til folketingsbeslutning om stop for Europa-Kommissionens  

 lovgivningsvirksomhed Fremsat af Keld Albrechtsen (EL) Bent Hindrup Andersen (EL) den 16. marts 1995 »Folketinget opfordrer regeringen til at tage de nødvendige  

 initiativer til at sikre, at Europa-Kommissionens lovgivningsvirksomhed  

 bringes til ophør.« Bemærkninger til forslaget EU's Ministerråd har i en række tilfælde overladt lovgivningsmagt til  

 Europa-Kommissionen.
Kommissionen har fået adgang til gennem direktiver at  

 udforme konkrete regler på en række områder.
Disse konkrete regler er ikke  

 begrænset til de rent tekniske og administrative områder.
I en række tilfælde  

 er der tale om lovgivning.
Det er af en lang række grunde fuldstændig  

 uacceptabelt, at Europa-Kommissionen er blevet udstyret med lovgivningsmagt.
For det første strider det mod den danske grundlov, der sætter et klart  

 skel mellem lovgivning og udøvende magt.
Lovgivningen må ikke overlades til  

 administrationen.
For det andet kan bemyndigelser ikke overlades til administrative organer,  

 der ikke står til ansvar over for Folketinget.
I dansk lovgivning kendes  

 problemet med bemyndigelseslove, hvilket så vidt muligt bør undgås.
Men her  

 gælder dog ministeransvarligheden, og dermed kan Folketinget udøve  

 parlamentarisk kontrol med brugen af de givne bemyndigelser.  

 Europa-Kommissionen kan ikke gøres parlamentarisk ansvarlig for sine  

 direktiver.
 For det tredje er det helt forkasteligt, at der ikke er sikkerhed for, at  

 miljøgarantien kan bruges i forhold til kommissionsdirektiver.
For det fjerde er denne embedsmandslovgivning præget af stort  

 hemmelighedskræmmeri.
De embedsmandskomiteer, som behandler  

 Europa-Kommissionsdirektiver, er lukkede for offentligheden.
Problemet med  

 kommissionsdirektiver blev klart illustreret, da Europa-Kommissionen  

 fremsatte forslag om regler om tilsætningsstoffer til babymad.
Danmark gik  

 imod dette kommissionsdirektiv, men den danske regering ville ikke bruge  

 miljøgarantien i denne sag og kunne heller ikke stoppe direktivet, der blev  

 vedtaget i slutningen af februar.
Selv om et klart flertal i Folketinget var  

 imod denne EU-lovgivning, måtte vi altså konstatere, at den danske regering  

 var afmægtig over for Europa-Kommissionen.
 Et tilsvarende problem kan opstå i sagen om et forslag til det  

 kommissionsdirektiv, der åbner for sprøjtemidlers adgang til det danske  

 grundvand.
Europa-Kommissionens forslag til drikkevandsdirektiv behandles i Komiteen  

 for Plantebeskyttelse, og hvis Kommissionen kan mønstre et kvalificeret  

 flertal i denne komite, kan direktivet ikke stoppes, og miljøgarantien kan så  

 antagelig heller ikke bruges.
Reglerne i forslaget er »katastrofale for  

 Danmark«, siger miljøminister Svend Auken til Information den 21.  

 februar 1995.
Miljøstyrelsen skriver i et grundnotat til Europaudvalget, at  

 »forslaget vil, såfremt det vedtages i den foreliggende form, medføre en  

 forringelse af det danske beskyttelsesniveau, idet der så ikke vil blive  

 stillet krav om vigtige undersøgelser, der er nødvendige for at vurdere  

 aktivstoffets og plantebeskyttelsesmidlets egenskaber.
Det kan i givet fald  

 betyde, at man ikke kan sikre grundvandet i Danmark mod pesticider . . . Det  

 betyder, at stoffer, der er svært nedbrydelige under danske forhold, kan  

 blive godkendt«.
 Enhedslisten er opmærksom på, at miljøministeren arbejder på at løse  

 problemet med sprøjtemidlerne i grundvandet, men uanset om denne sag falder  

 positivt eller negativt ud, så viser det forhold, at Europa-Kommissionen og  

 embedsmandskomiteen har beføjelser til at vedtage sådanne ting, at der må  

 gribes ind.
 Derfor må det nu sikres, at Europa-Kommissionens bemyndigelser til at  

 fastsætte lovregler afskaffes - og at også de eksisterende bemyndigelser  

 ophæves, således at vi undgår problemer med f.eks. drikkevandsdirektivet.
Dette kan løses på forskellig vis.
En mulighed er, at Europa-Kommissionens  

 adgang til at udstede direktiver og forordninger simpelt hen afskaffes.
Det  

 er den bedste og mest korrekte løsning, som også ud fra et forfatningsmæssigt  

 synspunkt er den eneste, der kan bringe problemet helt ud af verden.
En anden  

 og knap så ideel - men dog brugbar - mulighed er, at det sikres, at ethvert  

 medlemsland til enhver tid kan kræve et forslag til kommissionsdirektiv  

 indbragt for EU's Ministerråd.
Dermed bortfalder så den såkaldte  

 komiteprocedure, og sagen behandles som en ministerrådssag.
Enhedslisten  

 ønsker naturligvis helst, at sagen så skal afgøres ved enstemmighed i Rådet,  

 og at miljøgarantien naturligvis må gælde.
