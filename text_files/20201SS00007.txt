Beretning afgivet af Epidemiudvalget den 10. marts 2021 Beretning om genåbning af grundskolen for alle elever i 5.-8. klasse i hele Danmark fra mandag den 15. marts 2021 med 50 pct fremmøde 1. Politiske bemærkninger Et flertal i udvalget (S, SF, RV og EL) ser frem til drøftelserne om genåbningen, men ønsker, at det foregår i rette forum, i forhandlinger med regeringen, så det kan vedtages som en samlet pakke med belysning af de samlede konsekvenser, den måtte medføre.
 Et mindretal i udvalget (V, DF og KF) pålægger regeringen at sikre genåbning af grundskolen for alle elever i 5.-8. klasse i hele Danmark, således at eleverne kan komme tilbage i skole fra mandag den 15. marts 2021 med 50 pct fremmøde (dvs. hver anden uge) efter samme model som åbningen af afgangsklasserne i Nordjylland og dele af Vestjylland.
Genåbningen af skolernes klasser vil f.eks. kunne ske med udgangspunkt i en model for skoleåbninger med inspiration fra Østrig og Norge (trafiklysmodellen) og en række smitteforebyggende foranstaltninger, herunder reduktion af kontakt mellem klasser, fokus på hygiejne og afstand på fællesarealer og i frikvarterer.
De nærmere retningslinjer fastlægges i samarbejde med sundhedsmyndighederne.
Eleverne og personale i grundskolen opfordres til to ugentlige test.
Regeringen pålægges i videst muligt omfang at sikre, at testningen foregår ved brug af nye og mere skånsomme testtyper.
 Ved lokale eller geografiske områder med smitteudbrud med høj smitteudvikling foretages nedlukning på lokalt niveau, som det f.eks. er sket i Kolding Kommune.
2. Udvalgsarbejde Udvalget har behandlet beretningen på 1 møde.
 P.u.v.
