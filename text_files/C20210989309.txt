Cirkulære om visse ansættelsesvilkår for videnskabeligt personale med forskningsopgaver ved arkiver, biblioteker og museer mv. under Kulturministeriet Generelle bemærkninger 1. Protokollatet udgør sammen med overenskomst for akademikere i staten det samlede overenskomstgrundlag for videnskabeligt personale med forskningsopgaver ved arkiver, biblioteker og museer mv. under Kulturministeriet.
 2. Ændringen i forhold til det tidligere protokollat er en forhøjelse af tillægget til seniorforskere, projektseniorforskere og seniorrådgivere, jf. § 1, samt forbedring af reglerne om fravær på grund af barsel og adoption for forskere, projektforskere og postdocs, jf. § 2, tredje afsnit.
 3. Protokollatet indeholder visse ansættelsesvilkår for følgende stillinger:
Videnskabelig assistent Forsker Postdoc Seniorforsker Seniorrådgiver Forskningsprofessor Forskningsprofessor MSO 4. De med * markerede tillæg mv. er pensionsgivende.
 5. Medmindre andet fremgår, er tillæg mv. angivet i årligt grundbeløb pr. 31. marts 2012.
 6. Vedrørende reglerne for opslag af stillinger henvises til den til enhver tid gældende bekendtgørelse om ansættelse videnskabelige medarbejdere ved arkiver, biblioteker, museer mv. (for tiden bekendtgørelse nr. 717 af 12. september 1997).
7. Cirkulærebemærkninger, der relaterer sig til en enkelt bestemmelse, er opført som bemærkning til denne bestemmelse.
Denne placering har ikke betydning for bestemmelsens henholdsvis bemærkningens retlige status.
Andre bemærkninger er opført forrest i cirkulæret under Generelle bemærkninger.
Ikrafttræden Cirkulæret træder i kraft den 5. november 2021. Samtidig ophæves cirkulære af 27. maj 2019 om visse ansættelsesvilkår for videnskabeligt personale med forskningsopgaver ved arkiver, biblioteker og museer mv. under Kulturministeriet (Modst. nr. 031-19).
Skatteministeriet, Medarbejder- og Kompetencestyrelsen, den 5. november 2021 Hanne Tværmose Andersen Bilag 1 Protokollat om visse ansættelsesvilkår for videnskabeligt personale med forskningsopgaver ved arkiver, biblioteker, museer mv. under Kulturministeriet Protokollat til overenskomst for akademikere i staten Protokollatet omfatter videnskabeligt personale med forskningsopgaver, der er ansat i en stilling omfattet af den til enhver tid gældende stillingsstruktur for videnskabeligt personale med forskningsopgaver ved arkiver, biblioteker, museer mv. under Kulturministeriet.
§ 1. Aflønning Tillæg udgør følgende årlige beløb:
Stk. 2. Til forskningsprofessorer med særlige opgaver aftales tillægget lokalt.
Opnås der ikke enighed om andet, ydes et tillæg på 171.700 kr.* Ved overgang til ansættelse som forskningsprofessor med særlige opgaver overgår medarbejdere, der er ansat på det gamle lønsystem, til det nye lønsystem.
Et evt. udligningstillæg, der ydes i forbindelse med overgangen, modregnes i det tillæg, der er knyttet til ansættelsen som forskningsprofessor med særlige opgaver.
 Ved ansættelse af forskningsprofessorer med særlige opgaver gælder samme regler for forhandling af tillæg som for seniorforskere.
 Hvis en forskningsprofessor med særlige opgaver er overgået fra en stilling hos den pågældende ansættelsesmyndighed som seniorforsker eller seniorrådgiver, tilbagegår den pågældende til ansættelse og aflønning som sådan efter udløbet af ansættelsen som forskningsprofessor med særlige opgaver.
 Cirkulærebemærkninger til § 1, stk. 2:
 Overgang til ansættelse som professor med særlige opgaver opfattes ikke som et stillingsskift i henhold til § 27 i overenskomst for akademikere i staten, og derfor opretholdes et evt. ydet udligningstillæg ved tilbagegang til ansættelse og aflønning som seniorforsker eller seniorrådgiver.
 Stk. 3. Til forskningsprofessorer ydes en løn svarende til lønnen i lønramme 37.
§ 2. Fravær på grund af barsel, adoption og længerevarende sygdom for forskere, projektforskere og postdocs Ved fravær på grund af barsels- eller adoptionsorlov forlænges ansættelsesperioden for midlertidigt ansatte forskere/projektforskere/postdocs efter ansøgning svarende til fraværsperiodens længde.
For varigt ansatte forskere udskydes fristen for faglig bedømmelse tilsvarende efter ansøgning.
 Ansættelsesperioden/bedømmelsesfristen kan højst forlænges/udskydes med det antal uger, som den ansatte har ret til fravær under barsels- eller adoptionsorlov, inkl. omsorgsdage afholdt i tilknytning til orloven.
Hvis ansættelsesperioden er sat til udløb under barsels- eller adoptionsorlov, forlænges ansættelsen i den resterende orlovsperiode.
Ansættelsen forlænges endvidere med den tid, som den ansatte har holdt orlov inden det planlagte udløb.
 Ansættelsesperioden/bedømmelsesfristen kan forlænges/udskydes ved længerevarende sygdom.
§ 3. Generelle bestemmelser Afsked som følge af negativ faglig bedømmelse eller fordi den ansatte undlader at anmode om bedømmelse inden for den for vedkommende ansatte gældende frist, kan ikke behandles efter overenskomstens §§ 21 og 22 om forhandling og voldgift.
§ 4. Særlige bestemmelser for allerede ansatte Ansatte, der ved dette protokollats ikrafttræden er ansat i stillinger som forsker, forskningsassistent eller kandidatstipendiat, opretholder uændrede løn- og ansættelsesvilkår, så længe ansættelsen varer, jf. protokollat af 5. marts 1997 om stillingsstruktur for videnskabeligt ansatte med forskningsopgaver ved arkiver, biblioteker, museer mv. under Kulturministeriet.
Stk. 2. Ansatte, der ved dette protokollats ikrafttræden er ansat i stillinger som forskningsprofessor, jf. stillingsstrukturen af 5. marts 1997, opretholder uændrede løn- og ansættelsesvilkår, så længe ansættelsen varer.
Eventuel forlængelse af ansættelsen sker på de vilkår, som var gældende ved ansættelsen.
 Stk. 3. Videnskabelige medarbejdere, der er ansat før 1. november 1988, samt videnskabelige medarbejdere, der er ansat som forsker uden tidsbegrænsning efter 1. november 1988 i henhold til § 2 i cirkulære af 9. april 1991, bevarer deres hidtidige løn- og ansættelsesvilkår uændret.
 § 5. Ikrafttræden mv.
 Protokollatet har virkning fra den 1. april 2021. Samtidig ophæves protokollat af 21. maj 2019 om visse ansættelsesvilkår for videnskabeligt personale med forskningsopgaver ved arkiver, biblioteker og museer mv. under Kulturministeriet.
 Stk. 2. Protokollatet kan af Skatteministeriet og Akademikerne opsiges samtidig med overenskomsten og efter reglerne i samme.
