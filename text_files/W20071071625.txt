Klage over at åbenbare forandringer ved ekg blev overset Nævnet fandt grundlag for kritik af den undersøgelse og behandling, som patienten modtog den 14. marts 2005.
Det var nævnets vurdering, at det ekg, som blev taget den 14. marts 2005 var afvigende fra det normale, idet det viste totalt AV-blok.
Der var således en total adskillelse mellem de elektriske impulser udgående fra sinusknuden (hjertets hovedrelæ) og de elektriske impulser, der gennemløber hjertekamrene.
 Det var endvidere nævnets vurdering, at forandringerne var så åbenbare, at læge A burde have identificeret dem.
 Nævnet bemærkede, at en person, der netop havde gennemlevet et formodet angstanfald, måtte forventes at have højere puls end 43, og et højere blodtryk end 100/50.
 Det var nævnets vurdering, at dette forhold burde have vakt praktiserende læge B´s mistanke.
 Det var desuden nævnets vurdering, at praktiserende læge B burde have vurderet ekg´et, da læge A konfererede vurderingen og behandlingen af patienten med ham.
