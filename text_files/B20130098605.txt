Bekendtgørelse om betingelser for Tempo 100-busser på motorvej I medfør af § 43, stk. 10, og § 118, stk. 7, i færdselsloven, jf. lovbekendtgørelse nr. 1055 af 9. november 2012, som ændret ved lov nr. 630 af 12. juni 2013, og efter forhandling med justitsministeren fastsættes:
Formål § 1. Denne bekendtgørelse fastsætter betingelser for indretning og udstyr, anvendelse mv. samt for dokumentation og godkendelse mv. for, at en bus må køre med en hastighed på motorvej på op til 100 km i timen (Tempo 100-bus), jf. § 43, stk. 1, 2. pkt., i færdselsloven.
Definitioner § 2. I denne bekendtgørelse forstås ved:
 1) Bus: En bil, der er indrettet til befordring af mere end 9 personer, føreren medregnet, med en tilladt totalvægt, der overstiger 3.500 kg.
 2) Tempo 100-mærke: Et dansk mærke, jf. bilag 2, der dokumenterer, at bussen er godkendt til kørsel med en hastighed på motorvej på op til 100 km i timen.
Generelt § 3. Under kørsel som Tempo 100-bus:
 1) Må bussen ikke være tilkoblet påhængskøretøj.
 2) Må bussen kun befordre siddende passagerer.
 3) Skal bussen bagpå være forsynet med:
a) et Tempo 100-mærke eller b) et tilsvarende mærke fra den stat, hvor bussen er registreret, hvis statens myndighed over for Trafikstyrelsen har dokumenteret, at mærket er en erklæring om, at bussen opfylder betingelserne for Tempo 100-busser efter denne bekendtgørelse.
 4) Skal der medbringes dokumentation som krævet efter § 4, stk. 4, eller § 5, stk. 2, udfærdiget på dansk, engelsk, norsk, svensk eller tysk.
 Stk. 2. Såfremt betingelserne i stk. 1 ikke er opfyldt under kørslen, eller det for føreren må anses for åbenbart konstaterbart, at bussen ikke fortsat opfylder de i §§ 4 og 5 anførte betingelser for godkendelse, registrering og kørsel som Tempo 100-bus, anses kørslen som kørsel med bus, jf. færdselslovens § 43, stk. 1, 1. pkt.
 Stk. 3. Trafikstyrelsen offentliggør på sin hjemmeside de mærker, som styrelsen har modtaget dokumentation for efter stk. 1, nr. 3, litra b.
Busser registreret første gang den 8. december 2007 eller senere § 4. Bussen skal være godkendt ved syn og registreret i Køretøjsregisteret som Tempo 100-bus.
For at blive godkendt skal bussen opfylde stk. 2 og 3, jf. dog stk. 4.
Stk. 2. Bussen skal være forsynet med godkendte sikkerhedsseler ved alle siddepladser.
Det samme gælder ved alle kørestolspladser, hvis der befordres passagerer i kørestol.
 Stk. 3. Bussen skal opfylde EU-direktiv 2001/85/EF eller ECE-regulativ 107-02 om særlige bestemmelser for køretøjer, der anvendes til personbefordring og har flere end otte siddepladser ud over førerens plads.
 Stk. 4. Udenlandsk registreret bus skal ikke opfylde stk. 1. I stedet skal der medbringes dokumentation fra en myndighed i den stat, hvor bussen er registreret, for:
1) at bussen opfylder stk. 2 og 3, og 2) såfremt bussen er registreret i en stat udenfor EU/EØS, årligt gennemført periodisk syn, der mindst svarer til bestemmelserne i EU-direktiv 96/96/EF eller 2009/40/EF om teknisk kontrol med motorkøretøjer og påhængskøretøjer dertil.
 Stk. 5. Under kørsel som Tempo 100-bus:
 1) Må bussen ikke være forsynet med dæk med opskåret mønster på forakslen.
 2) Skal bussen være udstyret med en hastighedsbegrænser, der er indstillet således, at hastigheden ikke kan overstige 100 km i timen.
Busser registreret første gang før den 8. december 2007 § 5. Bussen skal være godkendt ved syn og registreret i Køretøjsregisteret som Tempo 100-bus.
For at blive godkendt skal bussen opfylde bilag 1, jf. dog stk. 2.
 Stk. 2. Udenlandsk registreret bus skal ikke opfylde stk. 1. I stedet skal der medbringes dokumentation fra en myndighed i den stat, hvor bussen er registreret, for:
1) at bussen opfylder betingelserne i bilag 1, og 2) såfremt bussen er registreret i en stat udenfor EU/EØS, årligt gennemført periodisk syn, der mindst svarer til bestemmelserne i EU-direktiv 96/96/EF eller 2009/40/EF om teknisk kontrol med motorkøretøjer og påhængskøretøjer dertil.
Administration af Tempo 100-mærker § 6. Synsvirksomheder udfører de opgaver med godkendelse og registrering samt udlevering af Tempo 100-mærke, der er fastlagt i §§ 4-5 og §§ 7-9.
 Stk. 2. Efter anmodning fra en synsvirksomhed leverer en af Trafikstyrelsen godkendt leverandør de Tempo 100-mærker, der udleveres, jf. § 7.
Udlevering og anbringelse af Tempo 100-mærker § 7. Synsvirksomheden udleverer et Tempo 100-mærke, når det er konstateret, at bussen opfylder betingelserne i § 4, stk. 1, eller § 5, stk. 1, jf. dog stk. 2.
 Stk. 2. Til udenlandsk registreret bus kan et Tempo 100-mærke fra en dansk synsvirksomhed udleveres, når der er fremlagt dokumentation fra en myndighed i den stat, hvor bussen er registreret, for, at bussen opfylder betingelserne i § 4, stk. 4, eller § 5, stk. 2, jf. § 3, stk. 1, nr. 4. Tempo 100-mærket udleveres til den, der har fremlagt dokumentationen, og det kan være den pågældende myndighed selv.
 Stk. 3. Tempo 100-mærket skal anbringes bag på bussen.
Opretholdelse af Tempo 100-mærke § 8. Det er en betingelse for opretholdelse af Tempo 100-mærke, at det i forbindelse med syn konstateres, at køretøjet fortsat opfylder betingelserne i § 4, stk. 1, eller § 5, stk. 1.
Erstatningsmærker § 9. På bus, hvor Tempo 100-mærket er væsentligt beskadiget, skal mærket fjernes helt.
 Stk. 2. En synsvirksomhed må udlevere et erstatningsmærke, når betingelserne i § 7, stk. 1, er opfyldt, jf. dog stk. 3.
 Stk. 3. For udlevering af erstatningsmærke til udenlandsk registreret bus gælder § 7, stk. 2.
Straf § 10. Den, som fører en bus med Tempo 100-mærke, uden at betingelserne i § 4, stk. 1 eller 4, eller § 5 er opfyldt, straffes med bøde.
Ikrafttrædelsesbestemmelser § 11. Bekendtgørelsen træder i kraft den 10. august 2013.
 Stk. 2. Dansk registreret bus, der er registreret første gang før den 8. december 2007, og som ikke er registreret i Køretøjsregisteret som Tempo 100-bus, må til og med den 10. august 2014 køre med en hastighed på motorvej, der ikke overstiger 100 km i timen, hvis bussen er godkendt til Tempo 100-kørsel i Tyskland og bagpå forsynet med tysk Tempo 100-mærke med registreringsmyndighedens godkendelsespåtegning (»Siegel«).
 Stk. 3. Betingelserne i § 3, stk. 1, nr. 3, skal ikke opfyldes før den 10. november 2013, hvis bussen:
1) er registreret i Køretøjsregisteret som Tempo 100-bus, 2) opfylder betingelserne i § 4, stk. 4, eller 3) opfylder betingelserne i § 5, stk. 2.
Trafikstyrelsen, den 7. august 2013 Carsten Falk Hansen / Leif Lorenzen Bilag 1 Betingelser om indretning og udstyr mv. for bus, der er registreret første gang før den 8. december 2007 1. Vægt og dimensioner a) Bus med to aksler må ikke have en længde på mere end 13,50 m, inkl. demonterbart udstyr, herunder skikasse.
b) På bus med tre aksler skal drivakslen/-erne være luftaffjedret eller forsynet med anden vejvenlig affjedring, jf.
EU-direktiv 96/53/EF.
2. Bremser a) Bussen skal være forsynet med en retarder eller motorbremse.
3. Motor a) Motorens effekt skal være mindst 11 kW pr. ton tilladt totalvægt, målt efter DIN-norm, ECE-Regulativ 85 eller EU-direktiv 80/1269/EØF.
 b) Bus, der er registreret første gang den 1. januar 1988 eller senere, skal være udstyret med en hastighedsbegrænser, der er indstillet således, at hastigheden ikke kan overstige 100 km i timen.
4. Bærende elementer a) Dæk, bortset fra regummierede dæk, skal være godkendt efter ECE-Regulativ 54 eller 64 (»E«-mærket) eller EU-direktiv 92/23/EØF (»e«-mærket), uanset datoen for bussens første registrering.
 b) Dæk, herunder regummierede dæk, skal være af en hastighedsklasse mindst svarende til bussens konstruktivt bestemte maksimal hastighed eller den på hastighedsbegrænseren indstillede hastighed.
 c) Regummierede dæk er kun tilladt, hvis der fra regummieringsvirksomheden foreligger garantierklæring for, at dækket ved tilladt akseltryk og tilladt totalvægt kan benyttes ved bussens maksimale hastighed uden begrænsninger.
 d) Regummierede dæk er ikke tilladt på foraksel eller på enkeltmonteret drivaksel.
 e) Opskæring af dækmønster er ikke tilladt.
 5. Karrosseri, opbygning mv.
 a) Førerpladsen skal være beskyttet mod indtrængning bagfra af bagage og lignende, fx ved vandrette afskærmningsbøjler bag førerstolen i en højde mellem 0,07 m og 0,74 m over gulvet, eller ved anden passende afskærmning.
 b) Bagagehylder skal være lukket i begge ender og bagage skal desuden være sikret mod at rutsje fremad under opbremsning, fx ved at bagagehylder er forsynet med skridsikker belægning i bunden, skilleplader med passende mellemrum, net eller anden sikring.
 6. Indre indretning, udsyn, særligt udstyr mv.
a) Stolene skal være polstret på sæde, ryglæn og ryglænets overkant; en evt. nakkestøtte skal være integreret i ryglænet.
Montering af borde, håndgreb, askebægre o.l. på bagsiden af ryglæn er tilladt.
 b) Ryglæn skal have en højde på mindst 0,65 m, målt fra sædets overkant; for bagsæde/bageste række kan målet dog nedsættes til 0,56 m.
c) Langsgående/sidevendte sæder skal være forsynet med polstrede armlæn eller tilsvarende, der ikke må have skarpe kanter.
For »bænksæder« gælder kravet for mindst hver to siddepladser.
 d) Førerens siddeplads og sidevendte siddepladser samt fremadvendende siddepladser, der ikke har sæde(r) foran sig, skal være forsynet med hoftesele eller trepunktssele monteret efter busfabrikantens anvisninger.
 e) Synligt for passagererne skal være anbragt skiltning  eventuelt ved piktogrammer  der oplyser om pligten til at benytte sikkerhedssele.
 f) Fartskriver skal have et måleområde til mindst 125 km i timen.
7. Stabilitet i tilfælde af punktering a) Der skal fremlægges dokumentation for, at bustypen  med tilfredsstillende resultat  har gennemgået to stabilitetsprøver om bussens stabilitet ved eventuel punktering af henholdsvis ét forhjul og ét baghjul.
 b) Er bagakslen monteret med tvillingmonterede dæk, er det dog tilstrækkeligt med dokumentation for en stabilitetsprøve med ét forhjul.
 c) Afprøvning og udstedelse af dokumentation for stabiliteten ved en eventuel punktering, hvis en sådan dokumentation ikke allerede foreligger fra busfabrikanten, skal være udfærdiget af et anerkendt prøvningslaboratorium.
Bilag 2 Tempo 100-mærke Tempo 100-mærke har særlige kendetegn, der skal sikre, at:
1. Mærket ikke kan kopieres uden at blive mat, 2. Mærket går i stykker, hvis det afmonteres.
