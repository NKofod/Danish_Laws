En større virksomhed idømt 50.000 kr. i bod for i strid med en  

 lokalaftale gentagne gange at have iværksat overarbejde, som  

 tillidsrepræsentanten kun efterfølgende var blevet underrettet om gennem  

 løbende udarbejdede opgørelser over præsterede overarbejdstimer.
Det var  

 fastsat i lokalaftalen, at tillidsrepræsentanten skulle have underretning  

 inden overarbejdets iværksættelse eller - hvis dette ikke var muligt - den  

 følgende hverdag.
 Ved klageskrift af 19. juni 1989 har Landsorganisationen i Danmark for  

 Dansk Metalarbejderforbund indklaget Dansk Arbejdsgiverforening for Dansk  

 VVS-Installatørforening for Brøndum VVS, Viborg, for Arbejdsretten med  

 påstand om, at Brøndum VVS for gentagne brud på gældende aftaler om  

 overarbejde tilpligtes at betale en efter rettens skøn fastsat bod til Dansk  

 Metalarbejderforbund.
 De indklagede har påstået frifindelse.
Den indklagede virksomhed Brøndum VVS, Viborg, er efter det oplyste  

 landets tredjestørste VVS-virksomhed med en årsomsætning på ca. 60 mio.kr.  

 Virksomheden beskæftiger i almindelighed 60-65 mand fordelt på 3 faste  

 afdelinger i henholdsvis Viborg, Århus og Kolding.
Omkring 6 mand er  

 regelmæssigt beskæftiget med rørarbejder i forbindelse med naturgasprojektet.  

 Virksomheden er som medlem af Dansk VVS- Installatør Forening omfattet af  

 dennes overenskomst med Dansk Metalarbejderforbund, hvorefter der normalt  

 ikke må forekomme overarbejde under nyt byggeri.
Bestemmelsen herom er  

 imidlertid fraveget ved en lokalaftale af 5. maj 1987 med tillæg af 1. juni  

 1988 og en udateret »Overarbejdsaftale«, der begge er indgået  

 mellem virksomheden og tillidsrepræsentant Bent Vixø på arbejdstagernes  

 vegne.
 I lokalaftalen hedder det bl.a.:
 »1. Aftalens parter.
 Nærværende lokalaftale er indgået mellem:
Brøndum VVS, Falkevej 14, Viborg Rørklubben, Brøndum VVS (Viborg, Århus og Kolding) 2. Gyldighedsperiode Nærværende lokalaftale er gældende indtil 28/2 1989, hvor den i sin helhed  

 genforhandles 4. Overarbejde Overarbejde skal så vidt muligt undgåes.
Afspadsering af overarbejde skal ske helst indenfor 3 mdr., dog med  

 skyldig hensyntagen til pladsens tarv.
Afspadsering af overarbejde skal så  

 vidt mulig ske i.f.m. den arbejdsplads opsparingen er sket på.
Betaling for timerne tilbageholdes til afspadsering.
Overtidstillæg  

 udbetales dog ved første lønudbetaling.
Ved »mindre« overarbejdsmængder f.eks. i forbindelse med  

 manglende færdiggørelse ved normal arbejdstids ophør, tilstræbes en  

 rapportering til tillidsmanden inden overarbejdet iværksættes.
Hvis dette  

 ikke er muligt, sker rapporteringen næstfølgende hverdag.
Store samlede mængder overarbejde drøftes med tillidsmanden og  

 akkordholder inden overarbejdet iværksættes.' Den udaterede »Overarbejdsaftale« lyder således:
»Vedr.: Distributionsnet Sæby Kommune 1. etape -Entreprise 847.101 I forbindelse med overarbejde på ovennævnte anlæg er der indgået følgende  

 aftale:
Der må højst være 10 overarbejdstimer pr. mand i 2 sammenhængende 14 dages  

 perioder.
Disse timer kan fordeles efter behov i de 2 perioder med  

 hensyntagen til at 10 timer pr. mand er det maximale.
Afspadsering skal ske efter de i lokalaftalen gældende regler.« Lokalaftalen gav allerede i 1987 anledning til visse uoverensstemmelser,  

 som blev drøftet ved et mæglingsmøde den 25. november 1987. Af referatet fra  

 mødet fremgår, at organisationerne pålagde parterne at overholde  

 lokalaftalen.
I efteråret 1988 kunne det efter tillidsrepræsentant Bent Vixø's  

 opfattelse på ny konstateres, at lokalaftalens og særaftalens bestemmelser om  

 overarbejde var tilsidesat.
Der blev i den anledning afholdt lokal  

 forhandling den 8. november 1988. I referatet fra forhandlingen hedder det  

 bl.a.:
 »Kort beskrivelse af uoverensstemmelsen:
 Fra Bent Vixø påpeges aftalebrud vedr. lokalaftale og naturgasaftale vedr.  

 overarbejde.
Fra arbejdsgiverside bekræftes at der i enkeltsituationer er sket  

 overskridelser.
Disse situationer har været extraordinære, og der er straks  

 efter påpegelse af problemer blevet reageret, ligesom udførelse af arbejdet  

 og afvikling af overarbejde er sket i et samarbejde med arbejdstagerside.
Resultat Enighed kunne ikke opnås.
Sagen ønskes fagretlig behandlet med krav om bod og erstatning.« I overensstemmelse hermed afholdtes fællesmøde den 31. maj 1989. I  

 referatet fra mødet hedder det bl.a.:
»Fra arbejdsgiverside bekræftede man tilkendegivelsen fremsat ved  

 lokal forhandling den 8. november 1988 om, at der i enkelte situationer var  

 sket en overskridelse af lokalaftalen og naturgasaftalen.
Endvidere  

 bekræftede arbejdsgiverside, at man fortsat ville pålægge virksomheden at  

 overholde de indgåede lokalaftaler og overenskomsten.
Man bestred dog, at  

 virksomheden havde begået brud på overenskomsten.
 Fra arbejderside fastholdt man sin fremsatte klage, idet man fandt, at  

 virksomheden konsekvent begår brud på aftalerne på trods af  

 organisationspålægget af 25.11.87.
Fra arbejderside forbeholdt man sig at videreføre sagen for Arbejdsretten  

 med påstand om pålæg samt skærpet bod.« Af en fremlagt opgørelse med bilag over »præsterede overarbejdstimer  

 fra mæglingsmøde den 25. november 1987 til og med 6. september 1989«  

 fremgår, at det samlede antal overarbejdstimer har andraget 2.103,75 timer,  

 fordelt med 1082 timer fra mæglingsmødet den 25. november 1987 til  

 lokalforhandlingen den 8. november 1988, 842,75 timer frem til fællesmødet  

 den 31. maj 1989 og de resterende 179 timer i perioden derefter indtil 6.  

 september 1989. Efter det oplyste er samtlige timer afspadseret.  

 Overarbejdstimerne udgør 1%-2% af det samlede antal arbejdstimer.  

 Overarbejdstimerne er meget ujævnt fordelt på virksomhedens ansatte, hvoraf  

 navnlig 6-7 har haft et betydeligt antal overtimer i den pågældende periode.  

 Disse har efter det oplyste hovedsageligt været beskæftiget ved  

 naturgasprojektet.
 For Arbejdsretten er der afgivet forklaring af vidnerne,  

 tillidsrepræsentant Bent Vixø og regionschef Ingolf Bach.
Bent Vixø har forklaret, at han har været ansat i virksomheden i ca. 10 år  

 og har været tillidsrepræsentant de sidste ca. 8 år.
Hvervet som  

 tillidsrepræsentant omfatter alle 3 afdelinger.
Når der blev lavet en særlig  

 overarbejdsaftale for arbejdet med naturgas, skyldtes det, at lokalaftalens  

 overarbejdsbestemmelser ikke passer for dette arbejde, hvor det simpelthen er  

 nødvendigt at arbejde over om aftenen af og til.
Det er med andre ord  

 nødvendigt at have en mere fleksibel ordning for dette specielle arbejde.
Det  

 er vidnets opfattelse, at den fremlagte overarbejdsaftale, som blev indgået  

 for Sæby Kommune 1. etape, har været gældende også for de øvrige etaper,  

 således at de aftalte særlige vilkår for overarbejdet under 1. etape fortsat  

 var gældende også efter denne etapes afslutning den 4. august 1988. Noget  

 skriftligt herom foreligger dog ikke.
Grunden til, at vidnet på ny rejste  

 overarbejdsproblemet i efteråret 1988, var alene, at man fra virksomhedens  

 side ikke efterlevede lokalaftalens bestemmelser om rapportering ved  

 »mindre« overarbejdsmængder og om pligt til at drøfte store samlede  

 mængder overarbejde med vidnet og akkordholderen, inden det pågældende  

 overarbejde blev iværksat.
Det har man forsømt i hele den periode, der er  

 forløbet siden mæglingsmødet i november 1987. Vidnet har ved flere  

 lejligheder, bl.a. under møder i samarbejdsudvalget, påtalt den manglende  

 rapportering m.v., uden at det har hjulpet.
Han har alene efterfølgende  

 modtaget de lister over udført overarbejde, som udarbejdes løbende og  

 fremkommer hver 14. dag.
Regionschef Ingolf Bach har forklaret, at han har været ansat i  

 virksomheden i en årrække, siden den 1. november 1988 som regionschef.
Det er  

 rigtigt, at der tidligere har været problemer med orienteringen af  

 tillidsrepræsentanten om overarbejde.
Vidnet har imidlertid gjort meget for  

 at indskærpe afdelingslederne, at tillidsmanden skal orienteres, eventuelt  

 skriftligt eller gennem vidnet, således at man overholder lokalaftalen.
Han  

 vil derfor sætte et spørgsmålstegn ved Bent Vixø's forklaring vedrørende  

 omfanget af den manglende orientering.
Vidnet har således personlig ved  

 forskellige lejligheder drøftet planlagt overarbejde med ham.
Den fremlagte  

 overarbejdsaftale vedrørende Sæby Kommune 1. etape gjaldt alene for dette  

 arbejde, og tilsvarende aftaler er ikke indgået for de senere etaper.
 Foreholdt vidnet Bach's forklaring har Bent Vixø fastholdt, at han alene  

 efterfølgende er blevet orienteret om det udførte overarbejde.
Klagerne har på rettens foranledning præciseret, at det ikke gøres  

 gældende, at der foreligger systematisk overarbejde.
Påstanden støttes  

 derimod på, at der gentagne gange er sket tilsidesættelse af pligten efter  

 lokalaftalens punkt 4 til at rapportere, respektive drøfte overarbejde med  

 tillidsmanden, og at det samme gælder den særlige bestemmelse for  

 overarbejde, som indeholdes i den fremlagte »Overarbejdsaftale«,  

 hvis vilkår må have været gældende også for andet naturgasarbejde end det,  

 aftalen direkte vedrører.
Klagerne har nærmere anført, at den fremlagte opgørelse over  

 overarbejdstimerne viser, at der også har været store samlede mængder  

 overarbejde, således at det i overensstemmelse med tillidsmand Bent Vixø's  

 forklaring må lægges til grund, at ikke blot næstsidste, men også sidste  

 afsnit i lokalaftalens punkt 4 er tilsidesat.
Overarbejdet i forbindelse med  

 naturgasarbejdet må efter det oplyste betegnes som »store samlede  

 mængder overarbejde«.
Selv om det efter bevisførelsen muligt ikke kan  

 anses for godtgjort, at den fremlagte særlige overarbejdsaftale er  

 tilsidesat, er der derfor under alle omstændigheder begået brud på  

 lokalaftalen, hvis bestemmelse om pligt til at drøfte sådant overarbejde med  

 tillidsmanden inden arbejdets iværksættelse er tilsidesat.
De indklagede har bestridt, at der foreligger dokumentation for den  

 påståede tilsidesættelse af den særlige overarbejdsaftale, som alene var  

 gældende for Sæby Kommune 1. etape.
Hvad lokalaftalens punkt 4 angår, må der  

 sondres mellem mindre overarbejdsmængder med rapporteringspligt og store  

 samlede mængder overarbejde, som skal drøftes med tillidsmanden inden  

 overarbejdets iværksættelse.
Den fremlagte opgørelse over præsterede  

 overarbejdstimer viser intet om, hvorvidt der har været tale om overarbejde  

 af den ene eller den anden kategori.
Det er derfor ikke godtgjort, at der  

 overhovedet i den omhandlede periode er blevet udført overarbejde, der kan  

 karakteriseres som »store samlede mængder overarbejde«.
Allerede  

 som følge heraf er der ikke bevis for nogen tilsidesættelse af sidste afsnit  

 i lokalaftalens punkt 4. Efter de af tillidsrepræsentanten og regionschefen  

 afgivne - indbyrdes modstridende - forklaringer gælder det samme for så vidt  

 angår bestemmelsen om »mindre« overarbejdsmængder i lokalaftalens  

 punkt 4. I øvrigt må det være afgørende for udfaldet af sagen, at  

 virksomheden har tilrettelagt arbejdsgangen således, at man har forsøgt bedst  

 muligt at overholde lokalaftalen.
Virksomheden skal derfor ikke lastes for  

 mindre tilsidesættelser, som ikke reelt har haft nogen betydning for  

 tillidsmandens mulighed for at holde sig orienteret om mængden af  

 overarbejde.
 Arbejdsretten skal udtale:
Efter den af tillidsrepræsentant Bent Vixø afgivne forklaring, der findes  

 bestyrket ved det under lokalforhandlingen den 8. november 1988 og det senere  

 fællesmøde den 31. maj 1989 oplyste, lægger retten til grund, at den  

 indklagede virksomhed fortsat efter mæglingsmødet i november 1987 i ikke  

 ubetydeligt omfang har iværksat overarbejde, som tillidsmanden kun  

 efterfølgende er blevet underrettet om gennem de opgørelser over præsterede  

 overarbejdstimer m.v., som virksomheden løbende udarbejder.
Det findes  

 herefter godtgjort, at virksomheden gentagne gange i lokalaftalens  

 gyldighedsperiode har tilsidesat i hvert fald bestemmelsen i lokalaftalens  

 punkt 4, næstsidste afsnit, hvorefter der ved »mindre«  

 overarbejdsmængder skal tilstræbes en rapportering til tillidsmanden inden  

 overarbejdets iværksættelse og - hvis dette ikke er muligt - en rapportering  

 den følgende hverdag.
 Som sagen foreligger oplyst, finder retten derimod ikke, at der er  

 tilvejebragt fornøden dokumentation for, at også bestemmelsen i sidste afsnit  

 af lokalaftalens punkt 4 er tilsidesat, heller ikke for så vidt angår de  

 medarbejdere, der som beskæftigede ved naturgasprojektet har haft det største  

 antal overarbejdstimer, da det efter det foreliggende ikke kan afvises, at  

 også disse overarbejdstimer kan rummes under begrebet »mindre«  

 overarbejdsmængder og således omfattes af næstsidste afsnit i lokalaftalens  

 punkt 4. Endelig kan det efter bevisførelsen heller ikke anses for godtgjort,  

 at der i øvrigt er sket tilsidesættelse af den særlige overarbejdsaftale, som  

 var gældende for naturgasarbejdet vedrørende Sæby Kommune 1. etape.
For de skete brud på lokalaftalens punkt 4, næstsidste afsnit, skal den  

 indklagede virksomhed betale en bod, der fastsættes til 50.000 kr.
Ved  

 fastsættelsen af bodens størrelse har retten bl.a. taget hensyn til, at der  

 gentagne gange er sket tilsidesættelse af rapporteringspligten, uanset at  

 organisationerne ved mæglingsmødet i november 1987 pålagde parterne at  

 overholde lokalaftalen.
 T h i k e n d e s f o r r e t :
 Den indklagede virksomhed, Brøndum VVS, Viborg, har gentagne gange  

 iværksat overarbejde uden at iagttage rapporteringspligten efter  

 lokalaftalens punkt 4, næstsidste afsnit, og skal betale en bod på 50.000 kr.  

 til Dansk Metalarbejderforbund.
 I øvrigt frifindes den indklagede virksomhed.
 I sagsomkostninger skal de indklagede betale 2.000 kr. til Arbejdsretten.
