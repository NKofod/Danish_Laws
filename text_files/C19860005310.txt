(Til samtlige kommunalbestyrelser) 1. Indledning Ved administration af landbrugsloven indgår kommuneplanen som et  

 betydningsfuldt grundlag ved behandlingen af konkrete ansøgninger.
 Det gælder såvel ved matrikeldirektoratets behandling af lokalplanforslag  

 og udstykningssager vedrørende ophævelse af landbrugspligt m.v. som ved  

 jordbrugsdirektoratets behandling af erhvervelsessager og ved  

 arealdatakontorets medvirken i den sammenfattende fysiske planlægning.
 2. Om indsendelse af vedtagne kommuneplaner.
 På baggrund heraf skal man anmode kommunerne om at indsende den endeligt  

 vedtagne kommuneplan til landbrugsministeriet i forbindelse med  

 offentliggørelsen af kommuneplanen.
Kommuneplanen bedes fremsendt til Landbrugsministeriet, matrikeldirektoratet, Titangade 13, 2200 København  

 N, og Jordbrugsdirektoratet, Sankt Annæ Plads 19, 1250 København K.
 Man skal samtidig anmode om, at endeligt vedtagne tillæg til kommuneplanen  

 også indsendes til matrikeldirektoratet og til jordbrugsdirektoratet,  

 efterhånden som de offentliggøres.
 3. Om behandlingen af kommuneplanforslag.
 Som det fremgår af landbrugsministeriets cirkulære nr. 18 af 10. februar  

 1983 om varetagelsen af de jordbrugsmæssige interesser under kommune- og  

 lokalplanlægningen, blev der ved iværksættelsen af kommuneplanlægningen  

 tilvejebragt en ordning, hvorefter kommuneplaner som hovedregel kan vedtages  

 endeligt på grundlag af regionplanen.
 Det blev dog samtidig tilkendegivet, at et forslag til kommuneplan kan  

 forelægges landbrugsministeriet (matrikeldirektoratet), og at der i så fald  

 vil blive taget stilling til, om landbrugspligten for områder udlagt til  

 byformål m.v. kan forventes ophævet, jf. cirkulærets pkt. 1 og 2.
På baggrund heraf har landbrugsministeriet på nuværende tidspunkt  

 behandlet ca. 120 kommuneplanforslag.
I forbindelse med behandlingen har  

 matrikeldirektoratet indhentet oplysninger fra de lokale  

 jordbrugskommissioner, arealdatakontoret og eventuelt jordbrugsdirektoratet  

 og landbrugsministeriets vildtforvaltning.
Behandlingen er i det omfang, det  

 tidsmæssigt har været muligt, sket i et samarbejde med amtskommunerne.
 De enkelte kommuner har derefter ved udløbet af offentlighedsfasen  

 modtaget bemærkninger fra matrikeldirektoratet, herunder bl.a. bemærkninger  

 til den videre planlægning.
 4. Sammenfatning.
 På baggrund af de fremsendte kommuneplanforslag er det  

 landbrugsministeriets generelle opfattelse, at de jordbrugsmæssige interesser  

 er indgået i kommuneplanlægningen på lige fod med andre arealinteresser.
 Det må dog bemærkes, at de jordbrugsmæssige interesser i en del tilfælde  

 først vil kunne afklares nærmere under lokalplanlægningen, jf. pkt. 2 i  

 fornævnte cirkulære.
I forbindelse med behandlingen af de fremsendte kommuneplanforslag har  

 landbrugsministeriet generelt fundet anledning til at fremhæve, at der ved  

 den videre planlægning bør tilstræbes, at der ikke udlægges flere arealer til ikke-jordbrugsmæssige formål, end  

 hvad der forventes taget i anvendelse i planperioden, at arealudlæg fortrinsvis placeres på de mindst egnede dyrkningsjorder, at arealforbruget til ikke-jordbrugsmæssige formål ikke bliver større end  

 nødvendigt, at der ved inddragelse af arealer til ikke-jordbrugsmæssige formål tages  

 hensyn til de berørte landbrugsejendommes struktur- og arronderingsforhold og  

 til foretagne bygnings- og kulturtekniske investeringer, at der sikres en passende afstand mellem ny bebyggelse og eksisterende  

 landbrug, sådan at miljøkonflikter så vidt muligt undgås, og at der bevares større samlede jordbrugsområder med henblik på en sikring  

 af jordbrugets erhvervsmuligheder.
 Samtidig har ministeriet af hensyn til den videre lokalplanlægning af  

 landzonelandsbyer fremhævet, at et aktivt jordbrugserhverv i de små  

 landsbysamfund er af væsentlig betydning for landsbymiljøet, jf. bl.a.  

 Landsbykommissionens betænkning nr. 931, 1981 (nr. 6, side 20-31).
 Man har derfor henstillet, at der i videst muligt omfang bør sikres  

 bestående landbrugsejendomme i landsbyerne mulighed for en fortsat  

 strukturtilpasning i overensstemmelse med landbrugslovens  

 formålsbestemmelser, og at jordbrugserhvervene bør sikres mulighed for  

 nødvendige udvidelser og modernisering af beboelses- og driftsbygninger.
