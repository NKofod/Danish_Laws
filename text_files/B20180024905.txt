Bekendtgørelse om tilskud til investeringer i eldrevne varmepumper til produktion af fjernvarme I medfør af tekstanmærkning nr. 120. ad § 29.11.07 og 29.24.18 til § 29 på finansloven for finansåret 2018 fastsættes:
Kapitel 1 Formål og anvendelsesområde § 1. Energistyrelsen kan efter ansøgning yde tilskud til investeringer i eldrevne varmepumper til produktion af fjernvarme med henblik på at fortrænge eksisterende varmeproduktion, som er baseret på fossile brændsler på anlæg, der ikke er omfattet af CO2-kvotesystemet.
Stk. 2. Tilskud kan ydes inden for den bevillingsmæssige ramme afsat på Finansloven.
Forud for en ansøgningsperiode, jf. § 10, offentliggør Energistyrelsen på Energistyrelsens hjemmeside en beløbsmæssig ramme for ansøgningsperioden.
§ 2. Tilskudsordningen administreres efter denne bekendtgørelse og i overensstemmelse med den generelle gruppefritagelsesforordning (Kommissionens forordning (EU) nr. 651/2014 af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108 (EØS-relevant tekst), EU-tidende 2014, nr.
L. 187, s. 1.) § 3. Der kan ydes støtte fra andre støtteordninger m.v. forudsat, at betingelserne i artikel 8 i Kommissionens forordning (EU) nr. 651/2014 af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108 (EØS-relevant tekst) er overholdt.
Kapitel 2 Definitioner § 4. I denne bekendtgørelse forstås ved:
 1) Eldrevet varmepumpe: Varmepumpe, der drives af en eller flere elmotorer.
 2) Anlæg der ikke er omfattet af CO2-kvotesystemet: Anlæg til produktion af fjernvarme til bygningers opvarmning eller opvarmet brugsvand, som i medfør af lov om CO2-kvoter ikke er omfattet af kvotesystemet.
3) Den generelle gruppefritagelsesforordning: Kommissionens forordning (EU) nr. 651/2014 af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108 (EØS-relevant tekst), EU-tidende 2014, nr.
L. 187, s. 1.
 4) Grundbeløbsstøtte: Støtte til decentrale kraftvarmeenheder under ordningerne grundbeløb 1 og 2 samt treledstariffen, jf. lov om elforsyning § 58, stk. 1, nr. 1 og 2.
Kapitel 3 Tilskudsberettigelse Tilskudsberettigede virksomheder m.v.
§ 5. Tilskud kan gives til juridiske personer, herunder offentlige eller private virksomheder, 1) der på tidspunktet for ansøgningen modtager grundbeløbsstøtte jf. § 4, stk. 1, nr. 4, 2) der har den tekniske og finansielle kapacitet til at gennemføre projektet, 3) som afholder omkostningerne til det tilskudsberettigede projekt, og 4) som på tidspunktet for ansøgningen ikke er en kriseramt virksomhed, jf. gruppefritagelsesforordningens art. 2, stk. 18, litra a-e.
Tilskudsberettigede projekter og betingelser for tilskud § 6. Tilskud kan gives til investeringer i eldrevne varmepumper til produktion af fjernvarme med henblik på at fortrænge eksisterende fjernvarmeproduktion baseret på fossile brændsler fra anlæg i Danmark, der ikke er omfattet af CO2-kvotesystemet.
Stk. 2. Der kan ikke ydes tilskud til projekter, 1) som efter Energistyrelsens vurdering ville blive gennemført, uanset om der ydes tilskud efter denne bekendtgørelse, 2) som efter Energistyrelsens vurdering ikke kan gennemføres, eller 3) som virksomheden er forpligtet til at gennemføre efter anden lovgivning, herunder projekter der sikrer, at virksomheden efterkommer EU-standarder, der allerede er vedtaget, selv hvis de ikke er trådt i kraft.
§ 7. Det er en betingelse for tilsagn, 1) at varmepumpen anvender vedvarende energikilder, herunder geotermi, samt overskudsvarme fra industri, serviceerhverv, spildevandsanlæg og lign., 2) at det ved beregninger eller lignende kan sandsynliggøres, at hovedparten af varmepumpens varmeproduktion fortrænger varmeproduktion baseret på fossile brændsler såsom naturgas, olie eller kul på anlæg, der ikke er omfattet af CO2-kvotesystemet, 3) at der ikke er anmodet om projektgodkendelse ved kommunalbestyrelse, inden tidspunktet for indsendelse af ansøgning om tilsagn til Energistyrelsen, 4) at der ikke er indgået aftaler om aktiviteter, leverancer m.v. eller påbegyndt aktiviteter eller gennemført indkøb m.v., udover hvad der kan karakteriseres som nødvendige forarbejder såsom miljøgodkendelser og tilladelser til indvinding af varmekilden mv., inden modtagelse af skriftligt tilsagn, 5) at projektets forventede gennemførselstid er mindre end to år fra opnåelse af tilsagn, 6) at ansøger på ansøgningstidspunktet har efterkommet eventuelle krav om tilbagebetaling af støtte, som EU-Kommissionen ved en tidligere afgørelse har erklæret ulovlig og uforenlig med det indre marked, og 7) at ansøger afgiver de oplysninger, som Energistyrelsen anmoder om til brug for sagsbehandlingen.
 Stk. 2. Energistyrelsen kan fastsætte yderligere betingelser i forbindelse med tilsagn om tilskud.
Kapitel 4 Støtteberettigede omkostninger og støtteintensitet § 8. Energistyrelsen kan yde støtte svarende til maksimalt 15 procent af de støtteberettigede omkostninger.
Stk. 2. De støtteberettigede omkostninger er de investeringsomkostninger, der er nødvendige til etablering af en elvarmepumpe, og som er direkte relateret til opnåelsen af det højere miljøbeskyttelsesniveau, jf. artikel 41, nr. 6, eller artikel 46, nr. 2, i den generelle gruppefritagelsesforordning.
Disse kan bl.a. omfatte omkostninger til 1) ekstern rådgivning og projektudvikling, 2) miljøundersøgelser (vurdering af virkninger på miljøet), 3) anskaffelse af nødvendige anlægskomponenter og lignende til varmepumpen, 4) entreprenørydelser og installation, 5) nødvendigt følgearbejde, og 6) krævet revision af regnskabet.
Stk. 3. Omkostningerne opgøres eksklusiv merværdiafgifter (moms), som ikke bæres endeligt af tilskudsmodtager.
Ved opgørelse af de støtteberettigede omkostninger modregnes opnåede eller forventede tilbagekrediteringer, rabatter eller lignende.
Indberetning eller salg af energibesparelser under Energiselskabernes Energispareindsats skal ikke modregnes de støtteberettigede omkostninger.
 Stk. 4. Energistyrelsen kan efter ansøgning godkende andre end de i stk. 2 nævnte omkostninger som tilskudsberettigede, hvis omkostningerne efter Energistyrelsens vurdering er af væsentlig og direkte betydning for projektets gennemførelse.
Stk. 5. De støtteberettigede omkostninger omfatter ikke 1) finansierings- og pengeinstitutomkostninger, 2) køb af jord, 3) driftsomkostninger, herunder leje af jord, 4) arbejde som udføres af indehavere eller ansatte i den virksomhed, der modtager tilskud, med mindre særlige forhold taler herfor, eller 5) omkostninger som er afholdt inden, Energistyrelsen har givet tilsagn om tilskud.
Dette inkluderer nødvendige forarbejder og omkostninger relateret til udarbejdelse af ansøgningen, jf. kapitel 5.
 Stk. 6. Vedrører et projekt både tilskudsberettigede og ikke-tilskudsberettigede omkostninger, og er det ikke muligt at foretage en opdeling af projektet, kan Energistyrelsen yde tilskud i forhold til den forholdsmæssige del af de samlede omkostninger, der vedrører tilskudsberettigede omkostninger.
 § 9. Den støtteberettigede andel af varmepumpens kapacitet (opgjort i MW på varmesiden) kan maksimalt udgøre 0,15 promille af den totale graddagekorrigerede årlige fjernvarmeproduktion (opgjort i MWh) fra de anlæg, der ikke er omfattet af CO2-kvotesystemet, hvorfra det kan sandsynliggøres, at varmepumpen fortrænger fjernvarmeproduktion.
 Stk. 2. Såfremt der installeres en kapacitet (målt i MW på varmesiden) større end det i stk. 1 anførte, skal de i § 8, stk. 2, anførte støtteberettigede omkostninger korrigeres forholdsmæssigt, således at der alene ydes støtte til den støtteberettigede andel af varmepumpen.
Kapitel 5 Ansøgning Ansøgninger om tilsagn om tilskud § 10. Der kan ansøges om tilskud i perioden fra den 1. september 2017 til den 1. november 2017 og i perioden fra den 1. marts 2018 til den 1. maj 2018.
 Stk. 2. Såfremt der efter den seneste ansøgningsrunde, jf. stk. 1, ikke er givet tilsagn, jf. § 15, om alle disponible midler, kan der ligeledes være en ansøgningsrunde fra den 1. september 2018 til den 1. november 2018.
 § 11. Ansøgninger kan indsendes på ansøgningsskema, som kan rekvireres på Energistyrelsens hjemmeside og kan indsendes til Energistyrelsen på e-mail.
§ 12. Ansøgninger om tilsagn om tilskud skal vedlægges 1) en projektbeskrivelse, der blandt andet omfatter varmepumpens beliggenhed samt den ansøgende virksomheds navn, CVR-nr. og størrelse, jf. bilag 1 i den generelle gruppefritagelsesforordning, 2) en redegørelse for projektets planlægningsstadie, herunder beregninger eller lignende, der viser varmekildens kapacitet og rådighed over året, fysisk placering af varmepumpen, evt. rørføring og underføringer, osv., 3) et budget for omkostningerne for projektets gennemførelse vedlagt indhentede tilbud eller lignende dokumentation for omkostningerne, 4) oplysninger om eventuelle forventede tilbagekrediteringer, rabatter og lignende, herunder, evt. salg af energibesparelser, 5) en tidsplan for projektets gennemførelse, herunder start- og slutdato, med en maksimal periode på 2 år fra opnåelse af tilsagn, 6) dokumentation for oplysningerne i ansøgningen og andre oplysninger til brug for ansøgningens behandling, og 7) eventuelt andre oplysninger, som kan have betydning for Energistyrelsens vurdering af ansøgningen.
Stk. 2. Energistyrelsen kan anmode ansøger om yderligere oplysninger til brug for vurdering af ansøgninger, herunder oplysninger og dokumentation vedrørende ekstraomkostninger til investeringer i varmepumpen.
Energistyrelsen kan herunder kræve, at oplysningerne bekræftes af en uafhængig ekspert.
Afgørelser og prioritering § 13. På grundlag af oplysningerne i indkomne ansøgninger vurderer Energistyrelsen, om der kan meddeles tilsagn om tilskud til investeringen.
Energistyrelsen kan meddele helt eller delvist afslag på ansøgningen, hvis 1) ansøgningen ikke er tilstrækkeligt oplyst, 2) betingelser eller øvrige fastsatte vilkår ikke er opfyldt, eller 3) det ikke vurderes sandsynligt, at projektet kan overholde den fremsendte tidsplan, jf. § 12, stk. 1, nr. 5.
Stk. 2. Energistyrelsen træffer afgørelse om, hvorvidt ansøgninger vedrørende projekter, der tilknyttes fjernvarmenet, hvor varmeprisen ud fra en konkret vurdering skønnes at overstige 18.000 kr. om året per standardhusstand efter grundbeløbets bortfald og investeringer i nye produktionsenheder, skal afvises.
Ved afgørelsen lægges der vægt på en vurdering af risikoen for en nedlæggelse af det konkrete fjernvarmenet inden for varmepumpens levetid eller tilsvarende værdispildsrisici.
Energistyrelsen kan sætte afgørelsen i bero til værdispildsrisici er blevet tilstrækkeligt afklaret.
 Stk. 3. Energistyrelsen kan afvise ansøgninger om projekter, der efter et konkret skøn ikke vurderes at resultere i nedsat varmepris.
§ 14. Energistyrelsen foretager en prioritering af tilskudsberettigede ansøgninger for hver ansøgningsperiode, jf. § 10, hvis de beløbsmæssige rammer ikke giver mulighed for at imødekomme alle tilskudsberettigede ansøgninger.
Ved en prioritering lægger Energistyrelsen vægt på 1) den ansøgte støtteintensitet opgjort som støttens andel af de samlede støtteberettigede omkostninger i procent, 2) projektets modenhed vurderet ud fra ansøgers beskrivelse og dokumentation for status på forarbejdet, jf. § 12, stk. 2, og 3) den ansøgte støttesum i kroner/MW, hvor laveste støttesum vægtes højest.
 § 15. Energistyrelsen giver tilsagn om tilskud for et maksimalt tilskudsbeløb på baggrund af den ansøgte støtteintensitet og de støtteberettigede omkostninger, jf. § 8, samt fastsætter frist for afslutning af projektet jf. § 12, stk. 1, nr. 5.
Stk. 2. I forbindelse med tilsagnet fastsætter Energistyrelsen et tilskudsgrundlag for de støtteberettigede omkostninger.
Energistyrelsen kan nedsætte tilskudsgrundlaget, bl.a. hvis 1) de oplyste omkostninger vurderes at være sat for højt, 2) der er medtaget omkostninger af et urimeligt omfang, 3) der er medtaget omkostninger, som skønnes at omfatte aktiviteter uden betydning for projektet, eller 4) der ikke er sket modregning af forventede tilbagekrediteringer, rabatter eller lignende.
 Stk. 3. Omkostninger, der ikke vurderes at være støtteberettigede, medtages ikke i tilskudsgrundlaget.
Kapitel 6 Udbetaling af tilskud § 16. Ansøgningsskema til brug for ansøgning om udbetaling af tilskud kan rekvireres på Energistyrelsens hjemmeside.
 Stk. 2. Ansøgning om udbetaling af tilskud skal indsendes til Energistyrelsen senest to måneder efter projektets afslutning.
Stk. 3. Udbetaling er betinget af, at 1) projektet er gennemført som godkendt i tilsagnet, 2) betingelser for tilsagnet og øvrige fastsatte vilkår er opfyldt, 3) tilskudsberettigede aktiviteter kun udføres eller leveres af momsregistrerede virksomheder, jf. dog stk. 4, 4) de nødvendige tilladelser fra offentlige myndigheder til det tilskudsberettigede projekt er opnået, 5) tilsagnshaver indsender udbetalingsanmodning, opgørelse over betalte tilskudsberettigede udgifter, dokumentation for betaling og slutrapport rettidigt til Energistyrelsen og 6) at tilsagnshaver på udbetalingstidspunktet har efterkommet eventuelle krav om tilbagebetaling af støtte, som EU-Kommissionen ved en tidligere afgørelse har erklæret ulovlig og uforenlig med det indre marked.
 Stk. 4. Energistyrelsen kan fravige betingelsen i stk. 3, nr. 3, når de tilskudsberettigede aktiviteter er momsfritaget i henhold til lov om merværdiafgift (momsloven).
 § 17. Det endelige tilskud beregnes på baggrund af faktisk afholdte og betalte støtteberettigede omkostninger.
 Stk. 2. Såfremt de faktisk afholdte og betalte støtteberettigede omkostninger er lavere end det i tilsagnet opgjorte tilskudsgrundlag, jf. § 15, nedjusteres tilskuddet således, at støtteintensiteten svarer til det i tilsagnet angivne.
 Stk. 3. Såfremt de faktisk afholdte og betalte støtteberettigede omkostninger er højere end det i tilsagnet opgjorte tilskudsgrundlag, jf. § 15, fastholdes tilskuddet således, at støttebeløbet svarer til det i tilsagnet angivne.
§ 18. Ansøgning om udbetaling af tilskud skal indeholde et projektregnskab med oplysninger om størrelsen af de afholdte og betalte tilskudsberettigede omkostninger og en slutrapport.
Regnskabet skal være underskrevet af den, der tegner virksomheden, og skal være vedlagt en liste over regnskabsbilagene.
 Stk. 2. Udgør det ansøgte tilskudsbeløb under 500.000 kr., skal regnskabet vedlægges kopi af regnskabsbilagene vedrørende de tilskudsberettigede omkostninger og en ansøgererklæring udformet efter Energistyrelsens anvisninger.
 Stk. 3. Udgør det ansøgte beløb mere end 500.000 kr., skal regnskabet vedlægges en ansøgererklæring udformet efter Energistyrelsens anvisning samt revideres i overensstemmelse med revisorinstruks udarbejdet af Energistyrelsen.
 Stk. 4. Energistyrelsen kan bestemme, at der efter Energistyrelsens anvisning skal afgives en revisorerklæring fra en statsautoriseret eller registreret revisor på ansøgning og regnskab.
 § 19. Regnskabsbilag, der anvendes som dokumentation for afholdte og betalte tilskudsberettigede omkostninger eller lægges til grund for regnskaber herover, skal af det udførende firma være påført oplysninger om følgende:
 1) Hvilken virksomhed og hvilken adresse arbejdet vedrører.
 2) Hvilken aktivitet, der er udført i forhold til det støtteberettigede projekt.
 3) Fakturadato.
 4) Start- og slutdato for aktiviteten.
 5) Det udførende firmas CVR-nummer.
 Stk. 2. Dækker en regning både over tilskudsberettigede og ikke-tilskudsberettigede aktiviteter, skal det fremgå hvilke dele af regningen, der vedrører henholdsvis de tilskudsberettigede og de ikke-tilskudsberettigede aktiviteter.
 Stk. 3. Energistyrelsen kan altid forlange at få originale bilag forevist.
 § 20. Energistyrelsen kan efter begrundet skriftlig ansøgning forlænge fristen for afslutning af projektet, jf. § 15, stk. 1.
Stk. 2. Energistyrelsen kan efter begrundet skriftlig ansøgning tillade, at tilskud vedrørende omkostninger til udførte aktiviteter udbetales helt eller delvist, selv om ansøger ikke har gennemført projektet, som det var forudsat i tilsagnet.
Ved vurderingen af anmodningen lægges vægt på, at projektet i det væsentlige er indeholdt i den oprindelige projektansøgning, at væsentlige dele af projektet er gennemført, eller at en fuldstændig gennemførelse ville være forbundet med betydelige vanskeligheder.
Stk. 3. Energistyrelsen kan efter begrundet skriftlig anmodning tillade, at en ny tilskudsberettiget ejer eller driftsansvarlig indtræder i et allerede meddelt tilsagn i stedet for den oprindelige tilsagnsmodtager, også selvom projektet er påbegyndt.
Anmodningen skal være underskrevet af såvel overdrager og erhverver af virksomheder, som projektet tilhører.
 § 21. Tilskuddet udbetales til tilskudsmodtagers NemKonto, dog jf. stk. 2.
 Stk. 2. Efter skriftlig anmodning fra den tegningsberettigede i den virksomhed, der ansøger om tilskud, kan tilskuddet udbetales til et pengeinstitut, realkreditinstitut eller lignende.
Kapitel 7 Bortfald og tilbagebetaling af tilskud § 22. Energistyrelsen kan træffe afgørelse om helt eller delvis bortfald og tilbagebetaling af tilskud, hvis 1) ansøger har afgivet urigtige eller vildledende oplysninger eller har fortiet oplysninger af betydning for sagens afgørelse, 2) betingelserne for tilskud eller udbetaling ikke er opfyldt, 3) projektet ikke er gennemført som forudsat i tilsagnet om tilskud, eller den i tilsagnet fastsatte frist er overskredet, jf. dog § 20, 4) den fastsatte frist for projektets gennemførelse i tilsagnet og indsendelse af udbetalingsansøgning overskrides, 5) der er indgået aftaler om aktiviteter eller leverancer m.v. eller påbegyndt aktiviteter eller gennemført indkøb m.v. vedrørende det tilskudsberettigede projekt, inden modtagelse af et skriftligt tilsagn med undtagelse af aktiviteter udført i forbindelse med udformningen og dokumentation for tilskudsansøgningen, 6) tilskudsmodtager ikke opfylder de for tilskuddet øvrige nærmere fastsatte vilkår, 7) tilskudsmodtager undlader at afgive oplysninger, der har betydning for udbetaling af tilskuddet, på anmodning fra Energistyrelsen, eller 8) tildeling af tilskud er i strid med den generelle gruppefritagelsesforordning.
Stk. 2. Tilbagebetaling af tilskud skal ske senest 14 dage efter påkrav.
Tilbagebetales det skyldige beløb ikke, tillægges renter efter forfaldsdagen svarende til den rente, der er fastsat i § 5 i lov om renter ved forsinket betaling m.v.
Den tillagte rente udgør dog mindst 50 kr.
Kapitel 8 Kontrol § 23. Energistyrelsen kan foretage regnskabsmæssig stikprøvekontrol af ansøgninger om udbetalinger og afsluttede sager om tilskud.
 Stk. 2. Enhver, der modtager tilskud efter denne bekendtgørelse, er forpligtet til efter anmodning fra Energistyrelsen at afgive enhver oplysning, der har betydning for Energistyrelsens kontrol med, at de fastsatte vilkår overholdes.
Kapitel 9 Klage § 24. Energistyrelsens afgørelser efter denne bekendtgørelse kan ikke påklages til anden administrativ myndighed.
Kapitel 10 Ikrafttræden og overgangsbestemmelser § 25. Bekendtgørelsen træder i kraft den 1. april 2018.
 Stk. 2. Bekendtgørelse nr. 1757 af 29. december 2017 om tilskud til investeringer i eldrevne varmepumper til produktion af fjernvarme ophæves.
 Stk. 3. Ansøgninger om tilskud til investeringer, som er modtaget i Energistyrelsen inden den 1. januar 2018, behandles efter bekendtgørelse nr. 975 af 10. august 2017 om tilskud til investeringer i eldrevne varmepumper til produktion af fjernvarme.
 Stk. 4. Ansøgninger om tilskud til investeringer, som er modtaget i Energistyrelsen den 1. januar 2018 eller senere, behandles efter denne bekendtgørelse.
