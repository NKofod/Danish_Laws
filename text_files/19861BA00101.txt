Nr BSF 101 Forslag til folketingsbeslutning om beskatning af private  

 pensionsordninger Fremsat af Albrechtsen (VS) Elisabeth Bruun Olesen (VS) Tinning (VS) den 23. januar 1987 Folketinget opfordrer regeringen til at fremsætte lovforslag om ændring af beskatningen af private pensionsordninger efter følgende retningslinier:
 1. Fremtidige indbetalinger beskattes efter følgende retningslinier:
a.
Indbetalinger til private pensionsordninger, kapitalforsikringer og kapitallivsforsikringer er ikke fradragsberettigede.
b.
Rente- samt bonustilskrivning til disse pensionskonti m.v.
beskattes på tilskrivningstidspunktet som almidelig personlig indkomst, dvs. de omfattes ikke af realrenteafgiften, men beskattes hos den enkelte skatteyder.
c.
Udbetalinger fra disse pensionsordninger m.v beskattes ikke.
2. Vedrørende beskatningen af de hidtidige indbetalinger foretages ingen ændringer, bortset fra at realrenteafgiften skal udvides til at omfatte alle pensionsselskabernes indtægter, dvs. også afkast af midler anbragt i indeksobligationer, aktier samt bolig- og erhvervsejendomme.
Dog opfordres regeringen til at overveje en skærpelse af realrenteafgiften, således at hele realrenten inddrages, dvs. således at det opsparede beløb kun fastholder sin realværdi.
3. Regeringen gennemfører de nødvendige ændringer i de eksisterende regler, således at de enkelte grupper med kollektive pensionsordninger bliver stillet frit med hensyn til, om de vil fortsætte ordningen eller træde ud af den.
Ved udtræden af pensionsordningen udbetales såvel de fremtidige arbejdsgiver- som lønmodtagerbidrag som tillæg til lønnen og beskattes som almindelig personlig indkomst.
Ved udtræden bliver allerede foretagne indbetalinger samt rente- og bonustilskrivninger stående i pensionskassen, forsikringsselskabet eller pengeinstituttet.
BEMÆRKNINGER TIL FORSLAGET Forslaget er en del af VS' samlede sociale pensionsreform og samtidig en del af VS' forslag til omlægning af skattesystemet.
Det skal altså på een gang ses i sammenhæng med VS-forslaget om forbedret folkepension og VS' øvrige forslag på skatteområdet om afvikling af rentefradrag, afskrivningsregler osv.
Forslaget er altså en del af en samlet social omfordelingspolitik, som VS-kongressen i efteråret 1986 gav navnet: RØD OMFORDELING.
Formålet med forslaget er fremover at fjerne de skattebegunstigelser, der gør det tillokkende for den enkelte at sikre sig særlige pensionsfordele.
Med indførelsen af folkepensionen blev der lagt op til skabelsen af et enhedspensionssystem i Danmark byggende på de bedste solidariske principper, nemlig at pensionen er en offentlig ydelse, som alle har krav på, og som man ikke skal gøre sig fortjent til gennem f.eks. opsparing eller fast tilknytning til arbejdsmarkedet.
Det solidariske pensionssystem er i dag i fare.
Når pensionen gøres til et individuelt anliggende, og når milliarder ophobes i de private pensionsformuer, vil det både politisk og økonomisk blive sværere og sværere at opretholde en ordentlig folkepension for slet ikke at tale om at gennemføre de hårdt tiltrængte forbedringer.
Derfor skal skattebegunstigelserne i forbindelse med privat pensionsopsparing fjernes, og i stedet skal der bruges penge på forbedring af de sociale pensioner.
Det skal understreges, at VS ikke har noget imod, at den enkelte via opsparing og et lavere forbrug i den erhvervsaktive periode kan ændre fordelingen af livsindkomsten og dermed prioritere et højere forbrug i alderdommen.
Men noget sådant skal ikke subsidieres - det må ske på samme vilkår som »almindelig opsparing«.
BEMÆRKNINGER TIL BESLUTNINGSFORSLAGETS ENKELTE PUNKTER ad 1 Formålet med forslaget er at sikre, at fremtidige indbetalinger til privat pensionsopsparing skattemæssigt ligestilles med »normal« opsparing, f.eks. opsparing på en almindelig bankkonto.
Det vil sige, at der ikke er nogen fradragsret i forbindelse med indbetalinger, og hvis arbejdsgiveren betaler, så regnes beløbet som almindelig lønindkomst for lønmodtageren.
Renteindtægter, bonustilskrivninger m.v. sker løbende ved tilskrivning som normalt ved renteindtægt.
Den opsparede formue kan naturligvis hæves fra kontoen og f.eks. forbruges, uden at der i den forbindelse betales nogen skat, dvs. den indbetalte opsparing behandles også her skattemæssigt på linie med andre former for personlig formue.
Dette gælder også for så vidt angår eventuel formueskat, hvor den private pensionsopsparing naturligvis vil indgå i beregningsgrundlaget for denne.
ad 2 Principielt finder VS, at der burde gøres helt op med også de eksisterende private pensionsformuer.
Dette kunne ske via en engangsskat, som een gang for alle bragte beskatningsspørgsmålet vedrørende de eksisterende indbetalinger ud af verden.
Dette foreslog VS i et beslutningsforslag i folketingssamlingen 1982-83, se Folketingstidende 1982-83, forhandlingerne sp. 1669, 2572 og 12371 samt Tillæg A, sp. 1293 og Tillæg B, sp. 2715.
Imidlertid er der siden indført realrenteafgift, og Socialdemokratiet har indgået et forlig herom.
Forslagsstillerne er derfor indstillet på at acceptere, at de allerede indbetalte midler kan videreføres efter de hidtil gældende regler (dvs. der betales fremover realrenteafgift heraf, og midlerne beskattes som hidtil vedudbetalingen). Dog ser VS gerne denne indrømmelse begrænset mest muligt, og derfor vil det være rigtigst dels at udvide realrenteafgiften til at omfatte alle pensionsselskabernes indtægter vedrørende de hidtidige indbetalinger, dels bør realrenteafgiften fuldt ud inddrage realrenten, således at den reale værdi af opsparingen netop fastholdes.
Derved gøres et vist indhug på skattebegunstigelsen.
ad 3 Da størsteparten af de private pensionsordninger er led i de kollektive overenskomster, vil det være rigtigt at give mulighed for at udtræde af ordningen.
Dette må sikres gennem ændring af de eksisterende aftaler, om nødvendigt gennem lovgivning.
Beslutning om ophævelse af pensionsordning skal ske kollektivt i de situationer, hvor de er oprettet som led i overenskomstmæssige forhold, og princippet må da selvfølgelig være, at både lønmodtager- og arbejdsgiverbidraget udbetales som almindelig løn (der er fuldt skattepligtig), idet arbejdsgiveren jo ellers ville tjene på arrangementet, hvilket absolut ikke er hensigten.
Ved udtræden kan det derimod ikke anses for rimeligt, at den allerede indbetalte pension udbetales.
Disse midler beskattes fremover som angivet i pkt. 2.
