Bekendtgørelse om ændring af bekendtgørelse om direkte støtte til landbrugere efter enkeltbetalingsordningen § 1 I bekendtgørelse nr. 29 af 18. januar 2012 om direkte støtte til landbrugere efter enkeltbetalingsordningen, som ændret ved bekendtgørelse nr. 99 af 30. januar 2012, foretages følgende ændringer:
 1. I § 4, stk. 2, indsættes efter »4 meters bredde«: »eller en randzone, jf. lov om randzoner og regler udstedt i medfør heraf, og hvor randzonen er støtteberettiget«.
 2. I § 5, stk. 3, ændres »mester« til: »meter«.
 3. I § 5 indsættes som stk. 5-7:
»Stk. 5. Arealer i randzoner, jf. lov om randzoner og regler udstedt i medfør heraf, betragtes i denne ordning som anmeldt som udyrkede landbrugsarealer.
Randzoner, der er sammenhængende med arealer etableret før 1. september 2012 med juletræer og permanente afgrøder, herunder frugttræer, pyntegrønt og lavskov, betragtes dog som anmeldt med den pågældende afgrøde.
Stk. 6. Uanset stk. 5 betragtes randzoner, der er sammenhængende med permanente græsarealer, jf. § 11, stk. 2, som anmeldt som permanente græsarealer.
Tilsvarende betragtes randzoner, der er sammenhængende med græsarealer i omdrift, jf. § 11, stk. 3, som anmeldt som græsarealer i omdrift.
Stk. 7. Uanset stk. 5 og 6 kan landbrugeren i den årlige ansøgning efter § 2, anmelde en anden afgrøde end angivet i stk. 5 og 6. I dette tilfælde kan randzonen anmeldes som en selvstændig mark i Fællesskemaet og indtegnes som mark i Fødevareministeriets Internet Markkort, jf. bekendtgørelse om elektronisk Fællesskema og markkort.« 4. § 14, stk. 4, affattes således:
»Stk. 4. Uanset bestemmelserne i stk. 1-3 kan overdrager og erhverver til og med den 31. august 2013 underrette om overdragelsen eller ændringen af slutdato på en særlig blanket.
Konkurs- og dødsboer anvender også denne fremgangsmåde efter den 31. august 2013. Blanketten kan hentes via NaturErhvervstyrelsens hjemmeside eller rekvireres ved henvendelse til NaturErhvervstyrelsen.« 5. I § 14 indsættes som stk. 5:
»Stk. 5. NaturErhvervstyrelsen kan fra den 1. september 2013 i særlige tilfælde give dispensation fra kravet om elektronisk indsendelse af underretning om overdragelse af betalingsrettigheder via Fødevareministeriets Tast selv-service.« 6. I § 15, stk. 1, udgår », og hvilke betalingsrettigheder, der ikke skal anvendes«.
§ 2 Bekendtgørelsen træder i kraft den 1. februar 2013.
