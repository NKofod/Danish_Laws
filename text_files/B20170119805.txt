Bekendtgørelse om anbringelse på bopælen i indkvarteringsstedet under intensiv overvågning og kontrol (Varetægtsfængsling i fodlænke i indkvarteringsstedet) I medfør af § 35 b, stk. 2, i udlændingeloven, jf. lovbekendtgørelse nr. 1117 af 2. oktober 2017, og efter forhandling med justitsministeren fastsættes:
Kapitel 1 Indledende bestemmelser Bekendtgørelsens anvendelsesområde § 1. Denne bekendtgørelse finder anvendelse for varetægtsarrestanter, der er varetægtsfængslet i surrogat på bopælen i indkvarteringsstedet under intensiv overvågning og kontrol efter udlændingelovens § 35 a, jf. § 35 b.
Definitioner § 2. Ved varetægtsfængsling i surrogat på bopælen i indkvarteringsstedet under intensiv overvågning og kontrol forstås i denne bekendtgørelse rettens bestemmelse om anbringelse af udlændingen på bopælen i indkvarteringsstedet under intensiv overvågning og kontrol efter udlændingelovens § 35 b, stk. 1.
Stk. 2. Ved udlændingens bopæl forstås i denne bekendtgørelse det eneværelse, som udlændingen har fået eller får anvist med tilhørende fælles sanitære faciliteter.
Ved udlændingens bopæl forstås endvidere eventuelle fælles tv- og aktivitetsrum eller lignende, som er beliggende i den bygning, hvor udlændingens værelse ligger, og udendørsarealer, som ligger i umiddelbar tilknytning til bygningen.
Kapitel 2 Rettens bestemmelse om varetægtsfængsling og stedlig kompetence § 3. Anklagemyndigheden skal, inden retten træffer bestemmelse om varetægtsfængsling efter udlændingelovens § 35 b, oplyse udlændingen om, under hvilke betingelser, der kan ske varetægtsfængsling på bopælen, og under hvilke vilkår, varetægtsfængslingen skal foregå.
§ 4. Er betingelserne for anvendelse af varetægtsfængsling efter udlændingelovens § 35 a til stede, træffer retten bestemmelse om anbringelse af udlændingen på bopælen i indkvarteringsstedet under intensiv overvågning og kontrol, hvis 1) udlændingen samtykker heri, 2) udlændingen har pligt til at tage ophold på et nærmere bestemt indkvarteringssted, jf. udlændingelovens § 42 a, stk. 8, 1. pkt., eller har fået anvist bopæl på et bestemt indkvarteringssted efter udlændingelovens § 42 a, stk. 7, 1. pkt., og 3) der ikke foreligger særlige omstændigheder, der taler imod anbringelse af udlændingen på bopælen i indkvarteringsstedet under intensiv overvågning og kontrol.
Stk. 2. Retten træffer bestemmelse om varetægtsfængsling i medfør af udlændingelovens § 35 b, stk. 1, på vilkår af, at udlændingen under anbringelsen 1) ikke begår strafbart forhold, 2) kun forlader bopælen i indkvarteringsstedet inden for de af kriminalforsorgsområdet fastsatte tidsrum, 3) kun forlader bopælen i indkvarteringsstedet for at deltage i de aktiviteter, der tilbydes den pågældende under varetægtsfængslingen, 4) ikke indtager alkohol, euforiserende stoffer eller andre stoffer, der er forbudt efter den almindelige lovgivning, 5) undergiver sig kriminalforsorgsområdets tilsyn og kontrol, 6) overholder de forskrifter, som kriminalforsorgsområdet fastsætter til gennemførelse af tilsynet, og 7) undergiver sig de særvilkår om misbrugsbehandling, som kriminalforsorgsområdet eventuelt måtte finde fornødent.
 § 5. Kriminalforsorgsområdet kan fastsætte særvilkår om misbrugsbehandling, hvis kriminalforsorgsområdet måtte finde det fornødent.
Stk. 2. Et eventuelt særvilkår om misbrugsbehandling i medfør af stk. 1, skal iværksættes af kriminalforsorgsområdet umiddelbart efter kriminalforsorgsområdets afgørelse herom.
Det påhviler kriminalforsorgsområdet at påse, at sådanne vilkår overholdes.
 § 6. Bestemmelse om gennemførelse af rettens beslutning om anbringelse af udlændingen på bopælen i indkvarteringsstedet under intensiv overvågning og kontrol, jf. § 4, stk. 1, træffes af det kriminalforsorgsområde, hvor en sigtet udlændings indkvarteringssted er beliggende.
 Stk. 2. Tilsynet med den varetægtsfængslede føres af det kriminalforsorgsområde, hvor den varetægtsfængslede udlændings indkvarteringssted er beliggende.
Kapitel 3 Overførsel til indkvarteringsstedet Underretning af kriminalforsorgsområdet og iværksættelse § 7. Politiet giver kriminalforsorgsområdet underretning, når retten har afsagt en kendelse om varetægtsfængsling i surrogat på bopælen i indkvarteringsstedet under intensiv overvågning og kontrol.
Stk. 2. Overførsel til indkvarteringsstedet skal ske hurtigst muligt herefter.
I perioden frem til overførsel til indkvarteringsstedet skal udlændingen anbringes i arresthus.
Underretning til politiet og udlændingens forsvarer § 8. Politiet skal så vidt muligt inden overførsel mellem arresthus eller fængsel og indkvarteringsstedet, underrettes af kriminalforsorgsområdet om en sådan overførsel af udlændingen.
 Stk. 2. Udlændingens forsvarer skal, så vidt muligt inden overførsel iværksættes, underrettes om enhver overførsel af udlændingen.
Kapitel 4 Forholdene under varetægtsfængsling mv.
Vejledning og planlægning § 9. Udlændingen skal snarest efter at være overført til indkvarteringsstedet vejledes om sine rettigheder, pligter og øvrige forhold under opholdet på bopælen i indkvarteringsstedet under intensiv overvågning og kontrol af kriminalforsorgsområdet.
 Stk. 2. Kriminalforsorgsområdet vil i forbindelse med etableringen af den elektroniske overvågning nærmere anvise det område, som udgør udlændingens bopæl, jf. § 2, stk. 2, således at den pågældende ved, hvor vedkommende har pligt til at opholde sig.
 § 10. Udlændingen er alene undergivet de indskrænkninger, som er nødvendige til sikring af varetægtsfængslingens øjemed eller opretholdelse af orden og sikkerhed på indkvarteringsstedet.
 § 11. Hverken institutionens personale eller andre må benyttes til at udforske udlændingen.
Tilbud om aktiviteter § 12. Ved tilbud om aktivering af varetægtsarrestanter finder reglerne i udlændingelovens §§ 42 c  42 f og bekendtgørelse om undervisning og aktivering mv. af asylansøgere m.fl. med senere ændringer tilsvarende anvendelse med de ændringer, som følger af forholdets natur.
 Stk. 2. Reglerne i kapitel 8 om sikring mod følger af arbejdsskade i bekendtgørelse om undervisning og aktivering mv. af asylansøgere m.fl. med senere ændringer finder tilsvarende anvendelse med de ændringer, som følger af forholdets natur.
 Stk. 3. Såfremt en udlænding ikke tager imod tilbuddet om aktivering, jf. stk. 1, skal den pågældende i den periode, hvor vedkommende ellers ville have deltaget i aktiviteter, opholde sig på sin bopæl i indkvarteringsstedet.
Aktivitetsskema § 13. I forbindelse med at den elektroniske overvågning etableres på bopælen i indkvarteringsstedet, udarbejder kriminalforsorgsområdet i samarbejde med udlændingen et aktivitetsskema.
Af skemaet skal det fremgå, 1) at udlændingen har adgang til at forlade bopælen af højst en times varighed i forbindelse med hvert af de tre måltider, som dagligt serveres i indkvarteringsstedets cafeteria, 2) at udlændingen har adgang til at tilbringe to timer dagligt i fri luft inden for indkvarteringsstedets område, herunder deltage i fritidsaktiviteter med de andre beboere, 3) inden for hvilke tidsrum udlændingen skal deltage i eventuel behandling, kontrolbesøg hos kriminalforsorgsområdet m.v., 4) inden for hvilke tidsrum udlændingen kan forlade bopælen i indkvarteringsstedet med henblik på at foretage personlige ærinder (3 timer ugentligt), samt 5) inden for hvilke tidsrum udlændingen kan forlade bopælen i indkvarteringsstedet med henblik på at deltage i tilbudte aktiviteter på indkvarteringsstedet.
 Stk. 2. Ophold uden for bopælen, jf. stk. 1, kan alene ske i tidsrummet 6-23.
 Stk. 3. Såfremt udlændingen vælger ikke at deltage i de tilbudte aktiviteter, skal pågældende i den periode, hvor vedkommende ellers ville have deltaget i aktiviteter, opholde sig på sin bopæl i indkvarteringsstedet.
 Stk. 4. Såfremt udlændingen har påbegyndt en aktivitet under varetægtsfængslingen i surrogat på bopælen i indkvarteringsstedet, kan denne aktivitet fortsættes under eventuel strafudståelse med fodlænke på bopælen i indkvarteringsstedet, hvis dette skønnes hensigtsmæssigt.
Adgang til forsørgelse § 14. Udlændingelovens § 42 a, stk. 1 og 2, jf. stk. 3, og § 42 b, stk. 1, 3, 8 og 9, finder tilsvarende anvendelse med de ændringer, som følger af forholdets natur.
 Stk. 2. Udlændingelovens § 42 a, stk. 12, finder tilsvarende anvendelse, jf. dog stk. 3 og 4.
 Stk. 3. Udlændinge, hvis opholdstilladelse efter udlændingelovens § 7 eller § 8, stk. 1 eller 2, er bortfaldet, jf. udlændingelovens § 32, stk. 1, eller § 21 b, stk. 1, men som ikke kan udsendes af landet, jf. § 31, og udlændinge, der er udvist ved endelig dom efter udlændingelovens §§ 22-24, og som ikke benytter retten til aktivering, har ret til ydelser efter udlændingelovens § 42 b, stk. 1, 3, 8 og 9, medmindre ydelsen er frataget i medfør af udlændingelovens § 42 a, stk. 12.
 Stk. 4. Udlændinge, hvis opholdstilladelse efter udlændingelovens § 7 eller § 8, stk. 1 eller 2, er bortfaldet, jf. udlændingelovens § 32, stk. 1, eller § 21 b, stk. 1, men som ikke kan udsendes af landet, jf. § 31, og som benytter tilbuddet om aktivering, vil ved manglende deltagelse i aktiviteterne fortsat have ret til ydelser efter udlændingelovens § 42 b, stk. 1, 3, 8 og 9.
Adgang til sundhedsmæssige ydelser § 15. Udlændingen får under varetægtsfængslingen udgifterne til nødvendige sundhedsmæssige ydelser dækket af Udlændingestyrelsen efter reglerne i udlændingelovens § 42 a, stk. 1 og 2, jf. stk. 3.
Besøg § 16. Udlændingen har ret til besøg i det omfang, som følger af reglerne på indkvarteringsstedet.
 Stk. 2. Udlændingen har altid ret til ukontrolleret besøg af sin forsvarer.
Kapitel 5 Ophold uden for bopælen § 17. Kriminalforsorgsområdet kan tillade, medmindre opholdet uden for bopælen kan ske inden for det fastlagte tidsrum i § 13, stk. 1, nr. 4, at udlændingen udover de i aktivitetsskemaet fastlagte tidsrum opholder sig uden for bopælen på indkvarteringsstedet med henblik på 1) at besøge en nærtstående person, som er alvorligt syg, 2) at være til stede ved en nærtstående persons begravelse, 3) at besøge nærtstående personer ved vigtige familiebegivenheder, 4) deltagelse i religiøse arrangementer eller 5) lægeundersøgelse eller -behandling eller anden lignende behandling, der ikke hensigtsmæssigt kan finde sted på bopælen.
Stk. 2. Kriminalforsorgsområdet kan endvidere tillade, at udlændingen udover de i aktivitetsskemaet fastlagte tidsrum opholder sig uden for bopælen på indkvarteringsstedet med henblik på 1) at møde i retten eller for anden offentlig myndighed i tilfælde, hvor vedkommendes offentlige myndighed finder det påkrævet, 2) deltagelse i afhøring hos Udlændingestyrelsen eller politiet, hvortil den pågældende er indkaldt, eller 3) tilvejebringelse af nødvendig rejselegitimation og visum og dokumenter til udrejsen i øvrigt.
Stk. 3. Tilladelse til ophold uden for bopælen gives for et kortere tidsrum og skal ske med ledsagelse.
Tilladelse til ophold uden for bopælen kan ikke gives i længere tid, end formålet tilsiger, og må normalt ikke overstige 1 dag udover rejsetiden.
Stk. 4. Er tilladelse til ophold uden for bopælen undtagelsesvis givet for mere end 1 dag, skal overnatning finde sted i varetægtsfængsel.
Aftale herom skal forinden være truffet med vedkommende kriminalforsorgsområde.
 § 18. Udgifterne til ophold uden for bopælen efter § 17, stk. 1, nr. 1-4, skal afholdes af udlændingen selv.
 § 19. Når kriminalforsorgsområdet træffer afgørelse om afslag på ophold uden for bopælen efter § 17, skal der gøres notat om, at udlændingen er orienteret om muligheden for at klage til Direktoratet for Kriminalforsorgen i de tilfælde, hvor dette fremgår af § 27, og om fristen for at indgive klage, jf. § 27, stk. 2.
Kapitel 6 Gennemførelse af tilsyn og kontrol § 20. Kriminalforsorgsområdet skal fastsætte de forskrifter, der er nødvendige til gennemførelsen af tilsynet og vilkårene for varetægtsfængslingen.
 § 21. Omfanget af kontakten mellem kriminalforsorgsområdet og udlændingen under varetægtsfængslingen fastsættes ud fra en samlet vurdering af behovet for tilsyn og kontrol samt under hensyn til reglerne i §§ 23-24.
 § 22. Kontrollen med at udlændingen overholder de vilkår, der er fastsat for varetægtsfængslingen, sker blandt andet ved, at den pågældende døgnet rundt overvåges ved en elektronisk sender, som kriminalforsorgsområdet ved etableringen af den elektroniske overvågning monterer på udlændingens person.
 § 23. Kontrol og tilsyn sker endvidere ved, at kriminalforsorgsområdet foretager kontrolbesøg på bopælen i indkvarteringsstedet og kontrolopringninger til udlændingen, dennes eventuelle aktivitetssted eller lignende.
 Stk. 2. Udlændingen kan endvidere pålægges at møde hos kriminalforsorgsområdet.
 § 24. Antallet af uanmeldte kontrolbesøg og kontrolopringninger fastsættes ud fra en vurdering af behovet for kontrol og tilsyn i det enkelte tilfælde, dog således at kriminalforsorgsområdet som minimum aflægger 1-3 uanmeldte kontrolbesøg på bopælen i indkvarteringsstedet om ugen og som minimum foretager 1 kontrolopringning om ugen til udlændingen, dennes eventuelle aktivitetssted eller lignende.
 § 25. Udåndings- og urinprøver kan udtages under kontrolbesøg på bopælen i indkvarteringsstedet.
 Stk. 2. Afgivelse af udåndings- og urinprøver efter stk. 1 sker i overensstemmelse med §§ 10 og 11 i bekendtgørelse om fuldbyrdelse af straf på bopælen under intensiv overvågning og kontrol (bekendtgørelse om strafudståelse på bopælen).
Kapitel 7 Underretning af politiet om vilkårsovertrædelser og overførsel til arresthus § 26. Såfremt kriminalforsorgsområdets tilsyn og kontrol med udlændingen viser, at denne ikke overholder de fastsatte vilkår, skal kriminalforsorgsområdet underrette politiet herom, hvorefter anklagemyndigheden vurderer, om der skal rejses sag ved domstolene med påstand om overførsel til arresthus.
 Stk. 2. Overførsel til fængsel eller arresthus skal ske i umiddelbar tilslutning til rettens afgørelse herom, om nødvendigt med bistand fra politiet.
Kapitel 8 Klageregler § 27. Afgørelser truffet af kriminalforsorgsområdet efter § 17 om ophold uden for bopælen i indkvarteringsstedet kan påklages til Direktoratet for Kriminalforsorgen.
Stk. 2. Klage til Direktoratet for Kriminalforsorgen skal iværksættes inden to måneder efter, at afgørelsen er meddelt den varetægtsfængslede.
Direktoratet for Kriminalforsorgen kan i særlige tilfælde se bort fra denne frist.
 Stk. 3. En klage til Direktoratet for Kriminalforsorgen har ikke opsættende virkning, medmindre kriminalforsorgsområdet eller direktoratet træffer bestemmelse herom.
Kapitel 9 Ikrafttræden § 28. Bekendtgørelsen træder i kraft den 16. november 2017.
