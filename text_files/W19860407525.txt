 Krav om tilbagebetaling af for meget udbetalt boligsikring i 1983, der  

 var rejst over for en boligstøttemodtager i et bofællesskab, blev frafaldet  

 af Boligstyrelsen.
 Baggrunden herfor var, at styrelsen i tilsvarende retssag, hvor  

 sagsøgers påstand var, at tilbagebetalingskravet, selvom det måtte anses for  

 tilstrækkeligt dokumenteret, ikke kunne rejses over for sagsøger, idet denne  

 ikke havde oplysningspligt vedr. et andet husstandsmedlems økonomiske  

 forhold, havde indgået forlig og frafaldet kravet over for sagsøger.
 »Boligstyrelsen har den 15. september 1986 fra Det sociale ankenævn  

 for Århus Amt modtaget Deres skrivelse af 12. august 1986, hvori De klager  

 over nævnets afgørelse af 23. juli 1986, hvorved nævnet har tiltrådt en af  

 Århus kommune truffen beslutning om at kræve tilbagebetaling af for meget  

 udbetalt boligsikring ydet i perioden 1. januar - 30. september 1983.
 Nævnet har samtidig vedlagt sagens akter og oplyst, at det efter fornyet  

 vurdering i møde den 10. september 1986 har besluttet at fastholde den trufne  

 afgørelse.
 Det fremgår af sagen, at De i perioden 1. januar - 30. september 1983, på  

 grundlag af en ansøgning underskrevet af Dem samt af N.N., N.N. samt N.N.,  

 med hvem De i den nævnte periode har haft bofællesskab, har fået udbetalt  

 3.735 kr. i boligsikring, beregnet på grundlag af en forventet fremtidig  

 husstandsindkomst på 136.000 kr.
På grundlag af ligningsresultaterne for 1983 har kommunen konstateret, at  

 husstanden i 1983 har haft indkomster, opgjort efter socialindkomstlovens  

 principper, på ialt 184.000 kr.
Kommunen har herefter krævet en del af den  

 udbetalte boligsikring, ialt 2.905 kr., tilbagebetalt, da husstanden på grund  

 af for høj indkomst ikke har været berettiget til hele den udbetalte  

 boligsikring i 1983. Kommunen har i første omgang alene rettet kravet mod  

 Dem, men har over for Dem i skrivelse af 29. november 1985 meddelt, at  

 såfremt De ikke har betalingsevne, kan kravet fremsættes over for en anden af  

 ansøgerne.
 I Deres skrivelse af 12. august 1986 har De anført, at da Deres indkomster  

 i den pågældende periode ikke er højere end forudsat ved beregningen af  

 boligstøtten, finder De, at kravet bør rettes mod een af Deres tidligere  

 medbeboere, hvis indtægtsstigning har givet anledning til  

 tilbagebetalingskravet.
I denne anledning skal man meddele, at ifølge boligstøttelovens § 63, stk.  

 2, kan Amtsankenævnets afgørelser ikke indbringes for anden administrativ  

 myndighed.
Boligstyrelsen kan dog optage en sag til behandling, hvis det  

 skønnes, at sagen er af principiel betydning.
 Man skal videre meddele, at Boligstyrelsen har fundet, at sagen er af  

 principiel betydning, og at man derfor har besluttet at tage den op til  

 realitetsbehandling.
Boligstyrelsen finder efter en gennemgang af sagen grundlag for at ændre  

 den af Amtsankenævnet trufne afgørelse.
Boligstyrelsen har derfor d.d.  

 anmodet kommunen om at frafalde det over for Dem rejste krav om  

 tilbagebetaling af for meget udbetalt boligsikring ydet i perioden 1. januar  

 - 30. september 1983, ialt 2.905 kr.
Baggrunden herfor er, at der har verseret en retssag for Østre Landsret,  

 hvor sagsøgers påstand var, at tilbagebetalingskravet, selvom det måtte anses  

 for tilstrækkeligt dokumenteret, ikke kunne rejses over for sagsøger, idet  

 denne ikke har oplysningspligt vedrørende et andet husstandsmedlems  

 økonomiske forhold.
Boligstyrelsen har nu ved Østre Landsret indgået et  

 forlig med sagsøger og har herefter frafaldet kravet over for sagsøger.
Det tilføjes, at den omhandlede retssag bl.a. var årsag til den ændring af  

 § 41 i lov om individuel boligstøtte, der blev gennemført ved lov nr. 299 af  

 4. juni 1986, og som træder i kraft den 1. januar 1987, hvorved det blev  

 præciseret, at en boligstøttemodtager, for ikke at blive mødt med et krav om  

 tilbagebetaling, skal underrette kommunen om alle ændringer i  

 husstandsindkomsten af betydning for boligstøtteberegningen, uanset om  

 indkomstfremgangen måtte skyldes boligstøttemodtagerens eller øvrige  

 husstandsmedlemmers indkomstforhold.« Pdv eb Ændring af § 41 blev gennemført ved lov nr. 299 af 4. juni 1986, hvorved  

 blev præciseret, at en boligstøttemodtager, for ikke at blive mødt med et  

 krav om tilbagebetaling skal underrette kommunen om alle ændringer i  

 husstandsindkomsten af betydning for boligstøtteberegningen, uanset om  

 indkomstfremgangen måtte skyldes boligstøttemodtagerens eller øvrige  

 husstandsmedlemmers indkomstforhold.
