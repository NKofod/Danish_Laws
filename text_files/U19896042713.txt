En kommune havde ændret arbejdstiden for fem rengøringsassistenter  

 uden forhandling med vedkommende fagforbunds lokale afdeling, selv om den  

 normale daglige arbejdstid og arbejdstidens placering i følge overenskomsten  

 skulle fastsættes ved aftale mellem vedkommende kommune og forbundets lokale  

 afdeling.
Ved arbejdstidens omlægning blev lønudgifterne reduceret med 42.000  

 kr. årligt.
 Fra kommunens side blev det under sagen gjort gældende, at der forelå  

 væsentlige undskyldende omstændigheder, bl.a. at arbejdstidsomlægningen var  

 en prøveordning, og at medarbejderne og samarbejdsudvalget havde accepteret  

 ordningen inden omlægningen.
Arbejdsretten fastslog, at kommunen havde begået overenskomstbrud, og  

 at der under hensyn til, at overenskomstbruddet var begået af en kommune ikke  

 forelå undskyldende omstændigheder.
Der fastsattes en bod på 50.000 kr.
 Dommere: Arnold Hansen, Erik Jensen, Gert Kristensen, Kurt  

 Petersen, Riis (retsformand), Sløk og Westergaard.
 Under denne sag har Landsorganisationen i Danmark for Kvindeligt  

 Arbejderforbund i Danmark indklaget Kommunernes Landsforening for Skælskør  

 Kommune for Arbejdsretten.
 Klagerne har nedlagt påstand om, at indklagede, Skælskør Kommune, til  

 Kvindeligt Arbejderforbund i Danmark betaler en efter Arbejdsrettens skøn  

 fastsat bod for overenskomstbrud ved fra den 1. november 1987 uden  

 forhandling med forbundets lokale afdeling at have ændret arbejdstiden for  

 fem rengøringsassistenter.
 De indklagede har påstået frifindelse mod betaling af en bod på 15.000 kr.
 Sagens omstændigheder er følgende:
 § 3, stk. 4, i overenskomsten mellem Kommunernes Landsforening og  

 Kvindeligt Arbejderforbund i Danmark om løn- og ansættelsesforhold for  

 rengøringsassistenter er sålydende:
»Den normale daglige arbejdstid og arbejdstidens placering fastsættes  

 ved aftale mellem vedkommende kommune og forbundets lokale afdeling.« Der er beskæftiget fem rengøringsassistenter ved administrationsbygningen  

 i Skælskør Kommune.
Deres arbejdstid havde indtil den 1. november 1987 været  

 placeret mellem kl. 17.00 og kl. 6.00, hvor der udbetales forskudttidstillæg,  

 men blev fra den 1. november 1987 uden forhandling med forbundets lokale  

 afdeling placeret mellem kl. 6.00 og kl. 17.00, hvor der ikke udbetales  

 forskudttidstillæg.
Lønudgiften blev herved reduceret med 42.000 kr. om året.
 Afdelingen anmodede ved skrivelse af 5. januar 1988 kommunen om et møde,  

 der blev afholdt den 13. januar 1988. Det blev på dette møde oplyst, at den  

 nuværende placering af rengøringsassistenternes arbejdstid mellem kl. 6.00 og  

 kl. 17.00 var en prøveordning, og der opnåedes under mødet enighed om, at der  

 - inden ordningen gøres permanent - indkaldes til forhandling med forbundets  

 lokale afdeling.
 Sagen blev den 2. juni 1988 drøftet mellem repræsentanter for Kvindeligt  

 Arbejderforbund i Danmark, Skælskør Kommune og Kommunernes Landsforening.  

 Repræsentanter for Skælskør Kommune oplyste da, at ændringen af arbejdstiden  

 havde været drøftet med de ansatte og var tiltrådt af samarbejdsudvalget.  

 Rengøringsassistenterne havde selv fået mulighed for at placere deres daglige  

 arbejdstid mellem kl. 6.00 og kl. 17.00. Repræsentanter for Skælskør Kommune  

 tilkendegav, at man ville efterbetale forskudttidstillæg til de fem  

 rengøringsassistenter i deres individuelle opsigelsesperioder fra den 1.  

 november 1987, og at man inden udgangen af juni 1988 ville optage forhandling  

 med forbundets lokale afdeling om, hvorvidt prøveordningen skulle gøres  

 permanent.
 Klagerne har gjort gældende, at kommunen ved at tilsidesætte  

 overenskomstens § 3, stk. 4, har brudt en væsentlig bestemmelse i  

 overenskomsten, hvorfor kommunen bør pålægges en alvorlig bod.
De indklagede har gjort gældende, at der foreligger væsentlige  

 undskyldende omstændigheder.
Arbejdstidsomlægningen den 1. november 1987 var  

 alene en prøveordning.
Medarbejderne og samarbejdsudvalget havde inden  

 omlægningen accepteret ordningen, og forbundet havde efter udbetaling af  

 forskudttidstillæg i opsigelsesperioden ikke rejst indsigelser mod  

 prøveordningen.
 Arbejdsretten skal udtale:
Skælskør Kommune har ved at omlægge arbejdstiden uden forhandling med  

 forbundets lokale afdeling tilsidesat overenskomstens § 3, stk. 4. Det af de  

 indklagede anførte kan - under hensyn til at overenskomstbruddet er begået af  

 en kommune - ikke tillægges betydning som undskyldende omstændigheder.
Den af  

 kommunen forskyldte bod fastsættes herefter til 50.000 kr.
 T h i k e n d e s f o r r e t :
 Indklagede, Skælskør Kommune, betaler til Kvindeligt Arbejderforbund i  

 Danmark en bod på 50.000 kr. og 2.000 kr. i sagsomkostninger til  

 Arbejdsretten.
 (* 1) Henvisninger: Per Jacobsen s.589 note 15, K 87.222 (A 1988 s.71), K  

 87.223 (A 1988 s.73) K 86.386 (A 1987 s.111), K 10.194 (A 1984 s.164).
