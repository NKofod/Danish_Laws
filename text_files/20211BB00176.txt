Fremsat den 1. marts 2022 af Marcus Knuth (KF) og Søren Pape Poulsen (KF) Forslag til folketingsbeslutning om skærpede karensregler for permanent ophold og kriminalitet Folketinget pålægger regeringen at fremsætte et lovforslag inden udgangen af 2022, der skærper karensreglerne for personer, der søger permanent ophold, så domme for alvorlig kriminalitet medfører længere eller bestandig udelukkelse fra permanent ophold.
 Lovændringerne skal særlig medføre:
 1) 4 års karens for enhver dom for overtrædelser af straffeloven, våbenloven, lov om euforiserende stoffer eller for andre overtrædelse af særlove, hvor der idømt større bødestraf, f.eks. ulovligt arbejde.
 2) 10 års karens for betingede fængselsdomme.
 3) At ubetingede fængselsdomme udelukker personer fra at kunne søge permanent ophold.
 Forslaget vil som udgangspunkt ikke gælde for EU-borgere, da EU-borgere har særlige krav på ophold i Danmark.
Bemærkninger til forslaget Forslagsstillerne mener, at karensreglerne i dag er alt for lempelige, og at det er helt uacceptabelt, at herboende udlændinge kan begå kriminalitet og stadig have krav på permanent ophold.
Tal fra Udlændinge- og Integrationsministeriet fra perioden 2015-2019 viser, at 1.411 personer ud af 16.157 personer fik tildelt permanent ophold på trods af en eller flere tidligere domme for kriminalitet.
Det svarer til, at ca. 9 pct. har domme for kriminalitet, men alligevel får tildelt permanent ophold (Udlændinge- og Integrationsudvalget, alm. del  svar på spm. 196).
Især ikkevestlige lande er højt repræsenteret i statistikkerne.
Blandt de hyppigste nationaliteter er Tyrkiet, Ukraine, Irak, Kina, Iran, Pakistan, Afghanistan og Somalia.
Omvendt har kun meget få EU-borgere, der søger permanent ophold, domme for kriminalitet (Udlændinge- og Integrationsudvalget, alm. del  svar på spm. 37).
Karensreglerne skal skærpes Som reglerne er i dag, bliver du udelukket fra at få permanent opholdstilladelse i en 6-årig karensperiode ved en betinget fængselsstraf og udelukket permanent, hvis du bliver idømt ubetinget fængsel på mere end 6 måneder.
Ifølge reglerne i dag har domme på under fængselsniveau således ingen konsekvens, når man søger permanent ophold.
Man kan eksempelvis have uendelig mange bøder for brud på straffeloven, våbenloven eller lov om euforiske stoffer og stadig få permanent ophold.
 Forslagsstillerne ønsker derfor at skærpe reglerne for karensperioden med følgende tiltag:
 1) 4 års karens for enhver dom for overtrædelse af straffeloven, våbenloven, lov om euforiserende stoffer eller for andre overtrædelser af særlove, hvor der idømt større bødestraf, f.eks. ulovligt arbejde.
 2) 10 års karens for betingede fængselsdomme.
 3) At ubetingede fængselsdomme udelukker personer fra at kunne søge permanent ophold.
 Forslaget vil som udgangspunkt ikke gælde for EU-borgere, da EU-borgere har særlige krav på ophold i Danmark.
Skriftlig fremsættelse Marcus Knuth (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om skærpede karensregler for permanent ophold og kriminalitet.
(Beslutningsforslag nr.
B 176) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
