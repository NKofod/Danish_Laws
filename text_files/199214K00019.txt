Nr BTL 19 Betænkning over Forslag til lov om ændring af lov om beskatningen af  

 pensionsordninger m.v. (Ophævelse af adgang til delvis pensionsoverførsel)  

  

 Nr L 19 1992-93, 1. samling Afgivet af Skatteudvalget Afgivet: 19921214 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Assurandør-Societetet, Finansrådet og Pensionskasserådet.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets og Det Radikale Venstres medlemmer) lovforslaget til  

vedtagelse med de stillede ændringsforslag.
 Et mindretal inden for flertallet (Socialistisk Folkepartis medlemmer af  

 udvalget) bemærker:
Assurandør-Societetet har argumenteret for, at det ville have været mere  

 rigtigt at løse problemerne ved en ændring af realrenteafgiftsloven.  

 Argumentationen synes rigtig, men mindretallet har ikke desto mindre måttet  

 stemme for det foreliggende lovforslag for at undgå at lade et hul i  

 skattelovgivningen stå vidt åbent.
Mindretallet er imidlertid villigt til at  

 se på sagen på et senere tidspunkt med henblik på at få en mere hensigtmæssig  

 løsning.
 Et mindretal (Fremskridtspartiets medlem af udvalget) vil redegøre  

 for sin stilling til lovforslaget og de stillede ændringsforslag ved 2.  

 behandling.
 Et andet mindretal (Det Radikale Venstres medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 ÆndringsforslagAf skatteministeren , tiltrådt af et flertal  

 (udvalget med undtagelse af FP og RV):
 Til § 1 1) Nr. 1 affattes således:
»1. I § 41, stk. 1 , ændres »Overførsel fra en  

 ordning« til: »Overførsel af en hel ordning eller en delvis  

 overførsel af en forsikring eller pensionsaftale eller lignende, der ikke var  

 i kraft ved udgangen af 1982, jf. realrenteafgiftslovens § 8, eller en  

 opsparingsordning, der ikke er omfattet af realrenteafgiftslovens § 8, stk.  

 9,».« 2) Nr. 2 affattes således:
 »2. I § 41 indsættes efter stk. 2 som nyt stykke:
»Stk. 3. Deloverførsel af beløb fra en ordning til en anden  

 ordning behandles uanset stk. 1 ikke som en ud- og indbetaling, hvis  

 overførslen sker 1. til forsikringer, der alene kommer til udbetaling i tilfælde af den  

 forsikredes død eller invaliditet, 2. til en pensionsordning ved et nyt ansættelsesforhold, når der efter  

 lov, vedtægter eller lignende regler kun er hjemmel til at overføre en del af  

 en ordning, 3. fra en ordning af en del af årets bidrag, præmier og indbetalinger til  

 en anden ordning efter stk. 1, 4. mellem ordninger som nævnt i stk. 1, nr. 2, 4 eller 6, i det  

 indkomstår, hvori ordningerne påbegyndes udbetalt.
Det er en betingelse, at  

 kapitalforsikring eller opsparing i pensionsøjemed udbetales fuldt ud i det  

 nævnte indkomstår, og at rateforsikring eller rateopsparing i pensionsøjemed  

 samt pensionsordninger med løbende udbetalinger påbegyndes udbetalt i det  

 nævnte indkomstår.«» Bemærkninger Til nr. 1 og 2 Efter lovforslaget ophæves adgangen til skattefrit at  

 foretage delvise pensionsoverførsler.
Dog opretholdes adgangen til at  

 foretage deloverførsel af beløb uden skattemæssige konsekvenser til en  

 supplerende forsikringsordning, såfremt der er tale om rene  

 risikoforsikringer.
 Lovforslaget foreslås ændret på fire punkter:
 For det første foreslås at undtage forsikringer og pensionsaftaler m.v.,  

 der ikke har været i kraft ved udgangen af 1982. For opsparingsordninger i  

 pengeinstitutter er det en betingelse, at ordningen ikke er omfattet af  

 realrenteafgiftslovens § 8, stk. 9. For disse ordninger sker der ikke en  

 nedsættelse af afgiftsgrundlaget efter realrenteafgiftslovens § 8.
 For det andet foreslås der undtagelser fra lovforslaget i tilfælde af  

 jobskift.
 For det tredje foreslås det at undtage deloverførsler af årets  

 indbetalinger til en anden ordning.
 For det fjerde foreslås det at undtage deloverførsler, der sker  

 umiddelbart før pensionering.
 Det er blevet fremført, at der for ordninger oprettet efter 1982 ikke kan  

 spekuleres i realrenteafgiftslovens overgangsfradrag, fordi der ikke er  

 knyttet overgangsfradrag til ordningen.
Ændringsforslagene går derfor for det første ud på at fritage  

 deloverførsler fra ordninger, der ikke er omfattet af realrenteafgiftslovens  

 overgangsfradrag.
For sådanne ordninger i livsforsikringsselskaber m.v.  

 gælder, at forsikringsselskabet, pensionskassen m.v. ikke nedsætter  

 afgiftsgrundlaget efter realrenteafgiftslovens § 8 for de enkelte forsikrede  

 eller pensionskassemedlemmer m.v.
For opsparere, der har ordninger i  

 pengeinstitutter, er det en betingelse, at de ikke opnår nedsættelse af  

 afgiftsgrundlaget efter realrenteafgiftslovens § 8, stk. 9. Det vil sige, at  

 i det tilfælde, hvor der beregnes et samlet overgangsfradrag for flere  

 ordninger, kan der ikke ske deloverførsler fra ordningerne.
 Det foreslås for det andet i § 41, stk. 3, nr. 2, at deloverførsler til en  

 pensionsordning, hvor lov, vedtægter eller lignende regler forhindrer  

 pensionsopspareren i at overføre alle tidligere pensionsrettigheder til den  

 nye pensionsordning eller pålægger pensionsopspareren at overføre en del af  

 tidligere optjente pensionsrettigheder til den nye ordning, ikke medfører  

 skatte- og afgiftspligt af det overførte beløb.
 Ændringsforslagene har til formål at afhjælpe det problem, som i visse  

 tilfælde kan opstå for pensionsopsparere, der ved en overførsel af en ordning  

 til en anden ordning er tvunget til at lade en del af opsparingen blive  

 stående tilbage på den første ordning.
Det kan eksempelvis være tilfældet ved tjenestemandsansættelse.  

 Tjenestemandsansatte, der vælger at overføre tidligere optjente  

 pensionsrettigheder, kan i visse tilfælde kun overføre en del af ordningen.  

 Den del af ordningen, der kan henføres til egne bidrag eller privat  

 ansættelse, kan således ikke overføres til tjenestemandspensionsområdet.
I  

 andre tilfælde skal der derimod ved tjenestemandsansættelse ske overførsel af  

 en del af pensionsordningen.
Det gælder f.eks. en tidligere tjenestemand, der  

 bliver genansat som tjenestemand, idet en fratrædelsesgodtgørelse overført  

 til en anden pensionsordning skal tilbageføres til  

 tjenestemandspensionsområdet.
 Endvidere kan deloverførsler være nødvendige, når f.eks. en person  

 overfører en tarifbaseret pensionsordning til en tilsagnsordning, hvis der  

 kun kan overføres den opsparing, der går til køb af nødvendig  

 pensionsanciennitet for at opnå pensionstilsagnet.
 Endelig kan det i pensionskasser forekomme, at et ekstraordinært bidrag,  

 som medlemmet kan indbetale ved optagelse, er mindre end tidligere optjente  

 pensionsrettigheder.
 Der kan efter § 41, stk. 3, nr. 2, kun foretages skatte- og afgiftsfrie  

 deloverførsler til en anden pensionsordning, når overførslen følger af et nyt  

 ansættelsesforhold, hvor der enten kun er mulighed for eller udtrykkeligt  

 krav om deloverførsel af tidligere optjente pensionsrettigheder.
 Det foreslås for det tredje i § 41, stk. 3, nr. 3, at der kan ske  

 overførsel af indbetalingerne eller en del heraf foretaget i løbet af året  

 fra en pensionsordning til en anden pensionsordning i det pågældende år.  

 Bestemmelsen finder tilsvarende anvendelse for præmier, der er forfaldne i  

 indkomståret, men som først overføres i det efterfølgende år.
 Overførsel kan dog kun ske fra en ordning til en anden ordning som nævnt i  

 pensionsbeskatningslovens § 41, stk. 1.
 Overførsel kan som i dag også ske fra en pensionsordning i et  

 pensionsinstitut til en pensionsordning i et andet pensionsinstitut.
Adgangen til at foretage delvis overførsel gælder kun for årets bidrag  

 eller en del heraf.
Der kan dermed kun overføres et beløb fra en ordning til  

 en anden ordning, der maksimalt svarer til bidraget til den førstnævnte  

 ordning.
Adgangen til delvis pensionsoverførsel gælder kun for indbetalinger, der  

 er foretaget eller forfaldet i løbet af året, og som er overført inden for  

 samme år eller for forsikringspræmiens vedkommende det efterfølgende år.
Er  

 der i et år kun overført en del af årets bidrag til en anden ordning, kan den  

 del af årets indbetalinger, der ikke er overført, således ikke overføres i  

 det følgende år.
Det foreslås for det fjerde i pensionsbeskatningslovens § 41, stk. 3, nr.  

 4, at der i visse situationer kan ske deloverførsel i det indkomstår, hvori  

 ordningen påbegyndes udbetalt.
Adgangen til at foretage deloverførsler gælder  

 kun fra en rateordning til en ordning med løbende udbetalinger, fra en  

 kapitalordning til en ordning med løbende udbetalinger og endvidere fra en  

 kapitalordning til en rateordning, såfremt overførslen finder sted inden det  

 fyldte 55. år.
 Der kan kun foretages deloverførsel fra en ordning omfattet af den  

 foreslåede bestemmelse een gang.
Det er en betingelse for deloverførslen, at udbetaling af såvel den  

 ordning, hvorfra deloverførslen sker, som den ordning, hvortil overførslen  

 sker, foretages eller påbegyndes.
Det er således ikke muligt at foretage  

 deloverførsel til en ordning, uden at udbetaling af denne ordning skal  

 påbegyndes i samme år.
Pia Gjellerup (S) fmd.
Klaus Hækkerup (S) Anne-Marie Meldgaard (S)  

 Peder Sass (S) Stavad (S) Bjarne Laustsen (S) Rahbæk Møller (SF) Jens Thoft  

 (SF) Bente Juncker (CD) Aagaard (KF) Pernille Sams (KF) Mariann Fischer Boel  

 (V) Svend Heiselberg (V) Svend Aage Jensby (V) nfmd.
Ole Donner (FP)  

 Elisabeth Arnold (RV) Kofod-Svendsen (KRF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse i den  

 affattelse, hvori det foreligger efter 2. behandling.
 Et mindretal (Fremskridtspartiets medlem af udvalget) indstiller  

 lovforslaget til vedtagelse med de af mindretallet stillede  

 ændringsforslag.
 Ændringsforslagene med bemærkninger er identiske med de forslag,  

 Finansrådet, Assurandør-Societetet og Pensionskasserådet i brev af 8.  

 december 1992 til Skatteudvalget har stillet.
 Når et flertal i Folketinget ikke ønsker at foreslå de ønskede ændringer i  

 realrenteafgiftsloven, hvor Fremskridtspartiet mener det burde gøres, er det  

 nødvendigt med ændringsforslag.
 Fremskridtspartiet har fremført vigtigheden af at sikre tilstrækkeligt  

 omfang af fleksibilitet og mobilitet, som er en forudsætning for et effektivt  

 fungerende pensionsmarked.
 Fremskridtspartiet beklager, at lovindgrebet vil hindre overførsler, der  

 ikke har spekulationsmæssig karakter.
 ÆndringsforslagAf et mindretal (FP):
 Til § 1 1) Nr. 1 affattes således:
»1. I § 41, stk. 1 , ændres »Overførsel fra en  

 ordning« til: »Deloverførsel af en ordning oprettet efter 31.  

 december 1982 eller overførsel af en hel ordning«.' 2) Nr. 2 affattes således:
 »2. I § 41 indsættes efter stk. 2 som nyt stykke:
 » Stk. 3 . Uanset stk. 1 behandles deloverførsler fra  

 pensionsordninger oprettet før 31. december 1982 ikke som ud- og indbetaling,  

 hvis overførslen sker:
1. til forsikringer, der alene kommer til udbetaling i tilfælde af den  

 forsikredes død eller invaliditet, 2. til en pensionsordning, når det efter lov, vedtægter, teknisk grundlag  

 eller lignende regler samt helbredsmæssige forhold kun er muligt at overføre  

 en del af en ordning, 3. som løbende overførsel af dele af pensionsbidrag fra et  

 pensionsinstitut til et andet.
Bestemmelse om løbende overførsel af de  

 pågældende indbetalinger skal være indeholdt i aftalegrundlaget, 4. som deloverførsel, der foretages på pensioneringstidspunktet, og som er  

 omfattet af stk. 1, nr. 2, 4 eller 6.«» Bemærkninger Til nr. 1 og 2 Efter lovforslaget ophæves adgangen til skattefrit at  

 foretage delvise pensionsoverførsler.
Der vil således ikke være mulighed for  

 at undgå realrenteafgift ved spekulation i realrenteafgiftslovens  

 overgangsregler.
 Imidlertid vil en fuldstændig ophævelse af adgangen til skatte- og  

 afgiftsfrit at foretage delvise overførsler have flere utilsigtede  

 konsekvenser, idet deloverførsler i langt de fleste tilfælde foretages af  

 andre årsager end for at undgå realrenteafgift.
 Det er derfor fundet hensigtsmæssigt blandt andet for at sikre  

 pensionsområdet at undtage en række deloverførsler, som foretages i bestemte  

 situationer, hvor muligheden for spekulation i realrenteafgiften ikke er til  

 stede.
Ad nr. 1 I pensionsbeskatningslovens § 41, stk. 1, foreslås fastsat, at adgangen  

 til skattefri overførsel kun gælder for overførsler af hele ordningen.
Efter  

 forslaget vil deloverførsler herefter udløse skatte- og afgiftspligt af det  

 udbetalte beløb.
 Der foreslås fortsat mulighed for deloverførsler for ordninger oprettet  

 efter 31. december 1982, da der ikke er mulighed for omgåelse af  

 realrenteafgift ved deloverførsler fra disse pensionsordninger.
 Herved gives der mulighed for en fortsat videreudvikling af  

 pensionsprodukter, der tilgodeser kundernes pensionsmæssige behov.
Ad nr. 2 Adgangen til at overføre et beløb til en supplerende forsikringsdækning  

 som en deloverførsel uden skattemæssige konsekvenser opretholdes efter det  

 foreslåede § 41, stk. 3, såfremt der er tale om rene risikoforsikringer.
Der  

 kan f.eks. være tale om gruppelivspræmier tilknyttet en kapitalforsikring i  

 forbindelse med en ratepension.
 Da det kan forekomme, at der ved indtræden i en ny pensionsordning kun kan  

 eller skal overføres en del af de tidligere optjente pensionsrettigheder, har  

 ændringsforslaget - for at sikre, at pensionsmobiliteten i disse situationer  

 ikke hæmmes - hjemlet en række undtagelser.
 Det foreslås i § 41, stk. 3, nr. 2, at deloverførsler til en  

 pensionsordning, hvor lov, vedtægter, tekniske grundlag eller lignende  

 regler, f.eks. pensionsregulativ, samt helbredsmæssige forhold direkte  

 forhindrer pensionsopspareren i at overføre alle tidligere  

 pensionsrettigheder til den nye pensionsordning eller pålægger  

 pensionsopspareren at overføre en del af tidligere optjente  

 pensionsrettigheder til den nye ordning, ikke medfører skatte og afgiftspligt  

 med hensyn til det overførte beløb.
 Ændringsforslaget har til formål at afhjælpe det problem, som i visse  

 tilfælde kan opstå for pensionsopsparere, der ved en overførsel af en ordning  

 til en anden ordning er tvunget til at lade en del af opsparingen blive  

 stående tilbage på den første ordning.
Det kan eksempelvis være tilfældet ved tjenestemandsansættelse.  

 Tjenestemandsansatte, der vælger at overføre tidligere optjente  

 pensionsrettigheder, kan i visse tilfælde kun overføre en del af ordningen.  

 Den del af ordningen, der kan henføres til egne bidrag eller privat  

 ansættelse, kan således ikke overføres til tjenestemandspensionsområdet.
I  

 andre tilfælde skal der derimod ved tjenestemandsansættelse ske overførsel af  

 en del af pensionsordningen.
Det gælder f.eks. en tidligere tjenestemand, der  

 bliver genansat som tjenestemand, idet en fratrædelsesgodtgørelse overført  

 til en anden pensionsordning skal tilbageføres til  

 tjenestemandspensionsområdet.
 Endvidere kan deloverførsler være nødvendige, når f.eks. en person  

 overfører en bidragsbaseret pensionsordning til en tilsagnsordning, hvis der  

 kun kan overføres den opsparing, der går til køb af nødvendig  

 pensionsanciennitet for at opnå pensionstilsagnet.
 Endelig kan det i pensionskasser forekomme, at et ekstraordinært bidrag,  

 som medlemmet kan indbetale ved optagelse, er mindre end tidligere optjente  

 pensionsrettigheder.
 Deloverførsler forekommer f.eks. også ved ugiftes udtræden af en kollektiv  

 ordning med ægtefællepension, hvor ægtefællepensionen efter det tekniske  

 grundlag eller pensionsregulativet opretholdes i det afgivende institut og  

 træder i kraft ved eventuel senere indgåelse af ægteskab.
I situationer, hvor en pensionsopsparer f.eks. grundet på utilfredshed med  

 det hidtidige pensionsinstitut ønsker at flytte sin pensionsopsparing, kan  

 der opstå problemer, hvis modtagende pensionsinstitut på grund af en  

 væsentligt forringet helbredsmæssig tilstand hos pensionsopspareren ikke kan  

 tegne en ny risikoforsikring på samme vilkår som den hidtidige.
En  

 tilsvarende situation kan opstå ved skifte til et pensionsinstitut, som ikke  

 kan tilbyde samme risikodækning, f.eks. ved overførsel fra et  

 forsikringsselskab til et pengeinstitut.
Der kan i disse situationer ikke  

 foretages overførsel af hele ordningen, men alene blive tale om en  

 deloverførsel.
Når der foreligger en fast aftale for en pensionsordning i et  

 pensionsinstitut om, at et beløb, der maksimalt svarer til årets løbende  

 indbetalinger, skal overføres til et andet pensionsinstitut, er der ikke  

 mulighed for spekulation.
Som eksempel kan nævnes de såkaldte  

 »unit-linked«-produkter, hvor det indgår i kundens pensionsaftale,  

 at der løbende skal ske en deloverførsel fra pensionsordningen i et  

 forsikringsselskab til en ordning i et pengeinstitut.
 På baggrund af ovenstående er det fundet rimeligt, at sådanne overførsler  

 ligeledes kan ske fra pensionsordninger oprettet før 31. december 1982.
Ligeledes er det fundet hensigtsmæssigt, at en pensionsopsparer på  

 pensioneringstidspunktet har mulighed for at foretage en deloverførsel fra  

 f.eks. en kapitalpension til en ratepension.
Herved opnår pensionsopspareren,  

 i stedet for at få et større kontant beløb udbetalt, en løbende udbetaling.
Da lovforslaget ikke har haft til hensigt at hindre deloverførsel i disse  

 situationer, giver forslaget direkte hjemmel til at foretage en delvis  

 overførsel i sådanne helt afgrænsede situationer.
Derved stilles  

 pensionsopspareren friere og får mulighed for frit at vælge skift af  

 pensionsinstitut.
Der vil dog alene være mulighed for at foretage en delvis  

 overførsel i de tilfælde, hvor der er en særlig begrundelse.
 Dermed er muligheden for spekulation i realrenteafgiften udelukket.
