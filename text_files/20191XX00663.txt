Skriftlig fremsættelse (31. marts 2020) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af aktiesparekontoloven, kildeskatteloven, selskabsskatteloven og skatteindberetningsloven (Forhøjelse af loftet for indskud på aktiesparekontoen og genindførelse af skattefriheden ved investering i danske obligationsbaserede investeringsinstitutter med minimumsbeskatning m.v.) (Lovforslag nr.
L 165) Ved indførelsen af aktiesparekontoen blev det besluttet, at ordningen kunne indfases gradvist med et loft for indskud på 50.000 kr. i 2019 voksende til 100.000 kr. i 2020, 150.000 kr. i 2021 og 200.000 kr. i 2022 og frem.
Det blev aftalt, at det hvert år besluttes, om der er grundlag for at gå videre med at forhøje loftet på aktiesparekontoen.
Det foreslås med lovforslaget at forhøje loftet for indskud på aktiesparekontoen fra 50.000 kr. i 2019 til 100.000 kr. i 2020. Den foreslåede forhøjelse vil forøge incitamentet til at oprette en aktiesparekonto.
En forhøjelse af loftet på aktiesparekontoen til 100.000 kr. skønnes at medføre et varigt mindreprovenu på ca. 55 mio. kr. efter tilbageløb og adfærd.
 Lovforslaget indeholder endvidere en lempelse af beskatningen ved investering i investeringsinstitutter.
Det foreslås således at genindføre skattefriheden for udenlandske investorer og danske investeringsinstitutter, hvor de pågældende har investeret i danske investeringsinstitutter med minimumsbeskatning, der udelukkende investerer i obligationer.
Skattefriheden blev utilsigtet ophævet ved lov nr. 84 af 30. januar 2019, der for denne del af loven trådte i kraft den 1. marts 2019.
Derudover foreslås det at tilpasse kildeskattesatsen for udbytte, der betales til danske investeringsselskaber og danske investeringsinstitutter med minimumsbeskatning, således at den indeholdte udbytteskat svarer til den endelige skat.
Derved undgås, at der skal søges om tilbagebetaling af en ellers for meget indeholdt skat.
Genindførelsen af skattefriheden understøtter, at der ikke utilsigtet opstår et begrænset merprovenu på kort sigt, der dog ikke umiddelbart lader sig kvantificere.
Samtidig sikres, at investeringer i obligationer via et investeringsinstitut også fremadrettet vil være et fornuftigt alternativ til at foretage investeringerne direkte eller vælge andre typer investering.
 Det foreslås, at loven træder i kraft den 1. juli 2020. Forhøjelsen af loftet for indskud på aktiesparekontoen foreslås at have virkning fra den 1. januar 2020. Skattefriheden ved investering i investeringsinstitutter med minimumsbeskatning, der udelukkende investerer i obligationer, foreslås genindført med virkning fra og med den 1. marts 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
