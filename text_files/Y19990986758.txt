 Beskatning af politifolk der udsendes til  

 tjeneste udenfor riget.
LV 1998 D.C.2 Told- og Skattestyrelsen er af en advokat blevet bedt om en vejledende  

 udtalelse om, hvorvidt en politimand udsendt til aktiv FN-tjeneste i Kosovo  

 på kontrakt med Rigspolitichefen kunne få en fritagelse for  

 A-skattetræk.
Told- og Skattestyrelsen er ligeledes ved adskillige henvendelser fra  

 kommuner og regioner blevet bedt om, at være behjælpelige ved  

 afgørelsen af, om politifolk på kontrakt med Rigspolitichefen,  

 der udsendes til tjeneste uden for riget, er berettiget til lempelse efter  

 Ligningslovens § 33A Told- og Skattestyrelsen skal i den anledning meddele:
 For at personer udsendt af den danske stat eller andre offentlige  

 myndigheder kan opnå skattelempelse efter Ligningslovens § 33 A under  

 udstationering, er der en række betingelser, der skal være  

 opfyldt.
 Disse betingelser er bl.a.:
at udstationeringen skal vare i mindst 6 måneder, at lønnen ikke må være aftalt i henhold til en  

 kollektiv overenskomst, medmindre der udtrykkeligt i overenskomsten er taget  

 hensyn til, at lønnen er skattefri, samt at der ikke udbetales ydelser efter Ligningslovens § 7, litra r, fra  

 den danske stat eller EU-kommissionen, eller efter Ligningslovens § 9, stk.  

 5, i øvrigt.
 Rigspolitichefens personaleafdeling har oplyst, at der indgås  

 kontrakter om udsendelse til aktiv FN-tjeneste, aktiv tjeneste i OSCE, om  

 tjeneste som underviser i Det Danske Uddannelsesprojekt for den  

 Palæstinensiske Politistyrke, samt om tjeneste som observatør  

 ved TIPH-missionen i Hebron.
 Det er styrelsens opfattelse, at den løn der er aftalt i  

 kontrakterne med Rigspolitichefen, i alle tilfælde er en løn  

 aftalt i henhold til en kollektiv aftale, idet samtlige kontrakter indeholder  

 bestemmelsen om, "at der oppebæres sædvanlig løn med  

 diverse tillæg". Der udbetales ligeledes efter samtlige kontrakter  

 skattepligtige danske tillæg og skattefri FN-tillæg til  

 lønnen.
 Told- og Skattestyrelsen er ikke bekendt med, at den kollektive aftale,  

 der er gældende for politifolk, indeholder bestemmelser om, at den  

 løn, der udbetales under arbejde i udlandet som nævnt i  

 kontrakten, er skattefri.
 Told- og Skattestyrelsens udtalte derfor, at politifolk udsendt til  

 tjeneste uden for riget på kontrakt med Rigspolitichefen efter  

 styrelsens opfattelse ikke er berettiget til lempelse efter ligningslovens §  

 33A, og således ikke er berettiget til en fritagelse for  

 A-skattetræk.
