Vedtaget af Folketinget ved 3. behandling den 29. november 2016 Forslag til Lov om ændring af lov om lån til betaling af ejendomsskatter (Ophævelse af bopælskravet i relation til lån til betaling af ejendomsskatter) § 1 I lov om lån til betaling af ejendomsskatter, jf. lovbekendtgørelse nr. 1112 af 30. august 2013, foretages følgende ændringer:
 1. I § 1, stk. 4, nr. 1, udgår »har fast bopæl her i landet og«.
 2. I § 1 indsættes efter stk. 4 som nyt stykke:
»Stk. 5. Det er en betingelse for ydelse af lån i henhold til stk. 1, at ejeren eller dennes ægtefælle er omfattet af kildeskattelovens § 1 eller er hjemmehørende i en fremmed stat, på Færøerne eller i Grønland, hvor told- og skatteforvaltningen gennem administrativt samarbejde med skattemyndighederne kan indhente oplysninger om ejerens eller dennes ægtefælles indkomstforhold, jf. stk. 4, nr. 1.« Stk. 5-7 bliver herefter stk. 6-8.
 3. I § 1, stk. 7, 1. pkt., der bliver stk. 8, 1. pkt., ændres »stk. 1-6« til: »stk. 1-7«.
 4. I § 4, stk. 1, og § 5, stk. 2, ændres »stk. 7« til: »stk. 8«.
§ 2 Loven træder i kraft den 1. januar 2017 og har virkning for lån, der ydes til betaling af ejendomsskatter m.v. vedrørende skatteåret 2017 og følgende skatteår.
