Skrivelse  

 om servicelovens § 40 a om støttepersoner til anbragte børns forældre (Til samtlige kommuner) Der har i fagblade og dagspresse været en debat om brugen af  

 servicelovens § 40 a om støttepersoner til anbragte børns forældre.  

 Debatten har vist, at der kan være usikkerhed omkring, hvordan bestemmelsen  

 om  

 støtteperson til anbragte børns forældre skal anvendes.
Jeg har derfor taget initiativ til at drøfte brugen af § 40  

 a om støttepersoner med KL.
Denne drøftelse har resulteret i, at  

 Socialministeriet og KL er blevet enige om, at Socialministeriet med denne  

 skrivelse vejleder kommunerne om den gældende retstilstand.
Servicelovens § 40 a giver kommunerne pligt til at tilbyde  

 alle forældre til anbragte børn en støtteperson.
Denne pligt gælder, uanset  

 hvornår anbringelsen er iværksat.
Det betyder, at også forældre til børn, der  

 er anbragt før indførelsen af § 40 a i 2001, er omfattet af kommunens  

 pligt til at tilbyde en støtteperson.
Kommunen har heller ikke adgang til at  

 vurdere, at nogle forældre slet ikke skal have tilbuddet, fordi kommunen  

 skønner, at forældrene ikke kan profitere af tilbuddet.
Forældrene har  

 derimod  

 mulighed for at afvise tilbuddet.
Kommunen træffer afgørelse om, hvilket omfang tilbuddet skal  

 have, dvs. tidsforbruget til støttepersonen, og på hvilket tidspunkt i  

 anbringelsesforløbet forældrene skal have tilbuddet.
De fleste forældre vil  

 have det største behov for en støtteperson i starten af en anbringelse og i  

 forbindelse med en hjemgivelse.
Det er dog kommunen - som ud fra en konkret  

 vurdering  

 af behovene i den enkelte sag - træffer afgørelserne om støttepersonen.
 Reglerne omkring § 40 a om støttepersoner til forældre til  

 anbragte børn er i øvrigt gennemgået i Socialministeriets vejledning nr. 4 om  

 særlig støtte til børn og unge fra 2002.
