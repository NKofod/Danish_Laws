Nr LSF 179 Forslag til Lov om ændring af selskabsskatteloven, ligningsloven og lov om  

 særlig indkomstskat m.v. (Medarbejderaktier m.v.) Fremsat af ministeren for skatter afgifter (Foighel) den 21. januar 1987 Vedtaget ved tredjebehandling den 4. juni 1987 Lov nr 360 af 10/06/1987 § 1 I lov om indkomstbeskatning af aktieselskaber m.v., jf.
lovbekendtgørelse nr. 658 af 22. september 1986, foretages følgende ændringer:
 1. I § 31 indsættes efter stk. 1 som nyt stykke:
»Stk. 2. Uanset bestemmelsen i stk. 1, 3. pkt., kan ligningsrådet dog tillade sambeskatning, selv om et datterselskab udsteder aktier m.v., der er omfattet af § 7 A i ligningsloven.
Sambeskatning kan dog kun tillades, når det ved udstedelsen af aktierne er betinget, at aktierne ved afståelse eller ved medarbejderens død tilbagesælges til selskabet, der i så fald er forpligtet til at erhverve disse.« 2. I § 31, stk. 2, der bliver stk. 3, indsættes efter »stk. 1«:  

 »og stk. 2«.
§ 2 I lov om påligningen af indkomst- og formueskat til staten (ligningsloven), jf. lovbekendtgørelse nr. 659 af 22. september 1986, som senest ændret ved lov nr. 767 af 12. november 1986, foretages følgende ændringer:
 1. I § 7 A ophæves stk. 2, og i stedet indsættes:
»Stk. 2. Ministeren for skatter og afgifter kan tillade, at værdien af udbytteandele eller lignende, som et selskab udlodder til de ansatte i form af aktier, ikke skal medregnes i de ansattes skattepligtige indkomst.
Indkomstskattefritagelsen omfatter højst en udlodning på 6.000 kr. årligt til hver ansat.
Selskabet kan ved opgørelsen af sin skattepligtige indkomst fratrække de udloddede udbytteandele som driftsudgift.
Stk. 3. Afhænder et selskab aktier m.v. af dets egen beholdning til de ansatte, skal selskabet opgøre en avance eller et tab svarende til forskellen mellem aktiernes handelsværdi på afhændelsestidspunktet og den kursværdi, hvortil selskabet har erhvervet aktierne, efter reglerne i lov om beskatning af fortjeneste ved afståelse af aktier m.v.
Stk. 4. Selskabet kan, når det afhænder aktier m.v. af dets egen beholdning til de ansatte, ved opgørelsen af sin skattepligtige indkomst fratrække forskellen mellem handelsværdien på afhændelsestidspunktet og den kursværdi, medarbejderne erhverver aktierne til, som driftsudgift.
Stk. 5. Ministeren for skatter og afgifter fastsætter nærmere regler for meddelelse af tilladelse efter stk. 1 og 2.
 Stk. 6. Det er en betingelse for meddelelse af tilladelse efter stk.
1, at der ikke kan ske overdragelse, pantsætning eller anden råden over aktierne før 5 år efter udløbet af det kalenderår, hvor erhvervelsen har fundet sted.
 Stk. 7. Det er en betingelse for meddelelse af tilladelse efter stk.
2, at der ikke kan ske overdragelse, pantsætning eller anden råden over aktierne før 7 år efter udløbet af det kalenderår, hvor erhvervelsen har fundet sted.
Det er endvidere en betingelse, at de udloddede aktier har mindst samme stemmeværdi som de aktier i selskabet, der har størst stemmeværdi.
Ministeren for skatter og afgifter kan dog fravige den sidstnævnte betingelse for selskaber, der står i koncernforbindelse med en fond, jf. aktieselskabslovens § 2, stk. 1 og 2.
 Stk. 8. Det er en betingelse for meddelelse af tilladelse efter stk.
1 og 2, at ansøgningen er forsynet med en attestation fra selskabets revisor om rigtigheden af de afgivne oplysninger.
Stk. 9. Ministeren for skatter og afgifter afgiver årligt en redegørelse til Folketinget om den i stk. 2 omhandlede medarbejderaktieordning.« 2. I § 16 B, stk. 1, indsættes efter 1. pkt. som 2. og 3. pkt.:
»Dette gælder ikke ved afståelse af aktier m.v., der kun kan tilbagesælges til selskabet efter § 31, stk. 2, i lov om indkomstbeskatning af aktieselskaber m.v.
Det er dog en betingelse at medarbejderaktionæren ikke er hovedaktionær i selskabet efter § 4, stk. 2-3, i lov om beskatning af fortjeneste ved afståelse af aktier m.v.« § 3 I lov om særlig indkomstskat m.v., jf. lovbekendtgørelse nr. 440 af 22. august 1984, som ændret ved lov nr. 255 af 22. maj 1986, foretages følgende ændring:
I § 16 udgår i stk. 1, 2. pkt., »aktier eller« og i stk. 2  

 »aktier og«.
§ 4 Loven har virkning fra og med indkomståret 1987.
Oprindeligt fremsat lovforslag Blad nr 468 § 1 I LOV OM INDKOMSTBESKATNING AF AKTIESELSKABER M.V., jfr.
lovbekendtgørelse nr. 658 af 22. september 1986 foretages følgende ændringer:
 1. I § 31 indsættes efter STK. 1 som nyt stykke:
»Stk. 2. Uanset bestemmelsen i stk. 1, 3. pkt., kan ligningsrådet dog tillade sambeskatning, selv om et datterselskab udsteder aktier m.v., der er omfattet af § 7 A i ligningsloven eller af § 16 i lov om særlig indkomstskat.
Sambeskatning kan dog kun tillades, når de nævnte aktier m.v. højst udgør 5 pct. af selskabets aktiekapital, eller når det ved udstedelsen af aktierne er betinget, at aktierne ved afståelse eller ved medarbejderens død tilbagesælges til selskabet.«.
2. I § 31, STK. 2, der bliver stk. 3, indsættes efter »stk. 1«:  

 »og stk. 2«.
§ 2 I LOV OM PåLIGNINGEN AF INDKOMST- OG FORMUESKAT TIL STATEN (LIGNINGSLOVEN), jfr. lovbekendtgørelse nr. 659 af 22. september 1986, som senest ændret ved lov nr. 767 af 12. november 1986 foretages følgende ændringer:
 1. I § 7 A ophæves STK. 2, og i stedet indsættes:
»Stk. 2. Hvis et selskab har givet de ansatte tilsagn om at erhverve aktier m.v., finder stk. 1 tilsvarende anvendelse, når den ansatte erhverver aktien senest 5 år efter, at tilsagnet er givet.
Aktien anses for erhvervet for det beløb, som den er tegnet til eller erhvervet for, uanset aktiens værdi på tegnings- eller købstidspunktet.
Stk. 3. Afhænder et selskab aktier m.v. af dets egen beholdning til de ansatte, skal selskabet opgøre en avance eller et tab, svarende til forskellen mellem aktiernes handelsværdi på afhændelsestidspunktet og den kursværdi, hvortil selskabet har erhvervet aktierne, efter reglerne i lov om beskatning af fortjeneste ved afståelse af aktier m.v.
Stk. 4. Selskabet kan, når det afhænder aktier m.v. af dets egen beholdning til de ansatte, ved opgørelsen af sin skattepligtige indkomst fratrække forskellen mellem handelsværdien på afhændelsestidspunktet og den kursværdi, medarbejderne erhverver aktierne til, som driftsudgift.
Stk. 5. Ministeren for skatter og afgifter fastsætter nærmere regler for meddelelse af tilladelse efter stk. 1 og 2. Det er dog en betingelse for meddelelse af tilladelse efter stk. 1 og 2, at der ikke kan ske overdragelse, pantsætning eller anden råden over aktierne før 5 år efter udløbet af det kalenderår, hvor erhvervelsen har fundet sted.«.
 2. Efter § 7 J indsættes:
»§ 7 K.
Beløb, der udbetales efter § 3 i lov om fremme af overskudsdeling, medregnes ikke ved opgørelsen af den skattepligtige indkomst.«.
 3. I § 16 B, STK. 1, indsættes efter 1. PKT. som 2. OG 3. PKT.:
»Dette gælder ikke ved afståelse af aktier m.v., der kun kan tilbagesælges til selskabet efter § 31, stk. 2, i lov om indkomstbeskatning af aktieselskaber m.v.
Det er dog en betingelse, at medarbejderaktionæren ikke er hovedaktionær i selskabet efter § 4, stk. 2-3, i lov om beskatning af fortjeneste ved afståelse af aktier m.v.«.
§ 3 I LOV OM SæRLIG INDKOMSTSKAT M.V., jfr. lovbekendtgørelse nr. 440 af 22. august 1984, som ændret ved lov nr. 255 af 22. maj 1986 foretages følgende ændringer:
 1. I § 16, STK. 1, ændres to steder »200 kr.« til: »6.000  

 kr.«.
 2. I § 16, STK. 2, indsættes efter 1. pkt. som 2. pkt.:
»Det er en betingelse for godkendelsen, at der ikke kan ske overdragelse, pantsætning eller anden råden over aktierne før 7 år efter udløbet af det kalenderår, hvor erhvervelsen har fundet sted.«. § 4 Loven har virkning fra og med indkomståret 1987.
BEMÆRKNINGER TIL LOVFORSLAGET ALMINDELIGE BEMÆRKNINGER Lovforslaget er et led i regeringens bestræbelser på at fremme overskudsdeling.
Lovforslaget går for det første ud på at forbedre mulighederne for udstedelse af medarbejderaktier og arbejderaktier m.v. i koncerner, der følger sambeskatningsreglerne for moder- og datterselskaber.
Lovforslaget går for det andet ud på at give mulighed for at lave aktietilsagnsordninger efter de regler, der gælder for medarbejderaktier i ligningslovens § 7 A.
For aktietilsagnsordninger gælder, at der må forløbe op til fem år fra det tidspunkt, hvor selskabet giver sit tilsagn, til det tidspunkt hvor medarbejderen køber aktien.
Lovforslaget går for det tredje ud på at indføre skattefrihed for den præmie, der efter forslag til lov om fremme af overskudsdeling skal ydes til lønmodtagere, der deltager i en overskudsdelingsordning.
Lovforslaget går for det fjerde ud på at hæve det beløb, der skatte- og afgiftsfrit kan udloddes i arbejderaktier eller -obligationer efter § 16 i lov om særlig indkomstskat.
Lov om indkomstbeskatning af aktieselskaber m.v. er senest ændret ved lov nr. 335 af 4. juni 1986, jfr.
Folketingstidende 1985-86; sp.
 10191, 10329, 11885, 12525; Tillæg A, sp. 5689; Tillæg B, sp.
2045, 2257; Tillæg C, sp. 1081. Ligningsloven er senest ændret ved lov nr. 767 af 12. november 1986, jfr.
Folketingstidende 1986-87; sp. 79, 607, 1817, 1938; Tillæg A, sp. 173; Tillæg B, sp. 215. Lov om særlig indkomstskat er senest ændret ved lov nr. 255 af 22. maj 1986, jfr.
Folketingstidende 1985-86; sp. 9316, 9842, 10776, 10979; Tillæg A, sp. 5409; Tillæg B, sp. 1535; Tillæg C, sp. 535.
 Lovforslaget har ikke nævneværdige administrative konsekvenser.
Den foreslåede udvidelse af adgangen til at tegne medarbejderaktier til favørkurs, skønnes ikke at have større provenumæssig virkning.
Det drejer sig om forslaget om aktietilsagnsordninger samt forslaget om, at medarbejdere i et sambeskattet selskab kan tegne medarbejderaktier i det selskab, hvori de er ansat.
Derimod må det antages, at den foreslåede forhøjelse af det beløb, der afgiftsfrit kan udloddes som udbytteandele i form af aktier eller obligationer, vil medføre et provenutab.
For det første må det antages, at de beløb, der fremtidig udloddes fortrinsvis vil ligge under den afgiftsfri grænse på 6.000 kr. pr.
medarbejder.
Afgiften, der betales af arbejdsgiverne indbragte i 1984 ca. 2,8 mill. kr.
Da arbejdsgiverne kan fradrage afgiftsbeløbene ved opgørelsen af deres skattepligtige indkomst, bliver nettoresultatet et provenutab, der kan anslås til omkring 1,4 mill. kr.
Lovforslaget vil næppe medføre større ændringer i dette provenu.
For det andet kan det forventes, at de foreslåede ændringer vil bevirke, at udstedelsen af medarbejderaktier og -obligationer forøges, navnlig som følge af den foreslåede forhøjelse af det afgiftsfri beløb til 6.000 kr.
Hvis man f.eks. tænker sig, at 50.000 medarbejdere omfattes af ordningen, og der udloddes de maksimale 6.000 kr. pr. medarbejder, vil det medføre et provenutab på omkring 150 mill. kr. for indkomståret 1987, som følge af arbejdsgiverens fradragsret.
 Statens andel heraf udgør ca. 130 mill. kr.
Værdien af skattefritagelsen for præmier på 25 pct. af beløb på op til 3.000 kr. årligt, skønnes at være i størrelsesordenen 25 mill.
kr. for indkomståret 1987 under antagelse af, at 50.000 lønmodtagere omfattes af ordningen.
TIL § 1 Efter de gældende regler i § 31 i selskabsskatteloven er det en betingelse for tilladelse til sambeskatning mellem moder- og datterselskaber, at samtlige aktier i et datterselskab ejes af moderselskabet eller af de datterselskaber, der er inddraget under sambeskatningen eller af disse i forening.
Denne regel er til hinder for, at medarbejdere i et sambeskattet datterselskab kan tegne aktier i det selskab, hvori de er ansat, hvis sambeskatningen med moderselskabet skal opretholdes.
Medarbejderne i datterselskabet kan derimod godt tegne aktier i moderselskabet, uden at adgangen til sambeskatning falder bort.
Efter forslaget skal det være muligt at opnå tilladelse til sambeskatning, selv om datterselskabet udsteder aktier til sine medarbejdere.
Der kan være tale om medarbejderaktier efter bestemmelserne i ligningslovens § 7 A og arbejderaktier efter § 16 i lov om særlig indkomstskat.
Datterselskaber, der ønsker sambeskatning med et moderselskab, kan efter forslaget vælge mellem to måder at udstede medarbejderaktier m.v. på:
1) Selskabet kan enten begrænse aktierne til medarbejderne til at udgøre højst 5 pct. af aktiekapitalen eller 2) selskabet kan gøre udstedelse af medarbejderaktier m.v. betinget af, at aktierne ved eventuel afståelse kun må tilbagesælges til selskabet.
Det vil sige, at der ikke må være tale om omsætningspapirer.
Det skal endvidere være en betingelse, at aktierne ved en medarbejders død skal tilbagesælges til selskabet.
Hvis disse forudsætninger er opfyldt, således at aktierne ikke kan omsættes frit, er der ingen begrænsninger i hvor stor en andel af aktiekapitalen, medarbejderaktierne m.v. må udgøre.
TIL § 2 Til nr. 1 Efter de gældende regler i ligningslovens § 7 A kan skatteministeren (statsskattedirektoratet) tillade, at den ret, som et selskab giver medarbejderne til at tegne aktier eller andelsbeviser i selskabet, ikke skal medregnes i medarbejderens skattepligtige indkomst.
Betingelserne for godkendelse er fastlagt i et cirkulære.
Det foreslås, at denne bestemmelse også skal gælde for aktietilsagnsordninger.
I en aktietilsagnsordning kan der forløbe en årrække fra det tidspunkt hvor selskabet giver sit tilsagn, til det tidspunkt, hvor medarbejderen køber aktien.
Det foreslås, at denne periode begrænses til højst fem år.
Det er i øvrigt tanken, at der skal gælde de samme skattemæssige regler for aktietilsagn som for de eksisterende medarbejderaktier.
Det medfører, at bindingsperioden på 5 år for aktietilsagn skal løbe fra det faktiske købstidspunkt.
Det medfører også, at de regler for sambeskattede selskaber, der er foreslået i dette lovforslags § 1, gælder for aktietilsagnsordninger.
Herudover foreslås det, at det præciseres i lovbestemmelsen, hvorledes skattereglerne er ved salg af medarbejderaktier.
Det foreslås endvidere, at kravet om at medarbejderaktier skal båndlægges i fem år, lovfæstes.
Til nr. 2 I forslag til lov om fremme af overskudsdeling er der foreslået en statslig præmie til lønmodtagere, der deltager i en overskudsdelingsordning.
Præmien udgør 25 pct. af beløb på op til 3.000 kr. årligt.
I tilknytning til dette lovforslag foreslås en ny skatteregel.
Det foreslås, at den præmie, som staten betaler til lønmodtagere efter § 3 i lov om fremme af overskudsdeling, ikke er skattepligtig.
Til nr. 3 Efter de gældende regler i ligningslovens § 16 B, stk. 1, skal en aktionær medregne afståelsessummen for aktier m.v. i sin skattepligtige indkomst, hvis en aktie afstås til det selskab, som har udstedt aktien.
Det foreslås, at denne bestemmelse ikke skal gælde for aktier, der kun må tilbagesælges til selskabet efter denne regel, der er foreslået i lovforslagets § 1.
Det indebærer, at disse afståelser skal behandles efter reglerne i aktieavancebeskatningslovens § 2, hvorefter avancen ved afhændelsen skal medregnes til den skattepligtige indkomst, hvis aktien afhændes inden tre år efter erhvervelsen.
Hvis aktien afhændes senere end tre år efter erhvervelsen, er en eventuel avance skattefri.
Bestemmelsen i § 16 B, stk. 1, 1. pkt., skal dog efter forslaget fortsat gælde, hvis en medarbejderaktionær tillige er hovedaktionær i selskabet.
TIL § 3 Til nr. 1 Efter de gældende regler om arbejderaktier og arbejderobligationer kan en arbejdsgiver skatte- og afgiftsfrit udstede for 200 kr.
aktier eller obligationer årligt til hver medarbejder.
Hvis aktiernes eller obligationernes værdi overstiger beløbsgrænsen, skal arbejdsgiveren for den pågældende arbejdstager betale en afgift på 50 pct. af det overskydende beløb.
Det skatte- og afgiftsfri beløb på 200 kr. er ikke reguleret siden bestemmelsens indførelse i 1958.
 Det foreslås, at det afgiftsfri beløb sættes op til 6.000 kr.
Forhøjelsen tilstræber dels at kompensere for den lønudvikling, der er sket i perioden fra 1958 til i dag, dels at forbedre mulighederne for udstedelse af arbejderaktier og arbejderobligationer.
Efter gældende praksis skal arbejderaktier og -obligationer båndlægges i fem år.
Det foreslås, at denne båndlæggelse forlænges til syv år.
TIL § 4 De nye regler skal have virkning fra og med indkomståret 1987.
