Nr LSF 54 Forslag til Lov om ændring af færdselsloven (Mobiltelefoner) Fremsat af Tommy Dinesen (SF) Anne Baastrup (SF) Steen Gade (SF) den 5. november 1996 I færdselsloven, jf. lovbekendtgørelse nr. 735 af 24. august 1992, som senest ændret ved lov nr. 1123 af 20. december 1995, foretages følgende ændring:
 1. Efter § 36 indsættes som ny paragraf med tilhørende overskrift:
» Mobiltelefoner § 36 a.
Kørende må ikke tale i håndbåren mobiltelefon på en måde,  

 som kan aflede opmærksomheden fra færdslen.
Stk. 2. Trafikministeren fastsætter nærmere regler for, under  

 hvilke omstændigheder kørende kan foretage og besvare telefonopkald under  

 kørslen.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger SF har flere gange tidligere rejst spørgsmålet om det betimelige i at tale  

 i mobiltelefoner under bilkørsel således, at dette ikke kolliderer med de  

 almindelige og strenge krav til chaufførens opmærksomhed på trafikken.
Det  

 var imidlertid ikke på daværende tidspunkt muligt at bevise en højere  

 frekvens af færdselsulykker, hvor føreren af det involverede køretøj i  

 ulykkesøjeblikket havde talt i mobiltelefon.
Det kan man imidlertid nu, og  

 derfor mener SF, at der må lovgives herom.
Lovgivningen på området er meget uklar.
Eksempelvis blev en bilist idømt  

 bøde, fordi han holdt stille i et vigespor på motorvejen for at modtage et  

 telefonopkald.
Mens han således klarede sin telefonsamtale, blev han noteret  

 af en forbipasserende færdselsbetjent og blev idømt en bøde.
Efterhånden som antallet af mobiltelefoner er vokset med eksplosiv kraft,  

 bliver det desværre stadig mere almindeligt at se bilister gelejde sig gennem  

 trafikken med en hånd, ivrigt snakkende i telefonen.
Ydermere er det ikke kun  

 almindelige bilister, der således klarer kørslen med kun en hånd.
Det er også  

 bus- og lastbilchauffører.
 Forslagsstillerne afviser ikke den åbenlyse fordel, det kan være for  

 trafikanter at kunne kommunikere med omverdenen, men i så fald bør det foregå  

 ved hjælp af en fast installeret mobiltelefon og selvsagt aldrig under  

 vilkår, der kræver chaufførens fulde opmærksomhed.
Bemærkninger til lovforslagets enkelte bestemmelser Til § 1 Bestemmelsen indeholder et forbud for trafikanter, bortset fra fodgængere,  

 mod at tale i håndbåren mobiltelefon, når de færdes i trafikken.
Bestemmelsen  

 retter sig mod den gruppe af trafikanter, der typisk bevæger sig med en vis  

 fart, hvorfor det er påkrævet, at de har deres fulde opmærksomhed rettet mod  

 trafikken.
Da det ikke er ulovligt at have en mobiltelefon med sig, vil der forekomme  

 situationer, hvor der sker opkald til mobiltelefonen.
Den bemyndigelse, der  

 gives trafikministeren i stk. 2, kan derfor anvendes til at fastsætte nærmere  

 bestemmelser for sådanne situationer.
Man kan forestille sig regler, der  

 fastlægger, at såfremt mobiltelefonen ringer under kørslen, skal trafikanten  

 holde ind til siden eller - hvis dette ikke kan ske fuldt forsvarligt -  

 undlade at besvare opkaldet.
 Opkald og samtale under kørsel må kun finde sted, hvis telefonen er  

 fastmonteret og ikke skal håndbetjenes - og trafikforholdene i øvrigt  

 muliggør, at det kan ske uden gene eller fare for føreren og de øvrige  

 trafikanter.
 Overtrædelse af bestemmelsen medfører bøde, hvilket allerede er reguleret  

 i medfør af færdselslovens § 118, stk. 1, nr. 1.
Skriftlig fremsættelse Tommy Dinesen (SF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af færdselsloven. (Mobiltelefoner).
(Lovforslag nr.
L 54).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
