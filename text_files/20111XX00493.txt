Skriftlig fremsættelse (29. marts 2012) Ministeren for fødevarer, landbrug og fiskeri (Mette Gjerskov) Herved tillader jeg mig for Folketinget at fremsætte:
Forslag til lov om ændring af lov om randzoner (Energiafgrøder og offentlig adgang) (Lovforslag nr.
L 145) Randzoneloven er som en del af Grøn Vækst aftalen et element i den danske implementering af vandrammedirektivet.
Det forventes, at randzoneloven  inkl. den foreslåede ændring  vil kunne træde i kraft den 1. september 2012.
 Med loven udlægges dyrknings-, gødsknings- og sprøjtefrie randzoner langs alle vandløb og søer større end 100 m2 i landzone.
Randzoneloven indeholder en hjemmel til at dyrke energiafgrøder, f.eks. pil, i randzonerne.
Denne hjemmel foreslås ophævet med det foreliggende lovforslag.
Randzoneloven indeholder desuden en undtagelse fra naturbeskyttelseslovens regler om offentlighedens adgang til naturarealer udlagt som randzone efter randzoneloven.
Denne undtagelse foreslås ligeledes ophævet, således at offentligheden får samme adgang til randzonerne, som den adgang, der gælder generelt efter naturbeskyttelseslovens regler.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
