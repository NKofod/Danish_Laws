Bekendtgørelse om støtte til små slagterier I medfør af tekstanmærkning nr. 191 ad 24.32.45. til § 24 på finansloven for finansåret 2022 fastsættes efter bemyndigelse i henhold til § 8 i bekendtgørelse nr. 1721 af 30. november 2020 om Fødevarestyrelsens opgaver og beføjelser:
Anvendelse og definitioner § 1. Fødevarestyrelsen kan yde støtte til kontrol på små slagterier.
 Stk. 2. Ved små slagterier forstås slagterier, der får udført kontrol omfattet af bekendtgørelse om betaling for kontrol af fødevarer, foder og levende dyr m.v. (betalingsbekendtgørelsen), og som på et år maksimalt slagter 35.000 dyreenheder, idet antallet af dyreenheder beregnes som anført i bilag 1 til betalingsbekendtgørelsen.
 Stk. 3. Der ydes støtte i overensstemmelse med tekstanmærkning nr. 191 ad 24.32.45. til § 24 på finansloven.
 Stk. 4. Ydelse af støtte er omfattet af Kommissionens forordning (EU) nr. 1407/2013 af 18. december 2013 om anvendelse af artikel 107 og 108 i traktaten om Den Europæiske Unions funktionsmåde på de minimis-støtte (De minimis-forordningen).
Tildeling § 2. Støtten tildeles løbende forholdsmæssigt til de støtteberettigede virksomheder baseret på kontrolmyndighedens ressourceforbrug.
Som udtryk for ressourceforbruget anvendes størrelsen af de opkrævede kontroludgifter i henhold til § 29, stk. 1-2, i bekendtgørelse om betaling for kontrol af fødevarer, foder og levende dyr m.v. (betalingsbekendtgørelsen).
 Stk. 2. Støtten beregnes for støtteåret 2022 som 65,7 % af beregningsgrundlaget, jf. stk. 1.
 Stk. 3. Støtten uddeles løbende i forbindelse med  den månedlige fakturering af kontrolomkostninger, jf. § 29, stk. 5, i betalingsbekendtgørelsen.
 Stk. 4. Virksomheder, der inden for de seneste tre regnskabsår har modtaget de minimis-støtte svarende til 200.000 , kan ikke tildeles støtte efter denne bekendtgørelse.
Stk. 5. Virksomheder, der modtager støtte efter denne bekendtgørelse skal, forinden modtagelse af støtte, indsende de minimis erklæring til Fødevarestyrelsen om overholdelse af EU-Kommissionens regler for de minimis-støtte i overensstemmelse med De minimis-forordningen og herunder bl.a. erklære, at virksomheden er bekendt med, at det ikke er lovligt at modtage mere end 200.000  i de minimis-støtte inden for en periode på tre regnskabsår.
Fødevarestyrelsen udsender skemaer til brug ved erklæringen til de berørte virksomheder.
Ikrafttræden § 3. Bekendtgørelsen træder i kraft den 1. januar 2022.
 Stk. 2. Bekendtgørelse nr. 2273 af 29. december 2020 om støtte til små slagterier ophæves.
