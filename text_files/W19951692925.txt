Sag nr. 59: Gramex mod Radio CBB.
Sagen angik størrelsen af  

 lokalradioens dækningsområde.
Dækningsområdet fastsattes for perioden fra 1.  

 april 1992 til 31. december 1994 til 50.000 indbyggere og for tiden efter den  

 1. januar 1995 til 280.000 indbyggere.
Den 21. februar 1995 blev i sag nr. 59 Gramex mod Radio CBB af Nævnet  

 angående vederlag for benyttelse af litterære og kunstneriske værker samt  

 fotografier (Tvangslicensnævnet) afsagt følgende kendelse:
 Sagen angår størrelsen af det vederlag, den indklagede lokalradio, Radio  

 CBB, i henhold til ophavsretslovens § 47 for sin brug af grammofonplader og  

 andre indretninger, på hvilke lyd er overført (fonogrammer), skal betale til  

 klageren, Gramex, der repræsenterer fremstillerne og de udøvende kunstnere.
 Sagen er af Gramex indbragt for Tvangslicensnævnet ved klageskrift af 11.  

 februar 1993. Der har været mundtlig forhandling den 6. december 1994.
 I behandlingen af sagen har højesteretsdommer Peter Blok, advokat Asger  

 Thylstrup og lektor Hanne Bender deltaget.
Sagens baggrund Ved kendelse af 10. april 1987 i en mellem Gramex og Sammenslutningen af  

 lokale radio- og TV-stationer som mandatar for en række lokale  

 radiofoniforetagender verserende tvist om størrelsen af vederlaget i henhold  

 til ophavsretslovens § 47 bestemte Tvangslicensnævnet følgende:
 »Det vederlag, de af sagen omfattende lokalradioer i medfør af  

 ophavsretslovens § 47, jf. §§ 59 og 60, vil have at betale til Gramex  

 fastsættes således:
Lokalradioer med et dækningsområde på 50.000 indbyggere skal betale enten  

 50 øre pr. minut udsendelse af beskyttede fonogrammer, eller - i mangel af  

 afgivet specifikation af denne fonogrambenyttelse - 30 øre pr. minut af den  

 samlede sendetid af fonogrammer.
Ved dækningsområder mindre end, henholdsvis  

 større end 50.000 indbyggere formindskes henholdsvis forøges beløbene  

 proportionelt.« Efter en pristalsreguleringsbestemmelse fortsætter kendelsen således:
»Ved beregningen af dækningsgrundlaget skal der lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Eventuelle tvister herom afgøres af nævnet.
Afgiftsordningen fastsættes med virkning fra den 1. november 1986.« Efter afsigelsen af kendelsen opstod der mellem Gramex og en række  

 lokalradioer tvist om, hvorledes dækningsområdet nærmere skulle bestemmes,  

 idet Gramex gjorde gældende, at udgangspunktet er det faktiske indbyggertal i  

 den eller de kommuner, for hvilke nærradioerne har sendetilladelse  

 (»sendeområdet«), mens lokalradioerne gjorde gældende, at det  

 dækningsområde, der er grundlaget for beregning af det vederlag, som  

 lokalradioerne skal erlægge til Gramex for offentlig fremførelse af  

 fonogrammer, udgøres af det faktiske antal lyttere.
 Denne tvist blev afgjort ved nævnets kendelse af 23. juni 1988, hvor  

 nævnet fastlagde dækningsområdet for de af sagen omfattede syv lokalradioer.  

 I begrundelsen for afgørelsen anførte nævnet bl.a.:
 »Det afgørende for vederlagskravets beregning er omfanget af  

 anvendelsen og fremførelsen af fonogrammerne, uden at det deri indgår, hvor  

 mange der faktisk modtager udsendelsen.
En lokalradio må som udgangspunkt antages at henvende sig til befolkningen  

 i det område, for hvilket den har sendetilladelse, og dens dækningsområde må  

 derfor som udgangspunkt ansættes til indbyggertallet i dette område.
Der kan  

 imidlertid forekomme tilfælde, hvor en sådan opgørelse ikke vil forekomme  

 rimelig.
Eksempelvis kan der være tilfælde, hvor lokalradioens sendestyrke  

 ikke tillader en tilfredsstillende dækning af hele sendeområdet - eller  

 omvendt rækker langt derudover, og der kan tænkes tilfælde, hvor en  

 lokalradio har en holdning - religiøs, politisk eller af anden art - der  

 medfører, at den af denne grund kun kan tænkes at have interesse for en  

 begrænset del af sendeområdets indbyggere.
Det er med henblik på sådanne mere  

 principielle vurderinger, at det i nævnets kendelse af 10. april 1987 er  

 udtalt, at der ved beregningen af dækningsgrundlaget skal lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Det har derimod ikke været tanken med denne passus, at der  

 skulle lægges vægt på lokalradioens faktiske lyttertal, heller ikke selv om  

 dette begreb kunne defineres og måles på forsvarlig vis.« For lokalradioer med sendetilladelse i Københavns og/eller Frederiksberg  

 kommuner fastsættes dækningsområdet efter Gramex' faste praksis, som er  

 tiltrådt af Tvangslicensnævnet i adskillige sager, som udgangspunkt til  

 280.000 indbyggere svarende til halvdelen af de to kommuners samlede  

 indbyggertal.
Påstande Gramex har nedlagt påstand om, at Radio CBB's dækningsområde fastsættes  

 til 280.000 indbyggere svarende til, hvad der som foran anført er  

 udgangspunktet for lokalradioer med sendetilladelse i Københavns og/eller  

 Frederiksberg kommuner.
Radio CBB har principalt nedlagt påstand om, at dækningsområdet fastsættes  

 til 20.000 indbyggere.
Subsidiært har radioen påstået dækningsområdet fastsat  

 til et antal indbyggere, som er større end 20.000, men mindre end 280.000.
 Gramex har nedlagt påstand om, at kendelsen tillægges virkning fra den 1.  

 april 1992, subsidiært fra tidspunktet for sagens indbringelse for nævnet.
 Radio CBB har for det tilfælde, at radioens principale påstand ikke tages  

 til følge, nedlagt påstand om, at kendelsen først tillægges virkning fra  

 tidspunktet for dens afsigelse.
Sagsfremstilling Radio CBB fik pr. 1. april 1992 sendetilladelse i Københavns Kommune.  

 Sendetiden var oprindelig 11 timer pr. uge.
Fra 1. september 1994 sendes 12  

 timer pr. uge, nemlig alle hverdage fra kl. 14-16. CBB er forkortelse for  

 Copenhagen Business Broadcast, og radioens primære målgruppe er studerende og  

 ansatte ved Handelshøjskolen i København (HHK). Udsendelserne produceres  

 udelukkende eller i hvert fald fortrinsvis af ulønnede studerende ved HHK.
Radio CBB sender på en frekvens, som siden den 1. april 1992 har været  

 delt mellem denne radio, Universitetsradioen og Radio Energy København (radio  

 for studerende ved Danmarks Tekniske Universitet og Danmarks Ingeniør  

 Akademi), den såkaldte »uddannelsesfrekvens«.
Tvangslicensnævnet  

 har samtidig med nærværende sag behandlet sager om fastlæggelse af  

 dækningsområdet for Universitetsradioen og Radio Energy København.
 Radio CBB drives af en forening ved navn Copenhagen Business Broadcast  

 (Radio CBB). I § 3 i foreningens vedtægter hedder det:
»Radio CBB er uafhængig af såvel parti- som studenterpolitiske  

 interesser, og skal virke for at fremme informationsudvekslingen på  

 handelshøjskolen i København (HHK) internt, samt mellem Handelshøjskolen og  

 det øvrige samfund.« Der gælder ikke særlige begrænsninger med hensyn til medlemsberettigelse.
Konsistorium ved HHK har vedtaget en »rammeordning«, som  

 regulerer forholdet mellem Radio CBB (sendeforeningen) og HHK.
Der er nedsat  

 en redaktionskomite, som overvåger overholdelsen af redaktionelle forskrifter  

 m.v., og et kontaktudvalg, som fungerer som bindeled mellem sendeforening,  

 redaktionskomite og HHK's ledelse.
I rammeordningens § 3 anføres, at radioen  

 foruden sin primære målgruppe har en sekundær målgruppe bestående af bl.a.  

 studerende ved andre videregående uddannelser samt dimittender fra og andre  

 med interesse for HHK.
Vedrørende udsendelsernes indhold er i § 5 bl.a.  

 anført:
 »§ 5. Radioens udsendelser vil på hverdage først og fremmest bestå  

 af:
 - interne nyheder: Nyheder fra HHK og grupper ved HHK.
 - eksterne nyheder: Aktuelle nyheder primært fra erhvervslivet eller  

 uddannelsessektoren, der har relevans for HHK's brugere.
 - indlæg fra personer/grupper ved HHK.
 På lørdage bringes primært udsendelser af lettere karakter, og søndagen  

 bør indholde debat af de i ugens løb bragte indslag, samt programmer af mere  

 uddybende karakter. .......
Stk. 4 Radioen bør i sin stofbehandling lægge vægt på:
 - at informere studerende og ansatte om højskolens forskellige  

 arbejdsområder, forskningsaktiviteter, studie- og undervisningsaktiviteter,  

 samt organisationsforhold.
 - at oplyse om vigtige beslutninger og drøftelser i de styrende organer og  

 disses udvalg.
 - at bringe indlæg af og for de til højskolen knyttede enkeltpersoner,  

 grupper og organisationer.
 - at oplyse om særlige arrangementer og begivenheder på højskolen, såsom  

 fester, konferencer og symposier, jubilæer, gæsteforelæsninger o.lign.
- gennem oplysning om generelle erhvervs- og uuddannelsesmæssige forhold  

 og tendenser, at bidrage til en almen orientering om disse emner.« Af rammeordningens § 7 fremgår, at radioen finansieres ved tilskud fra  

 HHK, kontingenter, støtte fra sponsorer samt indtægter fra reklamer, der  

 bringes i radioen.
Der er ikke for nævnet forelagt nærmere oplysninger om  

 radioens økonomiske forhold.
 I en § 47-erklæring af 13. april 1992 angav Radio CBB sit dækningsområde  

 til »1 mio. (10-15.000 studerende på Handelshøjskolen)» og  

 sendetiden til 11 timer pr. uge med et fonogramforbrug på 5,5 timer.
 Ved skrivelse af 13. maj 1992 redegjorde Gramex for udgangspunktet for  

 fastsættelsen af dækningsområdet for lokalradioer med sendetilladelse i  

 København og for mulighederne for at opnå nedsættelse af dækningsområdet.  

 Gramex foreslog herefter, at Radio CBB's dækningsområde blev fastsat til  

 100.000 indbyggere under forudsætning bl.a. af, at fonogramanvendelsen ikke  

 oversteg 50 % af sendetiden.
Ved skrivelse af 26. juni 1992 meddelte Radio CBB, at man kunne anerkende  

 et dækningsområde på 30.000 indbyggere svarende til 16.000 studerende og  

 4.000 ansatte med tillæg af 10.000 andre.
Det anførtes endvidere, at  

 fonogramanvendelsen udgjorde 65 % af sendetiden.
 Gramex afviste dette forslag ved skrivelse af 17. juli 1992 med henvisning  

 til det tidligere anførte om den maksimale fonogramanvendelse.
 Efter yderligere korrespondance og afholdelse af et møde meddelte Radio  

 CBB i en skrivelse af 8. december 1992, at man efter en forsøgsperiode måtte  

 konstatere, at det ikke var muligt at nedsætte fonogramanvendelsen til 50 %.  

 Under henvisning til »den ved sendetilladelsens tildeling gældende  

 aftale mellem Universitetsradioen og Gramex« ville radioen herefter  

 tilbyde et dækningsområde på 20.000 indbyggere med en fonogramanvendelse på  

 65 %. I en vedlagt § 47-erklæring er sendetiden angivet til 11 timer pr. uge  

 med et fonogramforbrug på 7 timer.
Gramex har foretaget kontrolaflytning af Radio CBB's udsendelse mandag den  

 21. februar 1994 kl. 18.30 - 19.30. Fonogramforbruget er opgjort til 73 %,  

 nyheder for studerende til 17 % og almene nyheder til 1 %. Der er ikke  

 foretaget tidsregistrering af f.eks. præsentation af fonogrammer.
Det  

 opgjorte fonogramforbrug omfatter tilfælde, hvor der tales hen over musik,  

 såkaldt »voice-over«.
 Radio CBB har efter det oplyste endnu ikke afregnet noget beløb til  

 Gramex.
Parternes procedure Gramex har anført, at dækningsområdet for budskabsradioer normalt  

 nedsættes til halvdelen af indbyggertallet i sendeområdet.
For at en  

 lokalradio kan anerkendes som budskabsradio, må efter fast praksis to  

 betingelser være opfyldt: For det første skal programmerne, når bortses fra  

 fonogramanvendelsen, klart være rettet mod en bestemt og veldefineret  

 målgruppe.
For det andet skal fonogramanvendelsen udgøre mindre end 50 % af  

 sendetiden.
Denne praksis er tiltrådt af Tvangslicensnævnet i kendelsen af  

 20. marts 1991 i sag nr. 43, Lokalradioen Linie 1 mod Gramex.
Sagen angik en  

 ungdomsradio, men der er i relation til spørgsmålet om nedsættelse af  

 dækningsområdet ingen relevant forskel mellem en sådan radio og en radio,  

 hvis målgruppe er studerende ved en højere læreanstalt.
Gramex anerkender, at  

 en uddannelsesradio efter sin karakter kan opnå status som budskabsradio, men  

 de almindelige betingelser herfor må være opfyldt, herunder betingelsen om,  

 at fonogramanvendelsen ikke må overstige 50 % af af sendetiden.
Denne  

 betingelse er såvel velbegrundet som rimelig.
En moderat musikanvendelse  

 indicerer, at radioen anvender sin sendetid til at formidle sine budskaber  

 til målgruppen, således at musikken alene fungerer som bindeled mellem  

 budskabsprogrammerne.
Hvis fonogramanvendelsen overstiger halvdelen af  

 sendetiden, afkræftes formodningen om, at budskaberne er det væsentlige.  

 Betingelsen om, at fonogramanvendelsen ikke må overstige 50 % af sendetiden,  

 håndhæves også over for bydelsradioer.
I den foreliggende sag er det ubestridt, at Radio CBB's fonogramforbrug  

 væsentligt overstiger 50 % af sendetiden, og radioen kan allerede af denne  

 grund ikke gøre krav på, at dækningsområdet nedsættes i forhold til det, der  

 er udgangspunktet for lokalradioer med sendetilladelse i Københavns Kommune,  

 280.000 indbyggere.
Radioen har erkendt, at musikforbruget i gennemsnit  

 ligger på ca. 65 % af sendetiden, hvilket kan sammenholdes med, at det  

 gennemsnitlige fonogramforbrug for lokalradioer er ca. 60 %. Det er ikke  

 nødvendigt at tage stilling til, om radioens nyhedsudsendelser m.v. isoleret  

 set opfylder det krav om målrettethed, som må stilles til en budskabsradio.  

 Det afgørende er, at ingen af de synspunkter, der er fremført af radioen, kan  

 begrunde, at der bortses fra betingelsen om et fonogramforbrug på maksimalt  

 50 % af sendetiden og på denne måde indrømmes radioen en særstilling.
Det kan  

 navnlig ikke anerkendes, at selve fonogramanvendelsen kan være målrettet på  

 en måde, der er relevant for spørgsmålet om nedsættelse af  

 betalingsgrundlaget.
Efter nævnets praksis kan der heller ikke lægges vægt på  

 radioens indtægtsforhold.
Et dækningsområde på 280.000 indbyggere som påstået af Gramex fører ikke  

 til urimelige resultater.
Der er alene tale om, at Radio CBB på grund af sit  

 store musikforbrug ikke kan opnå en nedsættelse af dækningsområdet og defor  

 må betale det samme som en række andre lokalradioer med sendetilladelse i  

 Københavns Kommune, som heller ikke opfylder betingelserne for nedsættelse af  

 dækningsområdet.
Radio CBB har anført, at dens primære målgruppe er studerende og ansatte  

 ved HHK, og at alle udsendelser er rettet mod denne målgruppe.
Ved  

 fastsættelsen af dækningsområdet må den standard, der skal lægges til grund,  

 være radioens potentielle lytterantal.
Radio CBB's image og sendeflade  

 indebærer, at det potentielle lytterantal er begrænset og bør fastsættes med  

 udgangspunkt i radioens primære målgruppe, som omfatter ca. 20.000 personer.  

 En del af disse har kun en løsere tilknytning til HHK eller er bosat uden for  

 senderens rækkevidde, hvilket opvejer, at radioen må antages i et vist  

 begrænset omfang at have interesse også for personer uden for den primære  

 målgruppe.
Det kan på baggrund af radioens målrettethed ikke være afgørende,  

 at det gennemsnitlige fonogramforbrug udgør ca. 65 % af sendetiden.  

 Musikforbruget i procent er ikke egnet som målestok for, i hvilket omfang en  

 radio er målrettet.
Dette støttes af en under sagen fremlagt udtalelse af 29.  

 januar 1993, der er afgivet af medieforskeren Jens Rom Jensen til  

 Universitetsradioen.
Et dækningsområde på 280.000 indbyggere som påstået af Gramex fører til et  

 vederlag, som åbenbart overstiger det rimelige.
Det ville indebære, at Radio  

 CBB skulle betale det samme som de store kommercielle lokalradioer som f.eks.  

 »The Voice«, selv om disse har et langt større lytterantal, således  

 at deres fonogramanvendelse »slider« væsentligt mere på  

 fonogrammerne end Radio CBB's fonogramanvendelse.
Det kan heller ikke være  

 rimeligt, at vederlaget til Gramex, hvis denne får medhold i sin påstand, vil  

 være flere gange større end vederlaget til KODA.
Gramex' krav i den  

 foreliggende sag er udtryk for, at organisationen udnytter sin  

 monopolstilling over for en svag modpart til at betinge sig en urimelig  

 fordel.
Tvangslicensnævnets bemærkninger Det følger af nævnets kendelse af 23. juni 1988, at en lokalradios  

 dækningsområde som udgangspunkt er antallet af indbyggere i den kommune, for  

 hvilken radioen har sendetilladelse, idet der dog i forhold hertil kan blive  

 tale om nedsættelse af dækningsområdet bl.a. i tilfælde, hvor radioens  

 udsendelser er rettet mod og kun kan tænkes at have interesse for en snævrere  

 afgrænset befolkningsgruppe end befolkningen i sendeområdet i almindelighed.  

 Med udgangspunkt heri har Gramex fulgt en praksis, hvorefter nedsættelse af  

 dækningsområdet ikke alene er betinget af, at udsendelserne bortset fra  

 fonogramanvendelsen klart er rettet mod en bestemt og velafgrænset målgruppe,  

 men tillige er betinget af, at fonogramanvendelsen - den samlede  

 fonogramanvendelse og ikke alene anvendelsen af beskyttede fonogrammer -  

 gennemsnitligt ikke udgør mere end 50 % af den samlede sendetid.
Nævnet  

 finder, at denne praksis er sagligt og rimeligt begrundet, og kan således -  

 som det også fremgår af nævnets kendelse af 20. marts 1991 i sagen vedrørende  

 Lokalradioen Linie 1 - tiltræde, at den nævnte overgrænse for  

 fonogramanvendelsen lægges til grund i hvert fald som udgangspunkt.
Den indklagede lokalradio er i nogen grad særegen derved, at dens angivne  

 primære målgruppe - studerende og ansatte ved Handelshøjskolen i København -  

 er meget præcist afgrænset.
Nævnet finder heller ikke grundlag for at  

 betvivle, at radioen tilstræber, at alle udsendelser er rettet mod denne  

 målgruppe.
Nævnet finder imidlertid ikke, at disse forhold kan begrunde, at  

 der helt bortses fra den sædvanlige overgrænse for omfanget af  

 fonogramanvendelsen.
I denne forbindelse skal særlig fremhæves, at det  

 forhold, at også selve fonogramanvendelsen er målrettet, ikke kan anføres til  

 støtte for et sådant resultat, idet det samme i mere eller mindre udpræget  

 grad gælder for mange lokalradioer.
Ved fastsættelsen af det vederlag, der  

 skal betales til Gramex, kan der efter nævnets praksis ikke lægges vægt på  

 radioens indtægtsforhold, ligesom nævnet ikke finder at kunne lægge vægt på  

 den omstændighed, at radioen gennem sine informations- og servicemeddelelser  

 utvivlsomt varetager en nyttig funktion set ud fra læreanstaltens og  

 målgruppens synsvinkel.
På baggrund af det anførte, og da det må lægges til grund, at radioens  

 fonogramforbrug i gennemsnit væsentligt overstiger 50 % af sendetiden, finder  

 nævnet, at der ikke foreligger tilstrækkeligt grundlag for at nedsætte  

 radioens dækningsområde.
De af radioen påberåbte rimelighedssynspunkter kan  

 ikke føre til et andet resultat, hvorved bemærkes, at der alene er tale om,  

 at den vil blive ligestillet med andre lokalradioer med sendetilladelse i  

 Københavns og/eller Frederiksberg kommuner, for hvilke betingelserne for  

 nedsættelse af dækningsområdet ikke er opfyldt.
I overensstemmelse med  

 Gramex' påstand fastsættes dækningsområdet for Radio CBB herefter til 280.000  

 indbyggere.
Nævnet finder ikke at kunne bortse fra, at radioen, da beslutningen om at  

 påbegynde udsendelsesvirksomheden blev truffet, med nogen ret kan have haft  

 den opfattelse, at man kunne opnå en ordning, hvorefter dækningsområdet blev  

 fastsat i samme størrelsesorden som det, på grundlag af hvilket  

 Universitetsradioen hidtil havde afregnet til Gramex.
Under hensyn bl.a.  

 hertil findet nævnet, at dækningsområdet bør fastsættes til 50.000 indbyggere  

 for perioden fra den 1. april 1992 til den 31. december 1994, således at  

 afregning på grundlag af et dækningsområde på 280.000 indbyggere først skal  

 ske fra den 1. januar 1995.
 Thi bestemmes:
 Den indklagede lokalradio, Radio CBB, skal anerkende, at det vederlag,  

 radioen i henhold til ophavsretslovens § 47 skal betale til klageren, Gramex,  

 for perioden fra den 1. april 1992 til den 31. december 1994 skal beregnes på  

 grundlag af et dækningsområde på 50.000 indbyggere og for tiden efter den 1.  

 januar 1995 på grundlag af et dækningsområde på 280.000 indbyggere.
