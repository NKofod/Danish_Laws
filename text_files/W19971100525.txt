Det er Erhvervs- og Selskabsstyrelsens opfattelse, at NetCafe i  

 Helsingør er omfattet af restaurationsloven.
Justitsministeriet anser de i  

 sagen omhandlede computere, der bl.a. bruges til spil, for at være omfattet  

 af begrebet ikke-gevinstgivende spilleautomater.
På baggrund heraf må  

 opstilling af mere end 3 computere kun ske med politiets tilladelse.  

 Justitsministeriet finder ikke grundlag for at ændre Politimesteren i  

 Helsingørs afgørelse, hvorefter der kun tillades opstillet indtil 6  

 ikke-gevinstgivende spilleautomater i NetCafe.
 Ved skrivelse af 16. juli 1996 har De klaget til Justitsministeriet over  

 en afgørelse, der er truffet af Politimesteren i Helsingør den 8. juli 1996  

 vedrørende opstilling af computere i NetCafe, Stengade 84, 3000 Helsingør.
Det fremgår af sagen, at NetCafe er indrettet med 20 siddepladser.
De har  

 i sin tid søgt om tilladelse til opstilling af 11 computere i NetCafe, men  

 søger nu om tilladelse til opstilling af indtil 20 computere.
Det er  

 hensigten, at offentligheden mod betaling pr. time skal kunne bruge  

 computerne til at surfe på Internettet, skrive breve, scanne billeder,  

 printe, modtage undervisning i diverse programmer og spille netværksspil.
 Ved skrivelse af 8. juli 1996 har Politimesteren i Helsingør meddelt Dem,  

 at computerne må betragtes som ikke gevinstgivende spilleautomater og oplyser  

 samtidig hermed, at opstilling af mere end 3 spilleautomater kun må ske med  

 politiets tilladelse, jf. herved restaurationslovens § 26, stk. 2.  

 Politimesteren har herefter meddelt tilladelse til, at der opstilles indtil 6  

 ikke gevinstgivende spilleautomater i NetCafe.
 Politimesteren har ved afgørelsen lagt vægt på, at der af ordens- og  

 kriminalitetsforebyggende grunde dels bør være en begrænsning af  

 spilleautomater i den enkelte restauration og dels bør være et rimeligt  

 forhold mellem antallet af automater og siddepladser.
 Justitsministeriet har i anledning af Deres klage indhentet en udtalelse  

 fra Politimesteren, der ved skrivelse af 6. august 1996 har henholdt sig til  

 sin afgørelse af 8. juli 1996.
 Ved skrivelse af 19. november 1996 har De anført, at De ikke anser NetCafe  

 for at være omfattet af restaurationsloven, idet der ikke bliver serveret mad  

 på stedet men alene solgt slik.
 I den anledning skal Justitsministeriet bemærke følgende:
 1. Det fremgår af § 1, stk. 1, nr. 1, i lov nr. 256 af 6. maj 1993  

 om restaurations- og hotelvirksomhed m.v., at loven omfatter selvstændig  

 erhvervsvirksomhed ved servering af spise- og drikkevarer.
 Erhvervs- og Selskabsstyrelsen, hvorunder restaurationsloven henhører, har  

 på foranledning af Justitsministeriet udtalt, at cafeer, der sælger slik og  

 har opstillet borde og stole bl.a. med henblik på, at kunder kan indtage  

 slikket på stedet, efter styrelsens opfattelse må anses for omfattet af  

 restaurationsloven.
 Det er således Erhvervs- og Selskabsstyrelsens opfattelse, at NetCafe er  

 omfattet af restaurationsloven.
2. I indhold til restaurationslovens § 26, stk. 2, må opstilling  

 af mere end 3 spilleautomater i restaurationer kun ske med politiets  

 tilladelse.
Bestemmelsen regulerer såvel opstilling af gevinstgivende som  

 ikke gevinstgivende spilleautomater.
 Efter Justitsministeriets opfattelse anses en computer, der bl.a. bruges  

 til spil, for at være omfattet af begrebet ikke gevinstgivende spilleautomat.
Justitsministeriet har ved afgørelsen heraf navnlig lagt vægt på de  

 almindelige bemærkninger til § 26 i restaurationsloven, hvoraf det fremgår,  

 at indførelsen af kravet om tilladelse til også at opstille ikke  

 gevinstgivende spilleautomater ud over et vist antal har sin baggrund i den  

 stærke udvikling i antallet af opstillede automater og i brugen af disse  

 automater, der har vist sig lige så tiltrækkende som gevinstgivende  

 spilleautomater.
Der ses hermed at være åbnet mulighed for en relativ vid  

 fortolkning af begrebet ikke gevinstgivende spilleautomat.
Der bør endvidere  

 gælde de samme regler for udbud af spil, hvad enten man fra en automat alene  

 kan spille spil, eller man tillige kan surfe på Internettet m.v.
 3. Politimesteren i Helsingør har af ordens- og  

 kriminalitetsforebyggende grunde meddelt Dem, at der kun tillades opstillet  

 indtil 6 ikke gevinstgivende spilleautomater i NetCafe.
 Justitsministeriet finder ikke grundlag for at ændre denne afgørelse.  

 Justitsministeriet har herved lagt vægt på antallet af siddepladser i  

 NetCafe, og at hovedformålet med restaurationsdrift ikke bør være  

 underholdning af gæsterne ved opstilling af computere, hvorfra der bl.a. kan  

 spilles spil.
 Genpart af nærværende skrivelse er sendt til Politimesteren i Helsingør.
 P.M.V.
 E.B.
Mogens Kjærgaard Møller Genpart til Politimesteren i Helsingør Til orientering.
Der henvises til Deres j.nr. 09PM-40134-00011-96.
