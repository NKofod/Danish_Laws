Nr BSF 24 Forslag til folketingsbeslutning om privat lægeansvarsforsikring Fremsat af Køpke Christensen (FP) Kim Behnke (FP) Pia Kjærsgaard (FP) Poul  

 Nødgaard (FP) den 1. februar 1991 Folketinget opfordrer regeringen til at fremsætte lovforslag, hvorved privatpraktiserende læger, speciallæger, tandlæger, fysioterapeuter, fodterapeuter og lignende samt offentligt ansatte sygehuslæger pålægges at tegne en privat ansvarsforsikring, der dækker skader, patienterne pådrager sig i forbindelse med behandling, undersøgelse m.v. hos pågældende medicinalpersoner.
 Lovforslaget udarbejdes efter følgende retningslinjer:
 1. Pligtige til at tegne ansvarsforsikringen er privatpraktiserende og  

 offentligt ansatte sygehuslæger, tandlæger samt øvrige privatpraktiserende  

 medicinalpersoner som f.eks. speciallæger, fysioterapeuter, fodterapeuter og  

 lignende.
2. Ansvarsforsikringen tegnes hos et privat forsikringsselskab, der er  

 godkendt af sundhedsministeren.
Udgifterne i forbindelse med forsikringen  

 afholdes af pågældende medicinalperson.
3. Ansvarsforsikringen skal dække de skader, der dækkes efter de  

 nugældende regler, dvs. hvor der kan føres bevis for lægelige fejl  

 (culpareglen). Endvidere skal forsikringen omfatte skader, som med  

 overvejende sandsynlighed skyldes undersøgelse, behandling eller lignende hos  

 vedkommende medicinalperson, men hvor det ikke kan bevises, at der er begået  

 fejl.
Udgangspunktet må i disse tilfælde være, om skaderne kunne være undgået  

 ved, at undersøgelsen eller behandlingen var blevet udført på en anden måde  

 end den, der faktisk blev anvendt.
Erstatninger udmåles efter reglerne i  

 erstatningsansvarsloven.
Bemærkninger til forslaget Fremskridtspartiets principielle holdning på dette område er som på andre  

 inden for sundhedssektoren, at det bør være et område, hvor man får den bedst  

 mulige behandling, også når det gælder patienternes garanti for at få  

 erstatning, hvis de lider skade under behandlingen.
Hensigten er, at lægerne får så stort et engagement og dermed interesse i  

 at undgå fejl ved behandlinger af patienter som overhovedet muligt.
Dette  

 gøres efter Fremskridtspartiets opfattelse mest effektivt ved, at læger,  

 privatpraktiserende såvel som sygehuslæger, pålægges at tegne en privat  

 forsikring, der skal dække de skader, patienterne pådrager sig i forbindelse  

 med behandling, undersøgelse m.v. hos pågældende medicinalpersoner.  

 Beslutningsforslaget skal ses som et ønske om målrettet at forebygge lægefejl  

 m.v.
Formålet med dette beslutningsforslag er i øvrigt at tilskynde regeringen  

 til at fremsætte lovforslag, hvorefter patienter får erstatning for de  

 ovennævnte skader.
Et sådant lovforslag bør udformes efter samme principper  

 som de regler, der gælder eksempelvis advokaters, ejendomsmægleres og  

 el-installatørers lovpligtige ansvarsforsikring vedrørende deres kundeansvar.
