(Til samtlige politimestre) Som det fremgår af § 8 i den i særtryk vedlagte bekendtgørelse nr. 274  

 herfra af dags dato om bekæmpelse af kvægtuberkulose og § 9 i den ligeledes i  

 særtryk vedlagte bekendtgørelse nr. 275 herfra af dags dato om bekæmpelse af  

 smitsom kalvekastning (brucellose hos kvæg) er veterinærdirektoratet  

 bemyndiget til at beordre husdyr (besætninger) angrebet af de nævnte sygdomme  

 slagtet.
Sådanne nedslagningsforretninger vil formentlig ikke blive helt  

 sjældne, særlig ikke i det første års tid.
 Landbrugsministeriet anser det for at være af afgørende betydning, at  

 nedslagningerne kan gennemføres hurtigt - i enkelte tilfælde med dags varsel  

 -, og at vurderingerne bliver så ensartede som muligt.
 Idet man henviser til § 8, stk. 7, i lov nr. 156 af 14. april 1920 om  

 smitsomme sygdomme hos husdyrene og § 7 i instruks af 24. august 1894 for  

 veterinærpolitiet ved den offentlige behandling af smitsomme sygdomme hos  

 husdyrene, skal man anmode hr. politimesteren om snarest belejligt at udvælge  

 2 taksationsmænd og 2 suppleanter, som må forudsættes at være i stand til at  

 ansætte værdien af avls-, brugs- og slagtekreaturer, og som vil være villige  

 til at varetage taksationerne inden for hele politikredsens område.
 Med henblik på at forenkle den med disse nedslagninger forbundne  

 administration er veterinærdirektoratet instrueret om i almindelighed selv at  

 forestå nedslagningerne, således at politimestrenes medvirken i ukomplicerede  

 tilfælde indskrænkes til at holde vedkommende kredsdyrlæge underrettet om  

 navn, adresse og telefonnummer på fornævnte taksationsmænd og disses  

 suppleanter.
 Kredsdyrlægerne vil herefter selv rette henvendelse til taksationsmændene,  

 vognmand og slagteri, samle sagens akter (taksationsforretningen, opgørelse  

 over honorar og befordringsgodtgørelse til taksationsmændene, jfr. cirkulære  

 nr. 55 herfra af 4. april 1955 til samtlige politimestre angående betalingen  

 til taksationsmænd, vognmandsregning, slagteopgørelse, passersedler m.v.) og  

 fremsende disse med fornøden attestation til veterinærdirektoratet, hvorfra  

 alle udbetalinger sker.
 Landbrugsministeriet, den 26. august  

 1959.
 Karl Skytte.
