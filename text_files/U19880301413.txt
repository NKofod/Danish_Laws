Post- og Telegrafvæsenet havde opsagt en medarbejder med vedkommendes  

 opsigelsesvarsel på grund af medarbejderens sygdom, men havde, i strid med en  

 aftale mellem Post- og Telegrafvæsenet og vedkommende centralorganisation,  

 undladt at orientere medarbejderens faglige organisation om opsigelsen.
Post-  

 & Telegrafvæsenet blev idømt en bod på 25.000 kr. for dette  

 overenskomstbrud, idet aftalen fandtes at måtte anses for en kollektiv  

 overenskomst om løn- og arbejdsforhold og et anbringende om, at efter den  

 nævnte aftale ikke efter sit indhold var sanktioneret med bod ikke blev taget  

 til følge.
Under denne sag har Landsorganisationen i Danmark for Centralorganisationen for Overenskomstansatte i Staten (CO-STAT) på vegne  

 af Handels- og Kontorfunktionærernes Forbund i Danmark indklaget  

 Finansministeriet på vegne af Generaldirektoratet for Post- og  

 Telegrafvæsenet for Arbejdsretten for brud på en den 4. december 1985 mellem  

 CO-STAT og Finansministeriet indgået aftale vedrørende afskedigelsesregler  

 for ansatte (bortset fra tillidsrepræsentanter) i henhold til overenskomsten  

 mellem Staten og organisationer, tilsluttet CO-STAT.
 Den pågældende aftale indeholder bl.a. følgende bestemmelser:
»1) Det påhviler ansættelsesmyndigheden at meddele enhver opsigelse  

 til den ansatte skriftligt.
Såfremt den ansatte har været uafbrudt  

 beskæftiget hos ansættelsesmyndigheden i mere end 1 år, skal meddelelse om  

 opsigelse ligeledes gives til den pågældende organisation.
 2) Skønner organisationen, at afskedigelsen af en ansat ikke kan anses for  

 rimeligt begrundet i den pågældende eller ansættelsesmyndighedens forhold,  

 kan organisationen inden for en frist af 14 dage efter opsigelsen kræve  

 spørgsmålet forhandlet med den lokale ansættelsesmyndighed.
 3) Opnås der ikke ved forannævnte forhandling enighed mellem  

 organisationen og ansættelsesmyndigheden, kan organisationen inden for en  

 frist af 14 dage efter forhandlingen begære sagen forhandlet mellem  

 overenskomstens parter.
4) Opnås der ikke enighed ved forhandlingen mellem overenskomstens parter,  

 kan sagen inden for en frist af 14 dage kræves gjort til genstand for  

 behandling i en i denne anledning nedsat voldgift,» Den 5. marts 1986 blev kontorfunktionær i Post- og Telegrafvæsenet J  

 opsagt ved sålydende skrivelse fra Generaldirektoratet:
 »I forbindelse med din sygemelding fra den 6. november 1985 er  

 sygedagene pr. d.d. - onsdag den 5. marts 1986 - 120 dage.
Da du ikke har kunnet præstere lægeerklæring, der siger, at du indenfor  

 kortere tid efter de 120 dage kan genoptage arbejdet, opsiges du herved pr.  

 1. april 1986 med fratrædelse med udgangen af juli måned 1986.« Generaldirektoratet underrettede ikke den ansattes organisation, Handels-  

 og Kontorfunktionærernes Forbund, om opsigelsen, således som det er  

 foreskrevet efter aftalen.
Først den 2. juli 1986 fik HK mundtlig  

 underretning om afskedigelsen.
Med skrivelse af 28. juli 1986 fremsendte  

 Generaldirektoratet til HK en kopi af opsigelsen.
Det hedder derefter i  

 skrivelsen:
 »Det må stærkt beklages, at der ved opsigelsen - der helt har fulgt  

 overenskomstens bestemmelser - er sket en procedurefejl, idet der ikke er  

 sket fremsendelse af kopien allerede i marts 1986.
Opsigelsen står uændret ved magt, således at den pågældende medarbejder  

 fratræder i p&t den 31. juli 1986.« Sagen har været genstand for lokal forhandling og for drøftelse på et  

 forhandlingsmøde mellem repræsentanter for HK og Generaldirektoratet.
På  

 dette sidste møde forbeholdt HK sig at indbringe spørgsmålet om brud på  

 aftalen for Arbejdsretten.
 Klagerne har nedlagt påstand om, at de indklagede tilpligtes at betale en  

 af Arbejdsretten fastsat bod for brud på den mellem parterne den 4. december  

 1985 indgåede aftale.
 Indklagede har påstået frifindelse.
Klagerne har til støtte for deres påstand anført, at underretningspligten  

 i aftalens § 1 er en central bestemmelse i afskedigelsesreglerne.  

 Iagttagelsen af denne regel er forudsætningen for, at den i aftalen  

 foreskrevne procedure kan komme i gang.
Såfremt der ikke sker nogen  

 underretning om afskedigelsen straks, afskæres organisationen fra inden for  

 den i aftalen nævnte frist på 14 dage efter opsigelsen at kræve afskedigelsen  

 forhandlet med den lokale ansættelsesmyndighed.
Indklagede har indledningsvis begrundet frifindelsespåstanden med, at den  

 manglende iagttagelse af CO-STAT-aftalens regler efter selve aftalens indhold  

 ikke er sanktioneret med bod.
Spørgsmålet om bod nævnes således ikke.
Derimod  

 er der mulighed for indbringelse af spørgsmålet om berettigelsen af en  

 afskedigelse for den i aftalen nævnte voldgiftsret, eventuelt med tilkendelse  

 af erstatning til den afskedigede til følge.
Måtte Arbejdsretten imidlertid  

 fastslå, at der i arbejdsretslovens § 12, jfr. § 9, stk. 1, nr. 2, er hjemmel  

 til at idømme bod, begrundes frifindelsespåstanden med, at opsigelsen af  

 kontorfunktionær J efter hendes 120 dages sygdom skete i overensstemmelse med  

 såvel funktionærloven som HK-overenskomsten, således som anført i  

 opsigelsesskrivelsen af 5. marts 1987. Generaldirektoratet har i skrivelsen  

 af 28. juli 1986 erkendt, at det var en fejl, at der ikke blev sendt  

 meddelelse til HK, da opsigelsen blev afgivet.
Den således skete  

 tilsidesættelse af CO-STAT-aftalen er imidlertid efter indklagedes opfattelse  

 af ganske formel karakter, idet opsigelsesgrunden efter 120 dages sygdom var  

 klar og utvetydig.
En meddelelse til HK på afskedigelsestidspunktet ville  

 ikke have stillet J eller HK anderledes.
HK har ikke været afskåret fra at  

 indbringe afskedigelsen for en voldgiftsret i overensstemmelse med  

 CO-STAT-aftalen, dersom HK havde været af den opfattelse, at der kunne være  

 tvivl om opsigelsens gyldighed eller rimelighed.
 Klagerne har over for det af indklagede indledningsvis anførte gjort  

 gældende, at aftalen er en klar kollektiv overenskomst, og at brud på en  

 sådan aftale kan medføre idømmelse af bod efter § 12 i arbejdsretsloven.
 Arbejdsretten skal udtale:
Som erkendt af indklagede er der fra Post- og Telegrafvæsenets side ved en  

 fejl ikke sket underretning til den afskedigedes organisation om  

 afskedigelsen samtidig med, at den fandt sted.
Derved blev organisationen  

 afskåret fra muligheden for på dette tidlige tidspunkt at gøre  

 afskedigelsessagen til genstand for nærmere undersøgelse og eventuel  

 drøftelse med vedkommende arbejdsgiver, en mulighed, som aftalen netop  

 tilsikrer arbejdstagersiden.
Der findes herved at være begået et brud på den  

 indgåede aftale, der må anses for at være en kollektiv overenskomst om løn-  

 og arbejdsforhold.
For dette overenskomstbrud findes Post- og Telegrafvæsenet  

 at have forskyldt en bod, der passende kan bestemmes til 25.000 kr.
Boden  

 tilfalder Landsorganisationen i Danmark.
 Indklagede findes endvidere at burde betale 2.000 kr. i sagsomkostninger  

 til Arbejdsretten.
 T h i k e n d e s f o r r e t :
 Indklagede, Generaldirektoratet for Post- og Telegrafvæsenet, betaler til  

 Landsorganisationen i Danmark for brud på den mellem Finansministeriet og  

 CO-STAT den 4. december 1985 indgåede aftale en bod på 25.000 kr.
 De indklagede betaler 2.000 kr. i sagsomkostninger til Arbejdsretten.
 (* 1) Henvisninger: K 87.222 og de herunder anførte henvisninger.
