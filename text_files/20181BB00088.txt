Fremsat den 5. februar 2019 af Nikolaj Villumsen (EL), Eva Flyvholm (EL), Henning Hyllested (EL) og Søren Søndergaard (EL) Forslag til folketingsbeslutning om åbenhed i Rådet Folketinget pålægger regeringen at arbejde for at gennemføre de forslag om øget åbenhed i Rådet og Det Europæiske Råd, som 26 nationale parlamenter sendte til EUs institutioner den 19. december 2017, og at rapportere til Folketinget hvert år om de fremskridt, som er opnået.
Bemærkninger til forslaget Beslutningsforslaget har til formål at sikre, at den danske regering arbejder for, at de forslag om øget åbenhed i Rådet og Det Europæiske Råd, som 26 nationale parlamenter sendte til EUs institutioner den 19. december 2017, kan indgå i Rådets aktuelle drøftelser om dette emne.
Det drejer sig om følgende fire forslag:
1) Lovgivningsmæssige rådsdokumenter skal offentliggøres systematisk uden forsinkelse 2) Rådet skal standardisere rapporteringen fra lovgivningsmæssige drøftelser i Rådet ved at vedtage mere specifikke og detaljerede regler herfor 3) Uformelle, men indflydelsesrige mødeformater i EU skal formaliseres og i det mindste anvende aktindsigtsforordningen (1049/2001) samt på sigt indskrive adgang til dokumenter i en forretningsorden for disse 4) Forhandlinger om aktindsigtsforordningen skal genåbnes, således at forordningen kommer til at omfatte alle EU-organer i henhold til TEUF, artikel 15, stk. 3 (Europaudvalget, alm. del  bilag 265, folketingsåret 2017-18).
 Større åbenhed i Rådets lovgivningsmæssige arbejde vil give de nationale parlamenter bedre mulighed for at udøve kontrol med deres regeringer og give offentligheden bedre indsigt i EUs lovgivningsarbejde.
Forslagsstillerne anerkender, at Rådet allerede har tilkendegivet, at der er behov for en grundig gennemgang og forbedring af offentlighedens adgang til dokumenter fra EU-lovgivningsprocessen.
Rådssekretariatet lægger selv op til en ny tilgang i et notat fra juli 2018 (»Council of EU pondering new approach to legislative transparency«, artikel fra Agence Europe nr. 12067, den 20. juli 2018), hvor behovet for en ny tilgang bl.a. begrundes med henvisning til domme fra EU-Domstolen og navnlig de Capitani-dommen fra foråret 2018 (EU-Domstolens sag nr.
T540/15 af 22. marts 2018).
Forslagsstillerne bemærker, at det nederlandske Tweede Kamer den 22. februar 2018 med enstemmighed vedtog at opfordre den nederlandske regering til at sikre, at de fire forslag fra de 26 nationale parlamenter drøftes på et kommende formelt europæisk topmøde, og at den nederlandske regering aktivt taler for vedtagelsen af disse forslag.
Den nederlandske regering bedes desuden om at rapportere om fremskridt i disse drøftelser til det nederlandske parlament (https://www.tweedekamer.nl/kamerstukken/moties/detail? id=2018Z03265&did=2018D06523).
 Forslagsstillerne lægger med dette forslag op til, at Folketingets partier følger samme linje og støtter regeringen, så den aktivt kan arbejde for øget åbenhed i Rådets lovgivningsmæssige arbejde.
Skriftlig fremsættelse Nikolaj Villumsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om åbenhed i Rådet.
(Beslutningsforslag nr.
B 88) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
