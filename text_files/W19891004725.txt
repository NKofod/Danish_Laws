 Beregnet bonus kan ikke fratrækkes i præmien for samme år.
Forsikringsselskabet K ønskede for en vis type forsikringer at kunne  

 opkræve præmien således, at den beregnede og efter selskabets bonusregulativ  

 godkendte bonus fratrækkes i præmien for samme år.
Præmien betales helårsvis  

 forud.
 Ankenævnets kendelse er sålydende:
K (et gensidigt livs- og pensionsforsikringsselskab) har i skrivelse af  

 22. november 1988 klaget over, at Finanstilsynet i skrivelse af 27. oktober  

 1988 (j. nr.
L 1676 a - 216) nægtede at godkende, at selskabet ved visse  

 forsikringer opkræver den årlige præmie således, at der i den beregnede  

 præmie fratrækkes bonus for det pågældende år.
 Sagens omstændigheder er følgende:
Ved skrivelse af 6. juli 1988 ansøgte K Finanstilsynet om godkendelse af,  

 at selskabet tegner selvstændige risikoforsikringer - ophørende  

 livsforsikringer og/eller invaliderenter - i forbindelse med  

 kapitalopsparingsordninger i banken mod en præmie, der består af den  

 naturlige præmie med fradrag af den for vedkommende år beregnede bonus.
Ved  

 den »naturlige præmie« forstås den præmie, der svarer til årets  

 risiko.
Præmien vil således stige med forsikringstagerens stigende alder.
 Forsikringsselskabets bonusregulativ, der er godkendt af Finanstilsynet,  

 indeholder bl.a. følgende bestemmelser:
»For hver bonusgruppe fastlægges bonussatser for et kalenderår forud.  

 Satserne vedtages af K's bestyrelse.
Inden for et kalenderår kan  

 bonusrenterne ændres af bestyrelsen.
Bonusrenterne meddeles til og de øvrige  

 satser godkendes af forsikringstilsynet.« (nu: Finanstilsynet).
Den ansøgte ordning ønskes nærmere udformet således, at der for hvert år  

 beregnes den naturlige præmie efter det for selskabet gældende  

 beregningsgrundlag (1. ordens grundlaget). Størrelsen af denne præmie (1.  

 ordens præmien) og af bonus for det kommende og de efterfølgende fire  

 forsikringsår meddeles årligt til forsikringstageren med en bemærkning om, at  

 det alene er bonus for det kommende år, der er bindende for selskabet.
Ved  

 opkrævningen af præmien, der betales helårsvis forud, fradrages bonus for det  

 kommende forsikringsår.
 Ved den påklagede skrivelse af 27. oktober 1988 meddelte Finanstilsynet,  

 at det ansøgte ikke kunne godkendes.
Finanstilsynet havde allerede den 28. september 1988 mundtligt gjort  

 selskabet bekendt med indholdet af afgørelsen, og selskabet ansøgte derefter  

 i skrivelse af 4. oktober 1988 om godkendelse af en ordning, hvorefter et års  

 bonus kan anvendes til at nedsætte det følgende års præmie.
Ved en skrivelse  

 ligeledes af 27. oktober 1988 tillod Finanstilsynet dette.
 Efter lov om forsikringsvirksomhed, lovbekendtgørelse nr. 127 af 23. marts  

 1984 som ændret senest ved lov nr. 325 af 24. maj 1989, § 10, stk. 2, jf. §§  

 30 og 33, skal et livsforsikringsselskabs almindelige forsikringsbetingelser  

 og tekniske grundlag såvel som ændringer heri godkendes af Finanstilsynet.  

 Ved godkendelsen skal Finanstilsynet efter lovens § 31 påse, at reglerne yder  

 den enkelte forsikringstager og andre berettigede efter forsikringsaftalerne  

 betryggende sikkerhed.
Klageren har over for ankenævnet i indlæg af 3. november 1988 og 7. marts  

 1989 gjort gældende, at bonussatserne efter de ovenfor gengivne bestemmelser  

 i selskabets bonusregulativ fastsættes for et kalenderår forud, således at  

 kun bonusrenterne kan ændres i årets løb.
Da de foreliggende forsikringer er  

 risikoforsikringer mod betaling af den naturlige præmie, sker der ikke nogen  

 opsparing, og bonusrenten er derfor uden betydning.
Omkostnings- og  

 risikoelementerne i bonusberegningen er fastlagt endeligt ved årets  

 begyndelse og afvigelser mellem det budgetterede og det faktiske forløb kan  

 kun justeres ved beregningen af det kommende års bonus.
Den bonus, der kan  

 beregnes ved årets begyndelse, er således endelig og bindende for selskabet  

 og godkendt af Finanstilsynet.
Da årets bonus er endelig og bindende allerede ved årets begyndelse, kan  

 det ikke være i strid med principperne i lov om forsikringsvirksomhed at  

 anvende bonus til reduktion af årets præmie.
Der er i realiteten blot tale om  

 at lade forsikringstageren betale netop den pris for forsikringen, som  

 selskabet fuldt lovligt og uden forbehold kan oplyse ved årets begyndelse som  

 den reelle pris.
Finanstilsynet har i en redegørelse for sagen af 23. januar 1989 (med  

 notat af 18 sm.) og i en supplerende udtalelse af 18. april 1989 fastholdt  

 den trufne afgørelse, som hviler på den forudsætning, at bonus skal optjenes,  

 inden den kan godskrives forsikringstageren.
Bonus hidrører fra et på  

 forsikringsbestanden oparbejdet overskud, som opstår på grund af de  

 sikkerhedsmargener, der anvendes ved præmiefastsættelsen.
Det forhold, at de  

 parametere, der ligger til grund for bonustildelingen, fastsættes for et år  

 ad gangen, medfører ikke, at bonus kan anses for optjent ved årets  

 begyndelse.
Bonus optjenes først i takt med risiko- og omkostningsforløbet i  

 forsikringstiden.
Hvis den forudbetalte årspræmie reduceres med bonus for det  

 forestående år - således som selskabet foreslår - vil det betyde, at  

 forsikringstageren i forbindelse med præmiebetalingen modtager en bonus, der  

 endnu ikke er optjent, og som han derfor endnu ikke er berettiget til.  

 Forsikringerne vil fremstå som tegnet på det grundlag, der fremkommer, når de  

 sædvanlige sikkerhedsmargener på 1. ordens grundlaget fjernes, det såkaldte  

 2. ordens grundlag.
Det gør ingen ændring heri, at selskabet oplyser  

 størrelsen af 1. ordens præmien over for forsikringstageren, idet det  

 afgørende er den præmie, der skal betales.
 Hvis selskabets ansøgning imødekommes, vil det få vidtrækkende  

 præjudicerende virkninger, idet en godkendelse vil indebære en principiel  

 accept af, at præmien for en livsforsikring kan fastsættes på et andet  

 grundlag end 1. ordens grundlaget.
 Ankenævnet udtaler:
Det følger af den foran nævnte bestemmelse i lov om forsikringsvirksomhed  

 § 31, at præmien for en forsikring skal fastsættes således, at den giver  

 forsikringstageren og andre berettigede betryggende sikkerhed.
Der må derfor  

 ved præmiefastsættelsen regnes med en vis sikkerhedsmargen, hvis størrelse er  

 fastlagt i selskabets tekniske grundlag.
Bonus fremkommer i det omfang, det  

 efter forløbet af en forsikringsperiode viser sig, at de risici, som  

 sikkerhedstillæggene skal imødegå, ikke blev aktuelle, men at omkostnings- og  

 risikoforløbet blev som forventet.
Bonus optjenes derfor begrebsmæssigt først  

 i takt med forløbet af vedkommende periode.
Bonus kan endvidere efter sin  

 karakter først udbetales, når det efter udløbet af en periode kan  

 konstateres, at der er optjent bonus.
Det anførte gælder også, selv om  

 størrelsen af den kommende periodes bonus - på grundlag af erfaringerne om  

 omkostnings- og risikoforløbet i tidligere perioder - måtte være fastsat af  

 selskabet og eventuelt godkendt af Finanstilsynet, idet en sådan fastlæggelse  

 ifølge sagens natur altid må have en vis foreløbig karakter.
 Ankenævnet kan derfor tiltræde, at Finanstilsynet har nægtet at godkende,  

 at selskabet ved opkrævning af den årlige præmie for de i sagen omhandlede  

 forsikringer fratrækker den for samme år fastsatte bonus.
 Ankenævnet stadfæster herefter den påklagede afgørelse.
