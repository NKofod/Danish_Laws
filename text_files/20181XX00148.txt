Skriftlig fremsættelse (24. oktober 2018) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om en aktiv beskæftigelsesindsats, lov om aktiv socialpolitik, lov om kommunal udligning og generelle tilskud til kommuner og lov om organisering og understøttelse af beskæftigelsesindsatsen m.v. (Forenkling af den økonomiske styring af beskæftigelsesindsatsen og bemyndigelse til at fastsætte nærmere regler som supplerer EURES-forordningen) (Lovforslag nr.
L 76) Lovforslaget udmønter den del af Aftale om erhvervs- og iværksætterinitiativer, som omhandler forenkling af den økonomiske styring af beskæftigelsesindsatsen, som regeringen, Dansk Folkeparti og Radikale Venstre indgik den 12. november 2017.
 Derudover indeholder lovforslaget en bemyndigelse til at fastsætte nærmere regler om adgangssystem for andre aktører som følge af implementering af EURES-forordningen.
 Med forenklingen af den økonomiske styring af beskæftigelsesindsatsen, sker der en afskaffelse af statslig refusion og driftslofter vedrørende driftsudgifter til aktivering for modtagere af dagpenge, kontant- og uddannelseshjælp, integrationsydelse (personer der ikke er omfattet af integrationsprogrammet), sygedagpenge og ledighedsydelse samt revalidender.
 Med den foreslåede bemyndigelse kan der fastsættes regler om bl.a. at oprette et adgangssystem i Danmark for optagelse af andre aktører i EURES-netværket, herunder at Styrelsen for Arbejdsmarked og Rekruttering godkender andre aktører og følger deres aktiviteter.
 Forslaget skønnes samlet at medføre offentlige mindreudgifter (før skat og tilbageløb) på 862,8 mio. kr. i 2019, 1.016,2 mio. kr. i 2020 og 1.010,6 mio. kr. årligt i 2021- 2022. Heraf vil staten samlet have mindreudgifter på 1.282,1 mio. kr. i 2019, 1.475,2 mio. kr. i 2020 og 1.471,7 mio. kr. årligt i 2021-2022 og kommunerne vil samlet have merudgifter på 419,2 mio. kr. i 2019, 459,1 mio. kr. i 2020 og 461,2 mio. kr. årligt i 2021-2022 (2019-pl).
 Det foreslås, at lovforslaget træder i kraft den 1. januar 2019. Dog foreslås det, at forligsbelagte elementer om afskaffelse af statslig refusion og driftslofter vedrørende driftsudgifter til aktivering af dagpenge- og sygedagpengemodtagere først træder i kraft den 1. juli 2019, hvor der har været afholdt folketingsvalg.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
