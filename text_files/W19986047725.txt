Kendelse fra Pressenævnet i sag nr.  

 90/1998 Forbrugerombudsmanden har klaget til Pressenævnet  

 over et tillæg til Aalborg Stiftstidende den 6. september 1998, idet  

 han mener, at god presseskik er tilsidesat.
 Tillægget havde titlen "HUS & HAVE" og blev  

 på forsiden illustreret af flere billeder af huse ud- og indvendig.  

 Nederst på forsiden var med sort tekst på gul baggrund  

 anført "ANNONCETILLÆG TIL AALBORG STIFTSTIDENDE SØNDAG  

 DEN 6. SEPTEMBER 1998".
 Tillægget var side for side opdelt således, at  

 der var f.eks. en halv sides tekst om et produkt eller et firma sammen med en  

 halv sides annonce for samme produkt eller firma.
Klageren har fremlagt kopi af bladets salgsmateriale.
Heri  

 hed det:
"Efterår i HUS & HAVE Søndag den 6. september 1998 udgiver Aalborg  

 Stiftstidende Projektsalg et efterårstillæg med særlig  

 interesse for havefolk og husejere Kom selv til orde i avisen.
Som annoncør er du selv  

 med til at udforme den redaktionelle linie.
 Køber du 1/1 sides annonce får du 1/1 sides  

 redaktionel omtale.
 Køber du ½ sides annonce får du ½ sides  

 redaktionel omtale.
 Køber du ¼ sides annonce får du ¼ side med  

 billede og billedtekst.
 Den redaktionelle profil udarbejdes af professionelle  

 journalister og fotografer, tilknyttet AaS Projektsalg, i samarbejde med dig  

 og/eller dine medarbejdere.
 Indleveringfrister:
 Annoncebestilling senest fredag den 7. august kl.  

 11.00.
 Færdigt forudbestilt materiale senest onsdag den 26.  

 august kl. 11.00.
 Kontakt dit reklamebureau eller Aalborg Stiftstidende  

 Projektsalg.
 Du kan også benytte vedlagte  

 ordrebekræftelse.
Med venlig hilsen PROJEKTSALG Aalborg Stiftstidende" Klageren har anført, at god presseskik er  

 tilsidesat, idet der er sket en sammenblanding mellem annoncering og  

 redaktionel tekst, således at "redaktionel tekst" reelt er et  

 reklameindslag, der anpriser de varer eller tjenesteydelser, der indgår  

 i annonceringen.
 Klageren har videre anført, at  

 Forbrugerombudsmanden må anses for at have fornøden retlig  

 interesse i det påklagede forhold.
Bladet har i en udtalelse om klagen anført, at der  

 udtrykkeligt er tale om et annoncetillæg til bladet, hvilket står  

 klart og tydeligt på annoncetillæggets forside.
Der er ikke tale  

 om sektion i bladet.
Annoncetillægget blev som et indstik bragt ud  

 sammen med bladet.
 Formanden udtaler:
 Klagen har været drøftet på  

 nævnets plenarmøde den 9. december 1998.
Efter medieansvarslovens § 43, stk. 2, nr. 2, kan  

 formanden afvise klager fra personer, virksomheder m.v., der er uden retlig  

 interesse i det påklagede forhold.
At have retlig interesse  

 indebærer efter nævnets praksis, at man selv som person,  

 organisation, virksomhed eller lignende skal være omtalt, afbilledet  

 eller på anden måde identificeret i mediet.
 Forbrugerombudsmanden er ikke omtalt i bladet på en  

 sådan måde, at han har en retlig interesse i en klage til  

 Pressenævnet, og klagen afvises derfor i medfør af  

 medieansvarslovens § 43, stk. 2, nr. 2.
 Afsagt den 9. december 1998.
