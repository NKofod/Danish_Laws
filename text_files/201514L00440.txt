Betænkning afgivet af Retsudvalget den 28. januar 2016 Betænkning over Forslag til lov om ændring af retsplejeloven (Udtagelse af blodprøve, anklagemyndighedens deltagelse i retsmøder via videokommunikation ved fristforlængelser m.v.) [af justitsministeren (Søren Pind)]:
1. Ændringsforslag Enhedslistens medlemmer af udvalget har stillet 1 ændringsforslag til lovforslaget 2. Udvalgsarbejdet Lovforslaget blev fremsat den 11. november 2015 og var til 1. behandling den 16. november 2015. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 22. september 2015 dette udkast til udvalget, jf.
REU alm. del  bilag 74 (folketingsåret 2014-15, 2. samling). Den 13. november 2015 sendte justitsministeren de indkomne høringssvar og et notat herom til udvalget.
Spørgsmål Udvalget har stillet 4 spørgsmål til justitsministeren til skriftlig besvarelse, som denne har besvaret.
3. Indstillinger Et flertal i udvalget (S, DF, V, LA, RV, KF, IA og SIU) indstiller lovforslaget til vedtagelse uændret.
Et mindretal i udvalget (EL og ALT) indstiller lovforslaget til vedtagelse med det stillede ændringsforslag.
Hvis ændringsforslaget ikke vedtages, vil mindretallet stemme imod lovforslaget.
 Et andet mindretal i udvalget (SF) indstiller lovforslaget til vedtagelse med det stillede ændringsforslag.
4. Politiske bemærkninger Enhedslistens medlemmer af udvalget er enige i den overordnede intention med lovforslaget  nemlig at undgå overflødige udgifter i forbindelse med udtagning af blodprøver og fristforlængelser.
Enhedslisten mener imidlertid, at det er afgørende for retssikkerheden, at lovens nuværende udgangspunkt om, at tolken og den sigtede under retsmødet opholder sig i samme lokale, fastholdes.
Det skyldes, at man i modsat fald risikerer, at de ofte nødvendige uddybende spørgsmål fra tolken besværliggøres, og at den sigtedes for forståelsen nødvendige gestus eller mimik ikke opfattes af tolken.
Enhedslisten er enige med justitsministeren i, at der kan forekomme sager, hvor det ikke er forsvarligt, at tolken sidder alene med en sigtet i et aflåst lokale.
I sådanne sager bør der efter Enhedslistens opfattelse ud fra et konkret skøn ske en fravigelse af det, der bør være udgangspunktet  nemlig at tolk og sigtet er i samme lokale.
På denne baggrund har Enhedslisten stillet et ændringsforslag om at opretholde retsplejelovens nuværende regler om tolkens placering i retsmøder om fristforlængelser.
Hvis Enhedslistens ændringsforslag vedtages, kan Enhedslisten stemme for det samlede lovforslag.
I modsat fald vil Enhedslisten stemme imod.
 Alternativets medlem af udvalget kan tilslutte sig Enhedslistens politiske bemærkninger.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Til § 1 Af et mindretal (EL), tiltrådt af et mindretal (ALT og SF):
 1) Nr. 1 udgår.
[Forslaget om ændring af tolkens placering i retsmøder om fristforlængelser udgår] Bemærkninger Til nr. 1 Enhedslisten finder  i overensstemmelse med Advokatrådets høringssvar til lovforslaget  at korrekt tolkning og fuld forståelse mellem tolken og den sigtede er afgørende for retssikkerheden.
 Hvis tolken og den sigtede ikke er i samme lokale, kan det besværliggøre de ofte nødvendige uddybende spørgsmål fra tolken, ligesom man risikerer, at den sigtedes for forståelsen nødvendige gestus eller mimik ikke opfattes af tolken.
 Enhedslisten mener derfor  i lighed med Advokatrådet  at udgangspunktet fortsat bør være, at tolken og den sigtede befinder sig i samme lokale under tolkningen.
Peter Skaarup (DF) fmd.
Peter Kofod Poulsen (DF) Susanne Eilersen (DF) Kenneth Kristensen Berth (DF) Martin Henriksen (DF) Tilde Bork (DF) Preben Bang Henriksen (V) Jan E.
Jørgensen (V) Britt Bager (V) Kristian Pihl Lorentzen (V) Hans Christian Thoning (V) Michael Aastrup Jensen (V) Henrik Dahl (LA) Simon Emil Ammitzbøll (LA) Søren Pape Poulsen (KF) Simon Kollerup (S) Ole Hækkerup (S) Mette Reissmann (S) Mogens Jensen (S) nfmd.
Rasmus Prehn (S) Trine Bramsen (S) Pernille Skipper (EL) Henning Hyllested (EL) Josephine Fock (ALT) Sofie Carsten Nielsen (RV) Emrah Tuncer (RV) Lisbeth Bech Poulsen (SF) Aleqa Hammond (SIU) Aaja Chemnitz Larsen (IA) Tjóðveldi og Javnaðarflokkurin havde ikke medlemmer i udvalget.
