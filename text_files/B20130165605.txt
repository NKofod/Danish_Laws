Bekendtgørelse om anvendelse af Det Europæiske Fællesskabs forordning om toldmyndighedernes indgriben over for varer, der mistænkes for at krænke visse intellektuelle ejendomsrettigheder, og om de foranstaltninger, som skal træffes over for varer, der krænker sådanne rettigheder1) I medfør af § 6 i lov om anvendelse af Det Europæiske Fællesskabs forordning om toldmyndighedernes indgriben over for varer, der mistænkes for at krænke visse intellektuelle ejendomsrettigheder, og om de foranstaltninger, som skal træffes over for varer, der krænker sådanne rettigheder, jf. lovbekendtgørelse nr. 1047 af 20. oktober 2005, som ændret ved lov nr. 1637 af 26. december 2013, fastsættes følgende:
 § 1. Anmodninger om indgriben i henhold til Europa-Parlamentets og Rådets forordning (EU) nr. 608/2013 skal indgives til SKAT.
 § 2. Varer, hvis frigivelse er suspenderet af SKAT, opbevares af SKAT, for rettighedsindehaverens regning.
 § 3. SKAT er berettiget til uden erstatning at udtage prøver af varerne i det omfang, det er nødvendigt for at lette behandlingen af sagen.
Stk. 2. SKAT kan efter anmodning udlevere vareprøver til indehaveren af afgørelsen.
Vareprøverne må dog alene anvendes i overensstemmelse med forordningens regler herom.
 Stk. 3. Det påhviler varemodtageren, eller den der handler på varemodtagerens vegne at udføre det for undersøgelsen af varerne nødvendige arbejde (ud- og indpakning). Omkostningerne i forbindelse hermed afholdes af varemodtageren.
 § 4. Der ydes ikke erstatning ved destruering af varer efter forordningens artikel 23 og 26.
 § 5. Bekendtgørelsen træder i kraft den 1. januar 2014.
 Stk. 2. Samtidig ophæves bekendtgørelse nr. 12 af 9. januar 2006 om anvendelse af Det Europæiske Fællesskabs forordning om toldmyndighedernes indgriben over for varer, der mistænkes for at krænke visse intellektuelle ejendomsrettigheder, og om de foranstaltninger, som skal træffes over for varer, der krænker sådanne rettigheder.
Skatteministeriet, den 27. december 2013 Jonas Dahl / Jeanette Rose Hansen 1) Bekendtgørelsen indeholder bestemmelser, der supplerer visse bestemmelser i Europa-Parlamentets og Rådets forordning (EU) nr. 608/2013 af 12. juni 2013.
