Bekendtgørelse om overførsel af  

 kapital til forsyningspligtige virksomheder I medfør af § 102, stk. 2 og 3, i lov nr. 375 af 2. juni 1999 om  

 elforsyning, som ændret ved lov nr. 1110 af 29. december 1999,  

 fastsættes:
 § 1. Netvirksomheder kan inden udarbejdelsen af en  

 åbningsbalance efter elforsyningslovens § 100 overføre aktiver  

 til forsyningspligtige virksomheder såfremt det overfor Energitilsynet  

 dokumenteres, at overførslen sker med henblik på at sikre den  

 modtagende virksomhed et tilstrækkeligt kapitalgrundlag, og at  

 overførslen er i overensstemmelse med markedsøkonomiske  

 principper.
 Stk. 2. Der kan maksimalt overføres et  

 grundbeløb på 500.000 kr. samt et beløb svarende til 2  

 øre pr. kWh el, som blev omsat i forsyningsområdet i 1999.
 Stk. 3. Uanset bestemmelsen i stk. 2, kan der dog  

 overføres det beløb, som er nødvendigt for at sikre, at  

 eksisterende praksis i forsyningsområdet vedrørende  

 kundekreditter kan fortsættes.
§ 2. Med henblik på at tilvejebringe den i §  

 1, stk. 1, nævnte dokumentation, skal der til Energitilsynet  

 fremsendes en redegørelse, som belyser de økonomiske  

 konsekvenser af den ønskede kapital-overførsel for den  

 overførende virksomhed.
Redegørelsen skal indeholde en  

 påtegning fra en statsautoriseret revisor, som skal erklære, at  

 overførslen efter dennes vurdering er velbegrundet ud fra et  

 markedsøkonomisk synspunkt, således at det ud fra en  

 økonomisk betragtning ville være hensigtsmæssigt for en  

 privat virksomhedsejer i en lignende situation at foretage en tilsvarende  

 kapitaloverførsel.
 § 3. Hvis Energitilsynet finder, at den af en  

 virksomhed fremsendte dokumentation efter § 1, stk. 1, ikke er  

 tilstrækkelig, kan tilsynet udpege en statsautoriseret revisor til at  

 udarbejde en sagkyndig rapport til brug for tilsynets vurdering.
 Stk. 2. Energitilsynet tager stilling til, om det er  

 dokumenteret, at en overførsel af aktiver opfylder de i § 1, stk. 1,  

 opstillede krav inden tilsynets godkendelse af åbningsbalancen  

 for den pågældende netvirksomhed efter bestemmelsen i  

 elforsyningslovens § 100, stk. 3.
 § 4. Bekendtgørelsen træder i kraft den 10. maj  

 2000.
