En udenlandsk statsborger, som havde fået afslag på politisk asyl her  

 i landet, og som ikke havde opholds- og arbejdstilladelse, søgte om  

 kontanthjælp efter bistandsloven i september 1986, efter at han havde indgået  

 ægteskab med en dansk statsborger.
Afslaget på politisk asyl var indbragt for  

 Folketingets Ombudsmand, og ansøgeren havde ret til at opholde sig her i  

 landet, indtil Ombudsmandens udtalelse forelå.
 Ankestyrelsen fandt, at ansøgeren var berettiget til hjælp efter  

 bistandslovens almindelige regler fra ansøgningstidspunktet.
 Ankestyrelsen lagde vægt på, at ansøgeren, uanset at han ikke havde  

 den fornødne opholds- og arbejdstilladelse, havde ret til at opholde sig her  

 i landet, så længe hans sag behandledes hos Ombudsmanden.
 Hjælp kunne længst udbetales, indtil ansøgeren efter udlændingelovens  

 regler skulle forlade landet.
 REDEGØRELSE FOR SAGEN:
En udenlandsk statsborger søgte om kontanthjælp efter bistandsloven i  

 september 1986, efter at han i august 1986 havde indgået ægteskab med en  

 dansk statsborger. Ægtefællen modtog kontanthjælp efter bistandslovens § 42.  

 Pr. 1. september 1986 udgjorde hjælpen 5.475 kr. månedlig, heraf boligtillæg  

 2.310 kr.
I den udmålte hjælp foretoges fradrag for udbetalt stipendium fra  

 Statens Uddannelsesstøtte.
Om ansøgerens forhold var det oplyst, at han i juli 1986 havde fået afslag  

 på politisk asyl her i landet, og at han ikke havde opholds- og  

 arbejdstilladelse.
Afgørelsen vedrørende afslag på politisk asyl var indbragt  

 for Folketingets Ombudsmand, og ansøgeren havde ret til at opholde sig her i  

 landet, indtil Ombudsmandens udtalelse forelå.
Efter indgåelsen af ægteskab  

 havde ansøgeren alene fået udbetalt lommepenge med 150 kr. pr. uge af Dansk  

 Røde Kors.
 AFGØRELSEN, DER KLAGES OVER:
 Socialforvaltningen gav afslag på kontanthjælp efter bistandsloven.  

 Forvaltningen henviste til, at ansøgeren ikke havde opholds- og  

 arbejdstilladelse og heller ikke ønskede at ansøge herom.
 KLAGEN TIL ANKESTYRELSEN:
 Ansøgerens ægtefælle anførte bl.a., at der ikke efter pkt. 2 i  

 Socialministeriets cirkulære om bistandslovens almindelige bestemmelser  

 stilles krav om opholdstilladelse for at få udbetalt midlertidig hjælp.
 SUPPLERENDE OPLYSNINGER EFTER ANKEN:
Socialforvaltningen oplyste, at ifølge Direktoratet for Udlændinge ville  

 en ansøgning om opholds- og arbejdstilladelse blive behandlet, under  

 forudsætning af at der forelå et gyldigt pas.
Da ansøgerens pas var udløbet,  

 krævedes det til udstedelse af nyt pas, at det gamle indsendtes til  

 ansøgerens lands ambassade, hvilket ansøgeren ikke havde ønsket.
 LOVGRUNDLAG:
 Lov om social bistand, § 1.
 Socialministeriets cirkulære nr. 140 af 15. august 1975 om bistandslovens  

 almindelige bestemmelser, pkt. 4 og pkt. 5.
 Socialministeriets cirkulære af 6. januar 1976 om hjælp til udlændinge  

 efter forsorgslovgivningen og bistandsloven, pkt. 21 og pkt. 27.
 ANKESTYRELSENS AFGØRELSE:
 Ankestyrelsen finder, at ansøgeren er berettiget til hjælp efter  

 bistandslovens almindelige regler fra ansøgningstidspunktet.
 Ankestyrelsen har herved lagt vægt på, at ansøgeren, uanset at han ikke  

 har den fornødne opholds- og arbejdstilladelse, har ret til at opholde sig  

 her i landet, så længe sagen behandles hos Ombudsmanden.
 Hjælpen kan længst udbetales, indtil ansøgeren efter udlændingelovens  

 regler skal forlade landet.
