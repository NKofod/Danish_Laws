(Til rektorerne for samtlige  

 gymnasieskoler og kurser til højere forberedelseseksamen) Ved studiedage forstås faser i undervisningen, hvor det normale skema  

 brydes op, således at der bliver mulighed for tværfaglige aktiviteter samt  

 benyttelse af andre organisations- og arbejdsformer, som ellers vanskeligt  

 kan anvendes inden for rammerne af det normale skema.
 Beslutningen om afholdelse af studiedage træffes af fællesudvalget efter  

 reglerne i bekendtgørelse om lærerråd, lærerforsamling og fællesudvalg m.v.
Planlægningen af studiedage bør foregå i et udvalg bestående af elever og  

 lærere.
I forbindelse med planlægningen kan det være nødvendigt at anvende  

 nogle få undervisningstimer inden selve dagene til information af og  

 drøftelse med deltagerne i studiedagene.
 Antallet af studiedage bør normalt ikke overstige 5 skoledage, og de bør  

 sædvanligvis omfatte mindst eet klassetrin.
 Studiedagene afholdes inden for rammerne af et fælles tema, som har en  

 sådan karakter, at der i tilknytning hertil kan arbejdes fagligt og  

 pædagogisk på et gymnasialt niveau.
 I det omfang, det er muligt, bør studiedagenes tema være forberedt i  

 undervisningen i de enkelte fag, ligesom det vil være naturligt, at der  

 finder en efterbehandling sted i undervisningen.
Arbejdet i studiedagene kan udføres i grupper, som beskæftiger sig med  

 emner inden for det fælles tema.
Grupperne kan fx sammensættes på tværs af de  

 sædvanlige klasser.
Det er hensigtsmæssigt, at der foreligger en klar  

 beskrivelse af hver enkelt gruppes arbejde omfattende en redegørelse for mål  

 og midler.
 Det vil være naturligt, at elementer af praktisk betonet arbejde, herunder  

 laboratoriearbejde, eventuelt praktikophold eller andre udadrettede  

 aktiviteter indgår i forløbet.
 Når der er tale om flere sammenhængende studiedage, vil det være rimeligt,  

 at hver enkelt gruppes arbejde munder ud i et produkt, som kan være en  

 rapport, en udstilling, en film, en teaterforestilling, en avis eller  

 lignende.
Der kan normalt ikke foretages længere rejser i studiedagene.
Hvis det  

 alligevel i særlige tilfælde tillades et hold at foretage en rejse, gælder de  

 sædvanlige regler for ekskursioner og studierejser.
 Det må anses for naturligt, at der på den enkelte institution afholdes  

 studiedage med en sådan hyppighed, at den enkelte elev i løbet af den tid  

 han/hun er på institutionen får lejlighed til at deltage i studiedage af  

 sammenlagt ca. een uges varighed.
 Denne vejledning erstatter skrivelse vedrørende studieuger af 6. september  

 1978.
 P.d.v.
