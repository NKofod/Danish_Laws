Skriftlig fremsættelse (16. november 2017) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om ændring af lov om Arbejdsgivernes Uddannelsesbidrag, lov om godtgørelse og tilskud til befordring ved deltagelse i erhvervsrettet voksen- og efteruddannelse og lov om statens voksenuddannelsesstøtte (Nedsættelse af VEU-bidrag, fuld arbejdsgiverfinansieret VEU-godtgørelse m.v., forbedret praktikbonus til arbejdsgivere samt forhøjelse af VEU-godtgørelse og Statens Voksenuddannelsesstøtte (SVU) m.v.) (Lovforslag nr.
L 107) Regeringen og arbejdsmarkedets parter (Dansk Arbejdsgiverforening, Finanssektorens Arbejdsgiverforening, Lederne, Landsorganisationen i Danmark, FTF, AC, KL og Danske Regioner) indgik den 29. oktober 2017 Trepartsaftale om styrket og mere fleksibel voksen-, efter- og videreuddannelse (2018-2021) (trepartsaftalen).
 Med henblik på udmøntning af trepartsaftalen foreslås følgende ændringer:
Det foreslås at ændre lov om Arbejdsgivernes Uddannelsesbidrag mhp. at forbedre den vedtagne praktikbonus, så bonussen forhøjes til et fast beløb på 25.000 kr. pr. praktikårselev.
Det foreslås endvidere at nedsætte arbejdsgivernes bidrag til Arbejdsgivernes Uddannelsesbidrag til hel eller delvis finansiering af godtgørelse m.v. ved deltagelse i erhvervsrettet voksen- og efteruddannelse (VEU-godtgørelse m.v.). Det foreslås samtidig, at finansieringen af VEU-godtgørelse m.v. fremover vil skulle være fuldt arbejdsgiverfinansieret.
Det foreslås at ændre lov om godtgørelse og tilskud til befordring ved deltagelse i erhvervsrettet voksen- og efteruddannelse mhp. at hæve VEU-godtgørelsen fra 80 pct. til 100 pct. af den maksimale dagpengesats.
Det foreslås endvidere, at der etableres mulighed for at fravige kravet om 14 dages beskæftigelse hos samme arbejdsgiver forud for uddannelsens påbegyndelse for visse brancher, der er afhængige af vejrliget.
Denne ændring foreslås under hensyn til tilvejebringelse af den nødvendige it-understøttelse og de fælles ikrafttrædelsesdatoer at træde i kraft den 1. juli 2018.
 Det foreslås desuden at udvide straffebestemmelsen i lov om godtgørelse og tilskud til befordring ved deltagelse i erhvervsrettet voksen- og efteruddannelse, således at den, der undlader at opfylde sin handlepligt til at justere ansøgning ved ændrede forhold, kan straffes med bøde med mindre strengere straf er forskyldt efter anden lovgivning.
Det foreslås tillige at ændre lov om statens voksenuddannelsesstøtte mhp. at forhøje satserne for SVU til deltagelse i FVU og OBU til voksne fra 80 pct. til 100 pct. af den maksimale dagpengesats.
Denne ændring foreslås under hensyn til tilvejebringelse af den nødvendige it-understøttelse, administration af SVUen og de fælles ikrafttrædelsesdatoer at træde i kraft den 1. juli 2018.
 Den foreslåede forhøjelse af praktikbonussen, af satserne for VEU-godtgørelse og satserne for SVU til deltagelse i FVU og OBU til voksne samt den foreslåede lempelse af kravet om 14 dages beskæftigelse foreslås at skulle gælde indtil udgangen af 2021, hvorefter det foreslås, at ændringerne føres tilbage.
Da lovforslaget skal træde i kraft den 1. januar 2018, er et udkast til lovforslag sendt i høring den 10. november 2017 med høringsfrist den 20. november 2017. Høringssvar og høringsnotat oversendes til Folketinget i forbindelse med 1. behandlingen.
Ministeriet vil i et supplerende høringsnotat forholde sig til de høringssvar, der måtte indgå efter høringsfristens udløb.
Sådanne høringssvar såvel som supplerende høringsnotat vil blive sendt til Folketinget, sådan at alle modtagne høringssvar vil indgå i behandlingen af lovforslaget.
 Lovforslaget ønskes færdigbehandlet inden jul med henblik på lovens ikrafttræden den 1. januar 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
