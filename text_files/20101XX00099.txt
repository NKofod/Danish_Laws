Skriftlig fremsættelse (4. november 2010) Indenrigs- og sundhedsminister (Bertel Haarder) Herved tillader jeg mig for Folketinget at fremsætte:
Forslag til lov om ændring af lov om lån til betaling af ejendomsskatter (Renteforhøjelse og nedslag i de påløbne renter) (Lovforslag nr.
L 47) Lovforslaget indgår i udmøntningen af aftalen af 19. maj 2010 mellem regeringen (Venstre og Det Konservative Folkeparti) og Dansk Folkeparti om Genopretningspakken.
Ældre kan i dag indefryse betaling af ejendomsskatter til en særlig lav rente.
Det skønnes, at der med lovforslaget tilvejebringes en budgetforbedring med umiddelbar virkning på godt 110 mio. kr. i 2011 stigende til knap 130 mio. kr. i 2019.
Lovforslaget indebærer, at renten på lån til betaling af ejendomsskat forrentes med en årlig rente, der svarer til et gennemsnit opgjort med to decimaler af den effektive rente på alle udestående realkreditobligationer de 12 foregående måneder pr. 1. oktober det foregående år.
Den gennemsnitlige realkreditobligationsrente afspejler en gennemsnitlig forventet låneomkostning for folke- og førtidspensionister med fast ejendom og friværdi.
Der ydes et nedslag i de påløbne renter ved opkrævning af et lånebeløb, der er forfaldet til betaling.
Nedslaget udgør i 2011 33 pct. og reduceres årligt med et procentpoint, indtil nedslaget udgør 25 pct., idet rentefradraget for negativ nettokapitalindkomst gradvist reduceres med 8 pct. fra 2012 til 2019 i medfør af Forårspakken 2.0.
En forhøjelse af renten skal være med til at forbedre budgetterne i kommunerne, således at den kommunale velfærd kan fastholdes, jf.
Aftale om genopretningspakken.
 Forslagets økonomiske konsekvenser for kommunerne skal forhandles med KL.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
