Klage over urigtige oplysninger i lægeerklæring vedrørende følgevirkninger efter hjernerystelse Nævnet fandt ikke grundlag for at kritisere speciallægen, idet speciallægen ved sin vurdering i forbindelse med udfærdigelsen af lægeerklæringen fandt overensstemmelse mellem skademekanismen, de efterfølgende symptomer og fundene ved den objektive undersøgelse.
Nævnet oplyste i den forbindelse, at en frontal påkørsel ville udløse en indirekte påvirkning af nakken og derfor kunne give anledning til symptomer fra nakken, en piskesmældsskade, der i nogle tilfælde kunne give anledning til et kronisk smertesyndrom.
Som ved andre kroniske smertesyndromer kunne der være associerede symptomer som f. eks støjoverfølsomhed, og piskesmældsskader var ofte ledsaget af en trykkende hovedpine.
