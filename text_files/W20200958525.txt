Pressenævnets kendelse i sag nr. 2020-80-0537 Klage afvist på grund af manglende anmeldelse En person klagede over, at document.dk havde afvist at slette en artikel bragt på hjemmesiden.
Personen klagede blandt andet over, at artiklen indeholdt ukorrekt og skadelig information.
Da hjemmesiden document.dk ikke er anmeldt som medie til Pressenævnet og ikke modtager offentlig mediestøtte har Pressenævnet ikke kompetence til at behandle klagen, der derfor blev afvist uden behandling.
 [Klager] har klaget til Pressenævnet over artiklen Tyrkisk teenager død i voldsom bilulykke: Hastigheden var meget høj bragt den 28. juli 2020 på hjemmesiden document.dk, idet hun mener, at god presseskik er tilsidesat.
Sagsfremstilling Den påklagede artikel indeholder omtale af omstændighederne ved et færdselsuheld, hvor en teenager afgik ved døden. [Klager] har til støtte for klagen blandt andet anført, at hendes afdøde bror ikke er anonymiseret i artiklen, hvilket er uden respekt for de efterladte, der i forvejen er i sorg. [Klager] har endvidere anført, at artiklen indeholder ukorrekt information, og den tegner et urigtigt billede af hendes bror og ulykken.
 Pressenævnets formand, Jens Kruse Mikkelsen, udtaler:
 Efter medieansvarslovens § 1 omfatter loven indenlandske periodiske skrifter (jf. § 1, nr. 1, herunder f.eks. trykte aviser og ugeblade) og tilladt radio- og fjernsynsvirksomhed (jf. § 1, nr. 2). Andre massemedier  herunder f.eks. internetmedier  er efter § 1, nr. 3, kun omfattet af loven, hvis de har karakter af en nyhedsformidling, der kan sidestilles med den formidling, der er omfattet af § 1, nr. 1 og 2, og mediet har anmeldt (tilmeldt) sig selv til Pressenævnet eller modtager offentlig mediestøtte, jf. lovens § 8, stk. 1.
 Da hjemmesiden document.dk ikke er anmeldt til Pressenævnet  og efter Pressenævnets oplysninger ikke modtager offentlig mediestøtte  jf. medieansvarslovens § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3.
 Klagen over document.dk hører således ikke under nævnets kompetence og afvises i medfør af medieansvarslovens § 43, stk. 2, nr. 1.
