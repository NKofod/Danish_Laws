En advokat spørger, om det efter direktoratets opfattelse er muligt at  

 udleje en femtendedel af en fælleslod, uanset beliggenheden af denne  

 femtendedel ikke er nærmere specificeret.
Direktoratet svarer, at udleje af  

 en andel må kunne ske analogt med bestemmelserne for udstykning uden krav om,  

 at andelen skal være udlagt som en afgrænset parcel i marken.
Med skrivelse af 24-1-1977 har De fremsendt en lejekontrakt vedrørende  

 1/15 af fælleslodden matr.nr. 50e Nyby By, der er en del af landbrugsejendom  

 matr.nr. 29 smst. m.fl. matr.nre.
I skrivelsen har De anmodet om  

 direktoratets bemærkninger til lejekontrakten og specielt spurgt, om det  

 efter direktoratets formening vil være nødvendigt med nærmere specifikation  

 af beliggenheden af den pågældende 1/15.
 I den anledning skal man meddele følgende:
Ifølge §28 i bekendtgørelse nr.604 af 20-12-1976 om udstykningsarbejder  

 m.v. kan en andel i en fælleslod fraskilles som en selvstændig ejendom.
Det  

 er en forudsætning, at andelen ikke er udlagt som en afgrænset parcel i  

 marken.
Over en sådan fraskilt andel, der ikke er særskilt afgrænset i  

 marken, kan der herefter tinglyses rettigheder, og andelen kan f.eks.  

 afhændes eller bortlejes som en selvstændig ejendom, jf. side 53 og 85 i  

 Vinding Kruse: »Tinglysningsloven«, 3.udg. 1952.
Bortleje af en andel, der udgør en del af en samlet fast ejendom, må efter  

 matrikeldirektoratets opfattelse kunne ske analogt med fornævnte bestemmelser  

 for udstykning uden krav om, at andelen skal være udlagt som en afgrænset  

 parcel i marken.
Bortleje kan dog kun ske for et tidsrum af indtil 10 år uden  

 udstykning, jf. §1 i udstykningsloven (bekendtgørelse nr.6 af 7-1-1977).
De har imidlertid i Deres skrivelse af 24-1-1977 anført, at de omtalte  

 femtendedele ikke er ideelle andele.
Hvis forholdet derfor er det, at ejerne  

 af matr.nr. 50e i realiteten har delt denne fælleslod, således at den her  

 omtalte andel i marken er udlagt som en moselod, der svarer til den ideelle  

 andel på 1/15 af matr.nr. 50e, må delingen ske ved partiel udskiftning, jf.  

 herved §34 i fornævnte bekendtgørelse nr.604. Lejekontrakten må herefter  

 tinglyses på den udskiftede parcel.
 Med hensyn til lejekontrakten i øvrigt har direktoratet ingen  

 bemærkninger, bortset fra, at den i §4, stk.1, i bekendtgørelse nr.457 af  

 2-8-1973 nævnte indberetnig bør afgives på et autoriseret skema.
 1 lejekontrakt tilbagesendes og 1 skema til indberetning om lejeforhold  

 vedlægges.
