 Omlægning af forhandlingen af 4711 -varer bevirkede, at halvdelen af  

 de hidtidige - små og store - grossister fik standset leveringen.
Fabrikanten A/S Neroli ønskede at gå over til direkte salg til  

 detailkunder under en indkøringsperiode på 1-2 år.
Monopoltilsynet fandt ikke  

 anledning til at gribe ind over for leveringsstandsningen, hvilket  

 Monopol-ankenævnet stadfæstede, idet fabrikanten ikke ved omlægningen eller  

 ved udvælgelsen af grossister havde anvendt usaglige fremgangsmåder.
 KENDELSE:
 Ved skrivelse af 4. maj 1956 har grosserer Børge Jensen, Skjern, klaget  

 over en af monopoltilsynet under 24. april 1956 truffen afgørelse, hvorefter  

 tilsynet ikke har fundet tilstrækkelig anledning til at skride ind overfor en  

 af A/S Neroli foretagen begrænsning i antallet af selskabets  

 grossistforhandlere, hvorefter selskabet har nægtet fortsat at levere  

 klageren de af selskabet under mærket 4711 forhandlede parfumerivarer.
 Sagen har været behandlet på et møde i nævnet den 13. august 1956.
 Hverken klageren eller monopoltilsynet har ønsket at give møde for nævnet.
 Klageren har nedlagt påstand om, at det pålægges A/S Neroli at genoptage  

 leverancerne til ham af nævnte varer.
 Monopoltilsynet har påstået den påklagede afgørelse stadfæstet.
 Endvidere har landsretssagfører Ralph Bentsen som sagfører for A/S Neroli  

 i skrivelse af 18. juni 1956 henstillet, at den påklagede afgørelse  

 stadsfæstes.
 Det fremgår af sagen, at klageren er indehaver af et  

 kolonialgrossistfirma, der foruden en række andre varer forhandler parfumeri-  

 og toiletartikler, at klageren imellem 4 og 5 år har forhandlet de af  

 A/S Neroli under mærket 4711 solgte parfumerivarer, der har udgjort ca. 15  

 pct. af hans salg af parfumerivarer, og at A/S Neroli med virkning fra  

 1. januar 1956 har standset leverancerne af de pågældende varer til klageren.
Det er iøvrigt oplyst, at A/S Neroli i 1954 havde en omsætning, der  

 skønsmæssigt udgjorde ca. 3 pct. af den samlede salgsværdi for  

 parfumeriartikler her i landet og ca. 20 pct. af den samlede omsætning af  

 parfume og eau de cologne her i landet, og at A/S Neroli i en årrække  

 har forhandlet sine varer gennem et begrænset antal grossister - pr. ult.  

 1955: 21, medens der findes ca. 150 grossister, som forhandler parfumerivarer  

 - med hvilke der har været afsluttet forhandlerkontrakter for et år ad  

 gangen.
Det er endvidere af selskabet anført, at det længe har været  

 dets hensigt i overensstemmelse med den tendens, der gør sig gældende  

 indenfor handelen med mærkevarer, at gå over til at sælge selskabets varer  

 direkte til detaillister, i hvilken anledning selskabet - der af tekniske og  

 økonomiske grunde må have en overgangstid på 1-2 år til gennemførelse af en  

 sådan nyordning - ved udgangen af 1955 kun har fornyet forhandlerkontrakterne  

 med 11 grossister, at begrænsningen i antallet af selskabets  

 grossistforhandlere, der har ramt både store og små grossister, er foretaget  

 under hensyn til, om den pågældende grossist besøger landpladser og til  

 forretningsforbindelsens varighed, samt at selskabet indtil udgangen  

 af 1955 havde tre grossistforhandlere i henholdsvis Esbjerg, Varde og Skjern,  

 men i denne landsdel fra 1. januar 1956 alene midlertidigt har fornyet  

 forhandlerkontrakten med grossisten i Esbjerg.
Til støtte for sin påstand har klageren anført, at han, som har  

 erhvervsmæssig interesse i fortsat at kunne forhandle A/S Neroli's varer, ved  

 den stedfundne leveringsstandsning i konkurrencemæssig henseende er blevet  

 stillet væsentlig ringere end de grossister, der fortsat kan forhandle  

 selskabets varer, som er udprægede mærkevarer, som i omsætningen har en  

 monopolagtig karakter, og som må anses for at være en af branchens  

 hovedartikler, uden hvilket det ikke er muligt for en grossist at fastholde  

 detailkunderne.
Klageren har i så henseende henvist til, at kunderne ikke  

 ønsker at købe andre varer i stedet for de under mærket 4711 forhandlede  

 parfumerivarer og derfor nu søger forbindelse med grossister, der stadig  

 forhandler de pågældende varer, hvorefter de fortrinsvis hos disse aftager  

 forbruget også af andre parfumerivarer, således at klagerens omsætning såvel  

 af varer fra A/S Neroli som af andre parfumerivarer nedsættes væsentligt.  

 Endvidere har klageren gjort gældende, at A/S Neroli ved begrænsningen i  

 antallet af selskabets grossistforhandlere ikke har taget tilstrækkelig  

 saglige hensyn.
 Monopolitilsynet anfører heroverfor, at man ikke fra tilsynets side vil  

 kunne gribe ind overfor den pågældende omlægning af A/S Neroli's  

 salgsorganisation, da branchens grossister ikke kan antages at have en  

 i så henseende tilstrækkelig erhervsmæssig interesse i at forhandle disse  

 varer, da selskabet også før omlægningen af dets salgsorganisation har  

 forhandlet disse varer gennem et begrænset antal grossister, og da den  

 af selskabet - indtil hele salget kan ske direkte til detaillister -  

 foretagne begrænsning i antallet af grossistforhandlere ikke ses at være  

 usaglig.
 Under hensyn til det af monopoltilsynet anførte, og da der heller ikke  

 iøvrigt ses at foreligge tilstrækkelig vægtige grunde for, at der af  

 monopoltilsynet foretages indgreb i den måde, hvorpå A/S Neroli nu i forhold  

 til klageren går frem ved afsætningen af de under mærket 4711 forhandlede  

 parfumerivarer, finder nævnet, at der i lov nr. 102 af 31. marts 1955 om  

 tilsyn med monopoler og konkurrencebegræsninger, jfr. lovens § 12, stk. 3,  

 ikke er grundlag for at pålægge A/S Neroli at genoptage leverancerne til  

 klageren af de pågældende varer.
 Monopoltilsynets afgørelse vil derfor være at stadfæste.
 Herefter bestemmes:
 Den ovennævnte af monopoltilsynet under 24. april 1956 trufne afgørelse  

 stadfæstes.
