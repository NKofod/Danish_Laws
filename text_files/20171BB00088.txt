Fremsat den 13. marts 2018 af Peter Kofod Poulsen (DF), Lise Bech (DF), Kristian Thulesen Dahl (DF), Susanne Eilersen (DF), Søren Espersen (DF), Per Nørhave (DF), Peter Skaarup (DF) og Hans Kristian Skibby (DF) Forslag til folketingsbeslutning om afhentning af pas ved personligt fremmøde og begrænsning af antallet af udstedelser af pas grundet bortkomst Folketinget pålægger regeringen i indeværende folketingsår at sikre, at borgere, der ønsker et nyt pas, skal afhente passet ved personligt fremmøde, og at der bliver sat en begrænsning på antallet af gange, man inden for passets gyldighedsperiode på 10 år kan få udstedt nyt pas grundet bortkomst.
Bemærkninger til forslaget Når man skal have udstedt et nyt pas, foregår ansøgningen ved, at man henvender sig personligt i borgerservice.
Efterfølgende bliver passet sendt hjem til ens privatadresse.
Under forsendelsen forsvinder der hvert år omkring 200 pas.
Helt grundlæggende ved vi ikke, hvad der bliver af passene.
Men det er nærlæggende at tro, at en del af disse pas efterfølgende bliver misbrugt og/eller sælges på det sorte marked til brug for menneskesmuglere, da et dansk pas typisk er eftertragtet på det sorte marked.
For at begrænse antallet af bortkomne pas, der kan falde i de forkerte hænder, foreslår forslagsstillerne, at systemet indrettes således, at man alene ved personligt fremmøde f.eks. i borgerservice i sin hjemkommune kan få udleveret sit pas.
Pas er gyldige i op til 10 år.
Dermed vil det være en begrænset ulempe for borgerne, hvis man selv skal afhente passet.
Dette skal selvfølgelig ses i lyset af, hvor mange pas der hvert år mistes under forsendelsen, og hvordan et pas kan misbruges.
Ulemperne for den enkelte opvejes af sikkerhed i et større perspektiv.
Derudover ønsker forslagsstillerne at sætte en klar begrænsning på antallet af udstedelser af pas grundet bortkomst.
I den 10-årige periode, et pas er gyldigt, bør det efter forslagsstillernes mening være sådan, at man alene kan få udstedt ét nyt pas ud over det oprindelige.
Kun under helt særlige omstændigheder skal det være muligt at få udstedt yderlige pas.
Et pas er et særligt stykke dokumentation, som det må forventes at man passer særlig godt på.
Derfor forestiller forslagsstillerne sig ikke, at indskrænkningen af antallet af udstedelser af pas vil være en udfordring under normale omstændigheder for almindelige mennesker.
 I en tid, hvor terror er yderst aktuel i vores del af verden og selvstændige nationer debatterer permanent grænsekontrol, vil det i forslagsstillernes optik være yderst relevant at sikre de udstedte pas på bedst mulig vis og samtidig minimere risikoen for, at pas kan falde i de forkerte hænder og eventuelt anvendes af organiserede kriminelle som f.eks. menneskesmuglere, der sælger disse pas i deres bestræbelse på at smugle mennesker illegalt til Europa.
Skriftlig fremsættelse Peter Kofod Poulsen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afhentning af pas ved personligt fremmøde og begrænsning af antallet af udstedelser af pas grundet bortkomst.
(Beslutningsforslag nr.
B 88) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
