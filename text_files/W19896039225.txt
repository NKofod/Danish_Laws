 En elev hævede en uddannelsesaftale på grund af mangelfuld uddannelse  

 på et tidspunkt, hvor der manglede ca. 6 måneder af uddannelsestiden.
 Der var mellem parterne enighed om at afslutte uddannelsesforholdet.
 Eleven fik ikke tillagt erstatning for mangelfuld oplæring, idet  

 nævnet ikke fandt det bevist, at mangelfuld oplæring var sket, idet der  

 fortsat resterede ca. 6 måneder af uddannelsen.
I nævnet til behandling af tvistigheder mellem efg-elever og  

 praktikvirksomheder er der den 4. januar 1989 på grundlag af vedtagelse i  

 nævnsmøde den 11. oktober 1988 i sag nr. 19/1988: Efg-elev A mod B v/C  

 (handels- og kontorområdet - butik/textil) afsagt følgende KENDELSE: Mellem klageren, efg-elev A, adr., x-by, født den 13. december  

 1968, og indklagede, B v/C, adr., y-by, blev der i efteråret 1987 oprettet en  

 uddannelsesaftale, hvorefter klageren skulle uddannes inden for handels- og  

 kontorområdet - butik/textil med uddannelsesperiode fra den 1. april 1987 til  

 den 31. marts 1989.
 Ved klageskrift af 10. august 1988 har klageren ved sin faglige  

 organisation rejst sagen for nævnet med påstand om, at indklagede tilpligtes  

 at anerkende, at uddannelsesaftalen ophæves, og at indklagede tilpligtes at  

 betale en erstatning på 90.728 kr. til klageren for ulempe og manglende  

 oplæring.
 Indklagede har erklæret sig enig i, at uddannelsesaftalen ophæves, men har  

 i øvrigt påstået frifindelse.
Det fremgår af sagen, at indklagedes virksomhed den 16. oktober 1986 blev  

 godkendt som praktikplads af Uddannelsesnævnet for handels- og kontorområdet  

 med følgende bemærkning: »Det er en forudsætning for godkendelsen, at De  

 er til stede i elevens arbejdstid i et sådant omfang, at eleven modtager en  

 forsvarlig oplæring.« Klageren har under personligt fremmøde for nævnet bl.a. forklaret, at  

 indklagedes forretning er en modeforretning.
Hun har ekspederet, ryddet op,  

 gjort rent og pyntet vinduer.
Om aftenen lukkede hun uden at gøre kassen op.  

 Hun har udarbejdet udkast til en annonce, men hun har ikke deltaget i indkøb.  

 De første 3 måneder var der en dame til stede hele tiden, og herefter var C i  

 begyndelsen selv til stede om lørdagen.
I øvrigt var det indehaverens mand D,  

 der var hendes kontaktperson.
Han var der imidlertid ikke hele dagen, det  

 kunne variere fra 5 minutter til nogle timer.
A var med på modemesse i  

 december 1987. Hun har sagt, at hun havde krav på at have en udlært til stede  

 i forretningen.
Hertil fik hun det svar, at det skulle hun ikke bekymre sig  

 om.
Hun ville gerne sige op, fordi hun følte, at hun ikke lærte noget.
Fra  

 uge 36 i 1988 har hun været i indklagedes butik i x-by.
Indklagede C har under personligt fremmøde for nævnet bl.a. forklaret, at  

 klageren har lært at ekspedere og dekorere, og klageren har i øvrigt deltaget  

 i den daglige oprydning.
Klageren har ikke udført kontorfunktioner, da  

 sådanne funktioner slet ikke findes i forretningen i y-by.
Kassefunktionen  

 vil klageren lære i den kommende tid.
Klageren var tilsyneladende ikke  

 interesseret i at deltage i modemessen, idet hun tog hjem før tiden.
D kan  

 klageren altid få forbindelse med pr. telefon, og han kan komme til stede med  

 meget kort varsel.
Det er sket, at indklagede har afbrudt klageren i en  

 ekspedition, hvis hun følte, at kunden »var ved at smutte«.
D, der er indklagedes ægtefælle, har under personligt fremmøde for nævnet  

 bl.a. forklaret, at han har været gennemsnitligt 3-4 timer i forretningen,  

 fredag og lørdag dog hele dagen.
Klageren spurgte altid, hvis hun var i  

 tvivl.
Klageren vil senere lære at gøre kassen op.
Han og indklagede vidste  

 intet om, at klageren var utilfreds med forholdene, førend de modtog en  

 henvendelse fra uddannelsesnævnet herom.
Klageren sagde da, at hendes ønske  

 blot var at kunne holde op uden at skulle betale erstatning til indklagede.
Klageren har til støtte for sin påstand nærmere anført, at hun ikke har  

 fået den tilstrækkelige oplæring.
Hun har været for meget alene i  

 forretningen, hvilket er i strid med uddannelsesnævnets forbehold i  

 godkendelse af virksomheden som praktikplads.
 Indklagede har anført, at klageren har modtaget fyldestgørende uddannelse.
 Efter sagens optagelse til kendelse er det oplyst, at klageren har indgået  

 en ny uddannelsesaftale, der efter sædvanlig praksis har medført, at  

 uddannelsestiden er forlænget med 3 måneder. erefter har klageren nedsat sin  

 påstand om erstatning til 10.438 kr.
 Tvistighedsnævnet skal udtale:
 Da indklagede efter det oplyste har indgået ny uddannelsesaftale, finder  

 nævnet ikke nu at kunne tage stilling til ophævelsen af den mellem klageren  

 og indklagede indgåede uddannelsesaftale.
Nævnet finder, at det ikke er godtgjort, at indklagede ikke har  

 efterkommet uddannelsesnævnets forbehold i godkendelsen af virksomheden som  

 praktikplads.
Navnlig under hensyn til, at der resterer ca. 6 måneder af  

 klagerens uddannelsesperiode, finder nævnet det heller ikke med tilstrækkelig  

 sikkerhed godtgjort, at indklagede har modtaget utilstrækkelig oplæring.
 Nævnet tager herefter indklagedes frifindelsespåstand til følge.
 THI BESTEMMES:
 Indklagede, B v/C, frifindes for de af klageren, efg-elev A, nedlagte  

 påstande.
 Hver part bærer sine sagsomkostninger.
