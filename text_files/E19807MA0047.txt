 Danske Arkitekters Landsforbund/Akademisk Arkitektforening rejste  

 spørgsmål om den afgiftsmæssige stilling (efter ændringen af loven pr 1.  

 oktober 1978) for en række ydelser i forbindelse med arkitektkonkurrencer.  

 Der var dels tale om præmiebeløb/vederlag til arkitekter for projekter i  

 offentlige (åbne), henholdsvis indbudte konkurrencer, dels om salærer til  

 landsforbundets konkurrenceudvalg for dets bistand ved konkurrencernes  

 gennemførelse.
 Nævnet traf afgørelse om, at offentlige (åbne) konkurrencer indtil videre  

 ikke omfattes af afgiftspligten, jf undtagelsesbestemmelsen i lovens § 2, stk  

 3, punkt d, 1.pkt, medens indbudte konkurrencer samt konkurrenceudvalgets  

 ydelser, dvs bistand i forbindelse med alle former for konkurrencer, omfattes  

 af afgiftspligten.
Ministeriet for skatter og afgifter fandt ikke grundlag for at imødekomme  

 en anmodning fra landsforbundet om at fritage de indbudte konkurrencer samt  

 konkurrenceudvalgets bistand i forbindelse med arkitektkonkurrencer for  

 afgiftspligten i henhold til lovens § 2, stk 5.
 Se også Mn.98.
