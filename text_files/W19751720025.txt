Ejendom, der lå i interesseområdet for kommende motorvej, kunne ikke  

 forlods overtages.
Meddelt, at staten, selv når der foreligger anlægslov,  

 ikke har pligt til - med undtagelse for så vidt angår visse tilfælde, hvor  

 byggelinier er pålagt - at overtage ejendomme, før anlægget skal udføres.
 I skrivelse af 7. marts 1975 har De rettet henvendelse til mig i anledning  

 af, at vejdirektoratets jyske motorvejskontor i en i kopi vedlagt skrivelse  

 af 27. februar 1975 har meddelt Dem, at vejdirektoratet ikke ser sig i stand  

 til at overtage den Deres klient, N.N., tilhørende ejendom, der ligger i  

 interesseområdet for motorvejen Rise-Hjarup-Christiansfeld.
 Motorvejskontoret oplyser i skrivelsen, at motorvejsstrækningen endnu er  

 under skitseprojektering og derfor ikke kan betragtes som endelig fastlagt.  

 Kontoret forventer efter sit nuværende arbejdsprogram om ca. 2 år at have  

 udarbejdet byggelinieprojekt til brug ved pålæg af byggelinier, der  

 formodentlig vil berøre ejendommen, medens ekspropriation af arealerne m.m.  

 til motorvejsanlægget først vil ske efter 1980.
 De anfører, at Deres klient af ægteskabelige grunde er nødt til at sælge  

 ejendommen, men ikke kan finde en køber, fordi en sådan ikke ønsker at købe  

 med udsigt til, at ejendommen eksproprieres inden for kort tid.
 På den givne foranledning anmoder De om, at problemet omkring lodsejerne i  

 de områder, hvor fremtidige motorveje skal placeres, forelægges folketinget,  

 idet De er af den opfattelse, at der bør gennemføres regler, der pålægger  

 staten at overtage en ejendom i et tilfælde som det foreliggende.
 I denne anledning skal jeg bemærke følgende:
Allerede når der foretages ganske indledende forundersøgelser til et  

 motorvejsanlæg, eller når løse planer om et sådant er kommet til  

 offentlighedens kundskab, vil der kunne være tale om, at salg af ejendomme i  

 det pågældende område besværliggøres.
Ejerne af disse ejendomme kan have  

 samme eller en lige så god begrundelse som i det her foreliggende tilfælde,  

 for at de vil af med deres ejendomme, f.eks. høj alder, eller at de har fået  

 stilling andet sted i landet.
Det ville selvsagt have ganske uoverskuelige  

 konsekvenser, både af økonomisk og administrativ art, om staten i sådanne  

 tilfælde skulle være forpligtet til at overtage de pågældende ejendomme.
 I Deres klients sag er der tale om et anlæg, hvor der ikke foreligger  

 anlægslov, men dog projekteringslov.
 Medens projekteringsloven løber, har staten kun pligt til at overtage  

 ejendomme, hvorpå den med hjemmel i projekteringsloven har lagt et retligt  

 bånd ved byggelinier, og da kun, hvis byggelinierne betyder, at ejeren af det  

 pågældende areal afskæres fra en udnyttelse af arealet, der er økonomisk  

 rimelig og forsvarlig under hensyn til ejendommens beliggenhed og øvrige  

 beskaffenhed, og som svarer til den udnyttelse, der finder sted af andre  

 tilgrænsende eller omliggende arealer.
Med hjemmel i projekteringsloven kan staten endvidere erhverve arealer,  

 hvorpå der projekteres eller udføres bebyggelse eller andre foranstaltninger,  

 der skønnes at ville vanskeliggøre eller væsentlig fordyre en senere  

 gennemførelse af anlægget.
I disse tilfælde vil der i øvrigt typisk først  

 være nedlagt forbud mod bebyggelse og derefter pålagt byggelinier, der giver  

 ejeren krav på overtagelse.
 En projekteringslov er alene en bemyndigelse for ministeren for offentlige  

 arbejder til nærmere at kunne projektere på et vejanlæg og eventuelt sikre  

 muligheden for dets gennemførelse.
 Det ville også her af økonomiske og administrative grunde være meget  

 uheldigt, om staten skulle pålægges pligt til at overtage en måske lang række  

 ejendomme til anlæg, som kan ligge langt ud i fremtiden, eller som, når det  

 kommer til stykket, ikke bliver til noget eller får en linieføring, der ikke  

 berører de pågældende ejendomme.
Selv når der foreligger anlægslov, har staten ikke pligt - med den ovenfor  

 anførte undtagelse for så vidt angår byggelinier - til at overtage  

 ejendommene, før anlægget skal bringes til udførelse.
Normalt søges anlæggene  

 fremmet i kontinuation af anlægslovens vedtagelse, og i så tifælde vil der  

 ikke opstå større problemer af den pågældende art.
Det sker imidlertid, at et anlæg, selv om det er bestemt ved en anlægslov,  

 udskydes, f.eks. af bevillingsmæssige grunde.
Også her taler såvel økonomiske  

 som administrative hensyn for, at der ikke pålægges staten pligt til forlods  

 at foreetage ekspropriationer.
Jeg er således af den opfattelse, at der ikke er grundlag for at supplere  

 de nuværende overtagelsesregler.
Vejbestyrelserne (her staten) må som andre  

 planlæggende myndigheder selv kunne bestemme tidspunktet for de økonomiske og  

 anlægsmæssige konsekvenser af en planlægning, ellers ville planlægningen, der  

 er en løbende proces, og som således til stadighed bør have mulighed for at  

 være underkastet revision, blive urimeligt vanskeliggjort.
Kun i de tilfælde,  

 hvor der lægges retligt bånd på en ejendom, som forhindrer en fornuftig  

 udnyttelse af den, bør vejbestyrelsen have pligt til at overtage ejendommen.
 Deres klient har i skrivelse af 9. marts 1975 fulgt Deres henvendelse op  

 med en nærmere redegørelse for sine personlige forhold, som absolut gør det  

 forståeligt, at hun ønsker at afhænde ejendommen nu.
 Desværre ser vi os altså - som det fremgår af det ovenstående - ikke i  

 stand til at foretage en forlods overtagelse.
Hvorvidt ejendommen vil kunne kræves overtaget til sin tid, når der måtte  

 være pålagt byggelinier, vil blive afgjort af vejlovens  

 taksationsmyndigheder.
Efter hvad der er oplyst for mig, er der tale om en  

 ejendom på ca. 1800 m2 med helårsbebyggelse.
Formentlig vil betingelserne for  

 en hel eller delvis overtagelse da ikke være til stede, medmindre ejendommen  

 kan udstykkes.
Da en eventuel tvangsmæssig overtagelse, for hvilken der vil  

 blive givet fuld erstatning, efter det oplyste først kan blive aktuel efter  

 1980, er jeg i øvrigt tilbøjelig til at mene, at det skulle være muligt at  

 afhænde den til en acceptabel pris, der ikke er påvirket af  

 motorvejsplanerne.
