 En afgørelse om hjemtagelse af et barn fra privat familiepleje var  

 truffet af det sociale udvalg i forældremyndighedsindehaverens kommune.  

 Afgørelsen måtte anses for at være ugyldig, da kompetencen til at træffe  

 afgørelser efter bistandslovens § 124 tilkommer det sociale udvalg i  

 plejeforældrenes kommune.
 Afgørelse om inddragelse af plejetilladelse skal træffes under  

 iagttagelse af reglerne i bistandslovens afsnit VIII i tilfælde, hvor der er  

 rejst spørgsmål om anvendelse af bistandslovens § 124.
 REDEGØRELSE FOR SAGEN:
Et barn havde efter forældrenes separation og skilsmisse i længere tid  

 været anbragt i familiepleje.
Plejeforældrene boede i A kommune, der havde  

 udstedt plejetilladelse.
Anbringelsen var sket efter aftale med barnets far, der havde fået tillagt  

 forældremyndigheden.
Han boede i B kommune.
På et tidspunkt ønskede faderen barnet hjem til sig, hvilket  

 plejeforældrene modsatte sig.
Han rettede henvendelse herom til  

 socialforvaltningen i B kommune.
 AFGØRELSEN, DER KLAGES OVER:
 Det sociale udvalg i B kommune traf afgørelse, hvorefter det var  

 foreneligt med barnets tarv, at der iværksatte foranstaltninger ophørte,  

 således at det kunne hjemtages af faderen.
 KLAGEN TIL ANKESTYRELSEN:
Afgørelsen var indanket af plejeforældrene.
De anmodede om, at der blev  

 tillagt klagen opsættende virkning.
 SUPPLERENDE OPLYSNINGER EFTER ANKEN:
Det sociale udvalg i A kommune inddrog plejetilladelsen efter den  

 indankede afgørelse.
Udvalget traf sin afgørelse om inddragelse i et møde,  

 der ikke blev afholdt efter reglerne i bistandslovens § 126.
 ANKESTYRELSENS AFGØRELSE:
 Ankestyrelsen skal bemærke, at kompetencen til at træffe afgørelser efter  

 bestemmelsen i bistandslovens § 124 tilkommer det sociale udvalg i den  

 kommene, hvori plejeforældrene bor.
 Som følge heraf finder ankestyrelsen, at den afgørelse, som er truffet af  

 det sociale udvalg i B kommune efter bistandslovens § 124, må anses for at  

 være ugyldig.
 Allerede som følge heraf beslutter ankestyrelsen herved i medfør af lovens  

 § 128, stk. 3, 2. pkt., at der ikke bør ske hjemtagelse af barnet, før  

 ankestyrelsen har truffet afgørelse i sagen, eller der er truffet ny  

 afgørelse af det sociale udvalg i A kommune.
 Ankestyrelsen bemærker endvidere, at der i tilfælde, hvor der er rejst  

 spørgsmål om anvendelse af reglerne i bistandslovens § 124, ikke vil kunne  

 ske inddragelse af plejetilladelse, uden at dette sker under iagttagelse af  

 reglerne i bistandslovens afsnit VIII, herunder bestemmelsen i lovens § 126,  

 stk. 1.
 Ankestyrelsen har derfor samtidig hermed anmodet der sociale udvalg i A  

 kommuen snarest muligt at ville tage begæringen fra faderen om hjemtagelse af  

 barnet op til behandling og afgørelse.
