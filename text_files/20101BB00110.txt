Fremsat den 1. april 2011 af Mette Gjerskov (S), Ole Vagn Christensen (S), Benny Engelbrecht (S), Torben Hansen (S), Per Husted (S) og Flemming Møller Mortensen (S) Forslag til folketingsbeslutning om nedsættelse af en naturøkonomisk kommission Folketinget opfordrer regeringen til at nedsætte en naturøkonomisk kommission, der har til formål at undersøge muligheder for og stille forslag om alternative finansieringskilder og bedre udnyttelse af eksisterende finansieringskilder til de kommende års naturindsats.
Bemærkninger til forslaget Baggrund I disse år sker der desværre en forarmelse af naturen.
Danmark bliver grimmere.
Truede arter forsvinder, naturperler forsvinder og forureningen truer vores fjorde, søer og drikkevand.
Indsatsen for naturen kan ikke vente, og der er et påtrængende behov for at være omkostningseffektiv og at tænke nyt, når vi ser på investeringer i vores fælles natur.
Formål Socialdemokratiet foreslår derfor, at der nedsættes en kommission, der kan finde nye veje til at finansiere og dermed forene disse fælles ønsker om beskyttelse af naturen, og som kan udrede barrierer og nye incitamentstrukturer for finansiering af naturbeskyttelse ud over statskassen.
Pejlemærker Danmark står lige nu i to kriser.
Den økonomiske krise og en naturkrise.
Det største politiske fokus vil naturligvis være på den økonomiske krise og herunder landbrugets meget alvorlige økonomiske situation.
Samtidig oplever vi i disse år en øget opmærksomhed på naturen.
Et ønske om at bevare vores naturværdier for eftertiden og et ønske om at benytte og beskytte naturen.
Tusindvis af danskere lægger et engagement i naturen gennem foreninger, der har brede naturbeskyttelsesformål, men også gennem organisationer, der fremmer særlige rekreative naturværdier som jagt, fiskeri og friluftsliv.
Også fra erhvervslivet er der kommet øget fokus på grønne værdier.
Virksomheder, der ser en interesse i at beskytte naturressourcerne med henblik på fremtidige gunstige produktionsmuligheder, men også i at signalere grøn ansvarlighed over for forbrugere.
Grønne regnskaber, grønne sponsorater og ønsket om en grøn profil præger mange ledelsesmæssige beslutninger i vores virksomheders bestyrelser og direktioner.
På internationalt plan foregår der en række spændende initiativer om at samtænke erhvervsliv og målet om en mangfoldig natur.
Konceptet »Business & Biodiversity« er under hastig udvikling i EU.
Cowi har lavet et udredningsarbejde for Europa-Kommissionen1), og under den internationale biodiversitetskonvention sker der tillige et banebrydende arbejde på området.
I EUs landbrugsstøtte ligger der en række muligheder, som ikke er udnyttet.
F.eks. påpeger de Miljøøkonomiske Vismænd (2010)2), at det kan være vanskeligt for den enkelte jordejer at gennemskue mulighederne for støtteordninger med sigte på naturbevarelse og rekreative formål.
Dette ligger i tråd med konstateringen af, at Danmark for nylig måtte sende 80 mio. kr. af de såkaldte artikel 68-midler vedrørende 2010 retur til EU.
Artikel 68-midler vedrører de 10 pct. af EUs direkte landbrugsstøtte, som kan anvendes til bl.a. miljøtiltag.
Den udbredte bekymring blandt landmænd om, at det kan få negative konsekvenser, hvis der tages naturhensyn er en anden væsentlig udfordring, der skal håndteres.
Rigide rammer for støttetildeling og f.eks. også systemet med krydsoverensstemmelse kan således modvirke naturhensyn.
Vismændene peger på, at man kunne lade sig inspirere af en britisk ordning, hvor alle støttetiltagene normeres i et fælles pointsystem, hvilket øger gennemskueligheden.
Det kan afhjælpe de manglende incitamenter for lodsejeren og give den enkelte større fleksibilitet i valg af naturforvaltningstiltag.
Hertil kommer en række muligheder for at justere i rammerne for landbrugsstøtten, så den i højere grad understøtter naturbeskyttelsen.
 Den fælles landbrugspolitik i EU er under revision, og her får Danmark en særlig rolle under det danske formandskab i 2012. Også i denne sammenhæng vil en naturøkonomisk kommission kunne bidrage med væsentlige input til gavn for naturen.
Samlet set finder vi en lang række borgere, foreninger, interesseorganisationer, virksomheder og landbrug, der gerne vil bidrage til naturbeskyttelsen, men som ikke finder inspiration, incitament eller muligheder inden for de nuværende rammer.
Der er derfor et påtrængende behov for at gå nye veje, finde moderne metoder og rydde forhindringer af vejen for at sikre, at alle der ønsker at bidrage til mere natur og mere mangfoldig natur, også får muligheden.
Sammensætning og tidsplan Den naturøkonomiske kommission skal bestå af relevante interessenter på området med fokus på faglighed.
De deltagende interessenter skal have såvel erhvervsøkonomisk som miljøøkonomisk og naturfaglig indsigt.
Kommissionen skal kunne invitere fagpersoner fra f.eks. erhvervsliv, forskningsinstitutioner og interesseorganisationer efter behov.
Kommissionen skal nedsættes inden udgangen af 2011 og fremkomme med afrapportering inden den 1. juli 2012. Miljøministeriet yder sekretariatsbistand på samme måde som det sker i forhold til f.eks.
Skovpolitisk Udvalg.
Miljøministeriet sikrer ligeledes koordination med øvrige relevante ministerier, herunder især Finansministeriet, Økonomi- og Erhvervsministeriet og Fødevareministeriet.
Skriftlig fremsættelse Mette Gjerskov (S) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om nedsættelse af en naturøkonomisk kommission.
(Beslutningsforslag nr.
B 110) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
