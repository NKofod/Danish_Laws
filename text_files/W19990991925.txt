Kendelse fra Pressenævnet i sag nr.  

 38/1994 Ved skrivelse modtaget den 5. april 1994 har en mand (A)  

 på vegne af de autonome grupper i København klaget over en  

 artikel i B.T. den 23. december 1993. Klageren finder, at bladet har  

 overtrådt god presseskik.
Endvidere har klageren anmodet om  

 genmæle.
 I artiklen med overskriften "Rockere og BZere styrer  

 hashhandlen på Christiania" hed det bl.a.:
 ""Det er et sammenrend mellem tidligere BZere, i dag de  

 såkaldte autonome grupper, og benhårde rockerbander, der styrer  

 hashhandlen på Christiania.
De samme folk tjener styrtende med penge på deres  

 underforhandleres hash-købmandsforretninger i fristaden." Det siger formanden for Københavns Politiforening,  

  Henrik  Blandebjerg, til B.T.
Han henviser til de arbejdsresultater, som politiets  

 særlige Christiania-gruppe er kommet med, efter mere end et års  

 skærpet politiindsats i fristaden." Det fremgik af artiklen, at B.T. havde forsøgt at  

 få en kommentar fra Christiania.
Pressenævnet har til brug for sagen bl.a. bedt [A]  

 om at oplyse nærmere om de autonome grupper i Københavns  

 organisatoriske forhold, og om på hvilket grundlag han er berettiget  

 til at repræsentere de autonome grupper i København.
Det er i  

 den anledning blevet oplyst, at der eksisterer ca. 15 organiserede autonome  

 grupper i København, og et mindre antal grupper, der nærmest  

 må betegnes som basisgrupper eller diskussionsgrupper.
De autonome  

 grupper er kendetegnet ved ikke at have nogen ledelsesstruktur, og de enkelte  

 grupper er uafhængige og selvstyrende.
Det er dog samtidig oplyst, at  

 grupperne er underlagt stormødet. [A] repræsenterer efter det  

 oplyste de autonome grupper i København, fordi han har indvilliget i  

 at stå som kontaktperson, og fordi stormødet har godkendt denne  

 bemyndigelse.
Til støtte for klagen over at god presseskik er  

 overtrådt, er det anført, at oplysningerne fra B.T.s kilde  

  Henrik  Blandebjerg viderebringes subjektivt og uden modindlæg.
Der er  

 således intet gjort for at høre de autonomes mening om  

 sagen.
 I det af klageren udformede genmæle hedder det  

 bl.a.:
"At forskellige oppositionelle organisationer og  

 modstandsgrupper rundt om i verden med jævne mellemrum bliver  

 sværtet til på den ene eller anden måde af politi eller  

 magthavere, er ikke noget særsyn.
Det gælder, hvad enten det er  

 ANC, FMLN, Greenpeace eller autonome grupper.
 Almindeligvis handler tilsværtningerne om  

 terrorisme, uhæmmet vold mod sagesløse, kriminalitet af en eller  

 anden slags, korruption, og hvad der ellers ligger for.
Det er selvfølgelig meget forskelligt alt efter,  

 hvor i verden man befinder sig, og hvilken form og betydning den  

 pågældende organisation har i landet.
Men fælles for stort  

 set alle dele af kloden er, at hvis alle andre propaganda-tricks slår  

 fejl, er der altid en salgs nødbremse: anklagen om  

 "narkotikahandel"." .....
"Lad os slå fast med syvtommersøm: Vi  

 står ikke bag hashhandlen på Christiania, eller andre steder for  

 den sags skyld." Det bemærkes i øvrigt, at det i klagen er  

 anerkendt, at klagefristen er overskredet.
I en udtalelse om klagen har B.T. gjort gældende, at  

 der ikke foreligger en klageberettiget part i sagen, idet det ikke står  

 klart, hvilke personer, der dækker sig under betegnelsen de autonome  

 grupper i København.
B.T er i øvrigt ikke bekendt med [A]s  

 fuldmagt.
Bladet har tilføjet, at et brev sendt fra bladet til [A]  

 på den opgivne adresse er kommet retur med påtegningen "ubekendt  

 efter adressen".
 Følgende nævnsmedlemmer har deltaget i sagens  

 behandling: Axel Kierkegaard, Henrik Antonsen, Kate Bluhme og Ole  

 Malmqvist.
 Pressenævnet udtaler:
Efter de oplysninger, Pressenævnet har modtaget fra  

 er der ikke tale om en kreds af personer, der er afgrænset  

 på en sådan måde, at de autonome grupper i København  

 kan tillægges partsstatus i denne sag.
Allerede af denne grund afvises  

 sagen.
 Afsagt den 15. september 1994.
