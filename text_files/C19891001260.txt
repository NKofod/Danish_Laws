 Kommissionens Forordning (EØF) Nr. 1381/87 af 20. maj 1987 om fastsættelse  

 af mærknings- og dokumentationsbestemmelser for fiskefartøjer har givet  

 anledning til en række forespørgsler fra fiskerierhvervet, hvorfor  

 Fiskeriministeriet og Søfartsstyrelsen har fundet det nødvendigt at uddybe  

 indholdet i forordningen.
 1. Havnekendingsnumre.
Fiskefartøjer, der er registreret i en EF-medlemsstat, skal være påmalet  

 havnekendingsnumre på begge sider af boven så højt over vandet som muligt.  

 Numrene skal være påmalet med hvid farve på sort bund, og højden på bogstaver  

 og tal skal for fartøjer med en længde på over 17 meter være mindst 45 cm.  

 Stregtykkelsen for disse fartøjer er fastsat til mindst 6 cm.
For fartøjer  

 mellem 10 og 17 meter er der krav om en bogstav- og talhøjde på mindst 25 cm  

 og stregtykkelse på mindst 4 cm.
 2. Både og markeringsbøjer.
 Mindre både, der medføres om bord, skal være påmalet moderskibets  

 havnekendingsnummer.
 Redskabsmarkeringsbøjer skal være forsynet med havnekendingsnummer på det  

 fartøj, hvortil redskabet eller redskaberne hører.
 3. Tegninger og dokumenter.
 Fartøjsførerne anmodes om at sikre sig, at oplysninger om maskineffekt er  

 anført korrekt i tilsynsbog og øvrige skibsdokumenter.
Fartøjer med en længde overalt på 17 meter eller derover skal medføre  

 ajourførte tegninger eller beskrivelse af alle skibets lastrum til fisk.
De  

 enkelte lasters rumfang skal være angivet i kubikmeter.
 Alle fartøjer med nedkølet havvand (CSW/RSW) i tanke, beregnet for  

 konsumfisk, skal medføre et dokument, der angiver tankenes kalibrering i  

 kubikmeter med intervaller på 10 cm.
Ovennævnte lastrumstegninger eller -beskrivelser og dokument med angivelse  

 af kalibrering af tanke skal efter den 1. januar 1990 være certificeret af et  

 af Søfartsstyrelsen autoriseret firma.
Nærmere oplysninger om hvilke firmaer,  

 der er autoriserede, vil kunne indhentes fra Søfartsstyrelsen.
 Fremtidige ændringer i skibets installationer eller konstruktion, der  

 ændrer forhold vedrørende ovennævnte tegninger, tabeller og dokumenter, skal  

 påføres og certificeres af et af de autoriserede firmaer.
 4. Kontrol.
 Alle de nævnte tegninger, tabeller og dokumenter skal medbringes om bord  

 og forevises kontrolmyndighederne på forlangende.
 København, den 3. oktober 1989.
