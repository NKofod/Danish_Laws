Arbejdsmarkedsbidrag Reference:
AMFL § 7, stk. 4 KSL § 2, stk. 1, litra a EF-forordning nr. 1408/71 artikel 13, stk. 2, litra a Dobbeltbeskatningsoverenskomst Danmark-Sverige, artikel 2.
 A klagede for indkomstårene 1995 og 1996 over, at Told- og  

 Skattestyrelsen og Den Sociale Sikringsstyrelse ikke havde anset hende for  

 berettiget til fritagelse for betaling af arbejdsmarkedsbidrag i  

 indkomstårene 1995 og 1996, jf. lov om arbejdsmarkedsfonde § 7.
 Det fremgik af sagens oplysninger, at klageren i 1995 flyttede fra Danmark  

 til Sverige, og at hun i 1995 og 1996 havde arbejdet som vikar i Danmark.
Told- og Skattestyrelsen havde som begrundelse for den påklagede  

 afgørelse bl.a. anført, at klageren opfyldte betingelserne for  

 bidragspligt for lønmodtagere, jf. lov om arbejdsmarkedsfonde § 7,  

 stk. 1, litra a, da hun i de nævnte år havde modtaget  

 lønindkomst fra beskæftigelse udført her i landet for  

 danske arbejdsgivere, og at hun havde været begrænset  

 skattepligtig af den pågældende lønindkomst efter  

 kildeskattelovens § 2, stk. 1, litra a.
Klageren havde været fritaget  

 for dansk indkomstbeskatning af løn for arbejde som vikar her i landet  

 efter de mellem Danmark og Sverige dagældende  

 grænsegængerregler, jf. afsnit VII i protokollen til den nordiske  

 dobbeltbeskatningsoverenskomst af 12. september 1989. Den nordiske  

 dobbeltbeskatningsoverenskomst indeholdt ikke bestemmelser om  

 arbejdsmarkedsbidrag.
Den Sociale Sikringsstyrelse havde som begrundelse for afgørelsen  

 bl.a. anført, at en person var omfattet af lovgivningen i den  

 medlemsstat, hvor den lønnede beskæftigelse blev udøvet,  

 selv om den pågældende var bosat på en anden medlemsstats  

 område, jf. artikel 13, stk. 2, litra a, i EF-forordning nr. 1408/71 om  

 anvendelse af de sociale sikringsordninger på arbejdstagere,  

 selvstændige erhvervsdrivende og deres familiemedlemmer, der flyttede  

 inden for Fællesskabet.
Da beskæftigelsen som vikar i 1995 og  

 1996 ifølge det oplyste blev udført i Danmark, var klageren i  

 henhold til EF-forordningens artikel 13, stk. 2, litra a, omfattet af dansk  

 lovgivning om social sikring, selv om hun havde bopæl i Sverige.
Efter  

 § 7, stk. 4, i lov om arbejdsmarkedsfonde var personer, der var omfattet af  

 EF-forordningen, kun bidragspligtige efter stk. 1-3, i det omfang det fulgte  

 af forordningerne, at de pågældende var undergivet dansk  

 lovgivning.
Klageren var omfattet af dansk lovgivning om social sikring,  

 hvorfor hun ikke kunne fritages for betaling af arbejdsmarkedsbidrag i  

 henhold til lov om arbejdsmarkedsfonde § 7, stk. 4.
 Klageren havde over for Landsskatteretten nedlagt påstand om, at  

 anmodningen om fritagelse for betaling af arbejdsmarkedsbidrag for  

 indkomstårene 1995 og 1996 blev imødekommet.
Til støtte for påstanden havde klageren bl.a. gjort  

 gældende, at hun i 1995 ved henvendelse til den læge og den  

 tandlæge, som hun tidligere benyttede i Danmark, fik oplyst, at hun  

 ikke var berettiget til normale tilskud, da hun nu boede i Sverige.
Hun  

 skulle derfor selv betale den fulde udgift ved eventuelt læge- og  

 tandlægebesøg, medmindre hun havde akutte problemer.
Dette blev  

 oplyst, efter at lægen og tandlægen havde undersøgt sagen  

 gennem sygesikringen.
Da hun havde behov for jævnlige  

 tandeftersyn/rensning, ligesom hun to gange årligt skulle til kontrol  

 for kræft, medførte denne misinformation, at hun var  

 nødsaget til at tage fridage på arbejdspladsen i Danmark med  

 deraf følgende indtægtstab for at benytte svensk læge og  

 tandlæge.
Såfremt hun kunne have benyttet det danske  

 sundhedsvæsen, ville hun have haft fri til dette med fuld løn.  

 Det bemærkedes herved, at afstanden fra bopælen i Sverige til  

 arbejdspladsen i Danmark var ca. 4 timer i bil.
Det forekom derfor urimeligt,  

 at hun på grund af manglende information til læger,  

 tandlæger og sygesikringen havde mistet indtægt og samtidig  

 skulle betale til en social sikring, som hun var nægtet adgang til.
Klageren havde endvidere bl.a. anført, at hun i 1995 og 1996 var  

 fritaget for skattepligt til Danmark efter grænsegængerreglerne,  

 og at hun som følge heraf var skattepligtig til Sverige.
Dette  

 medførte fritagelse for begrænset skattepligt i Danmark efter  

 kildeskattelovens § 2. Som følge heraf var hun heller ikke omfattet af  

 lov om arbejdsmarkedsfonde § 7. Det bemærkedes, at hun som følge  

 af bopæl i Sverige var omfattet af social sikring og bistand der og  

 også betalte dertil gennem skatten, og at hun nu arbejdede i Sverige.
 Landsskatterettens bemærkninger:
 Det fremgik af den dagældende bestemmelse i § 7, stk. 1, litra a, i  

 lov om arbejdsmarkedsfonde, at bidragspligten påhvilede personer, der  

 havde lønindkomst m.v. fra beskæftigelse udført her i  

 landet eller fra beskæftigelse udført i udlandet for en  

 arbejdsgiver her i landet, og som var skattepligtige efter kildeskattelovens  

 §§ 1 eller 2, stk. 1, litra a, c eller j.
 Klageren, der ifølge det oplyste havde haft lønindkomst fra  

 beskæftigelse udført her i landet for en arbejdsgiver her i  

 landet i indkomstårene 1995 og 1996, var i henhold til  

 kildeskattelovens § 2, stk. 1, litra a, jf. § 43, stk. 1, begrænset  

 skattepligtig til Danmark af denne lønindkomst.
 Klageren var derfor bidragspligtig til Danmark i indkomstårene 1995  

 og 1996 i henhold til den dagældende bestemmelse i lov om  

 arbejdsmarkedsfonde § 7, stk. 1, litra a.
 Uanset at Sverige i henhold til afsnit VII i protokollen til den  

 dagældende nordiske dobbeltbeskatningsoverenskomst af 12. september  

 1989 havde retten til at indkomstbeskatte den lønindkomst, som  

 klageren, der var hjemmehørende i Sverige, havde modtaget for  

 personligt arbejde i tjenesteforhold udført i Danmark i de omhandlede  

 indkomstår, fandt retten, at det omhandlede arbejdsmarkedsbidrag ikke  

 var omfattet af dobbeltbeskatningsoverenskomstens artikel 2.
 Der var herved henset til, at der var en direkte forbindelse mellem  

 opkrævningen af arbejdsmarkedsbidraget og de ydelser, de  

 opkrævede arbejdsmarkedsbidrag skulle dække, og at  

 dobbeltbeskatningsoverenskomstens artikel 2, stk. 2, i modsætning til  

 artikel 2, stk. 2, i OECD-modeloverenskomsten ikke indeholdt "skatter  

 på det samlede beløb af gager eller lønninger udbetalt af  

 foretagender".
 Af den dagældende bestemmelse i lovens § 7, stk. 4, fremgik, at  

 personer, der var omfattet af De Europæiske Fællesskabers  

 forordninger om social sikring for arbejdstagere, selvstændige  

 erhvervsdrivende og deres familiemedlemmer, der flyttede inden for  

 Fællesskabet, dog kun var bidragspligtige efter stk. 1-3, i det  

 omfanget fulgte af forordningerne, at de pågældende var  

 undergivet dansk lovgivning.
 Det fremgik af artikel 13, stk. 2, litra a, i EF-forordning nr. 1408/71,  

 at en person, der havde lønnet beskæftigelse på en  

 medlemsstats område, var omfattet af denne stats lovgivning, selv om  

 den pågældende var bosat på en anden medlemsstats  

 område.
 Da klageren havde udført beskæftigelse i Danmark i 1995 og  

 1996, havde hun i henhold til EF-forordningens artikel 13, stk. 2, litra a,  

 været omfattet af dansk lovgivning om social sikring, hvorfor hun ikke  

 kunne fritages for betaling af arbejdsmarkedsbidrag i henhold til lov om  

 arbejdsmarkedsfonde § 7, stk. 4.
 De påklagede afgørelser blev stadfæstet.
