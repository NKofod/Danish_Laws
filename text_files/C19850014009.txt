(Til alle friskoler, private  

 grundskoler og grundskolekursus, private gymnasieskoler, private studenterkursus  

 og private kursus til højere forberedelseseksamen, folkehøjskoler,  

 landbrugsskoler, husholdningsskoler og efterskoler) I medfør af § 3, stk. 3 i lov om statsstøtte til visse private skoler kan  

 udgifter til leje af lokaler og arealer samt til renter af lån med pant i  

 skolens faste ejendomme medtages i tilskudsgrundlaget, hvis lejemålet eller  

 lånet er godkendt af undervisningsministeriet med virkning herfor.
 For statens udgifter til rente- og lejetilskud inden for et finansår er  

 fastsat en begrænset ramme.
Lejemål, byggeri eller ejendomskøb, hvortil sådanne tilskud søges, skal  

 være godkendt af ministeriets byggedirektorat inden iværksættelsen.
I modsat  

 fald kan tilskud ikke påregnes.
 Godkendelse med virkning for tilskudsgrundlaget vil blive meddelt efter  

 følgende retningslinier:
Lejetilskud 1. En skole kan inden for et finansår få godkendt  

 lejemål, herunder udvidelser, til en årlig leje på højst 60.000 kr.
 2. For lejemål af pavilloner el. lign., som kan  

 fjernes ved lejemålets ophør, må lejen ikke overstige et af byggedirektoratet  

 fastsat beløb pr. m2 bruttoetageareal.
 3. Er der interessesammenfald mellem ejer og lejer,  

 kan lejetilskuddet nedsættes under hensyntagen til, hvad skolen ville kunne  

 opnå som rentetilskud, hvis den selv havde ejet den lejede bygning.
Rentetilskud 4. En skole kan inden for et finansår få godkendt lån  

 til dækning af en anskaffelsessum på højst 1 mill. kr. til byggeri, herunder  

 ombygningsarbejder og forbedringer, samt til ejendomskøb.
Skolen kan herudover inden for et beløb på indtil 1 mill. kr. finansiere  

 foranstaltningen uden for tilskudsgrundlaget ved kontante midler eller gennem  

 lån uden rentetilskud.
De tilskudsberettigede lån skal have prioritet inden  

 for 5/6 af den af byggedirektoratet godkendte værdi af skolens ejendomme.
 5. I særlige undtagelsestilfælde og i meget begrænset  

 omfang kan byggedirektoratet efterfølgende og uden tilskudsvirkning godkende  

 en forhøjelse af den maksimale grænse for foranstaltningen, hvis der  

 indtræffer uforudselige omstændigheder, herunder ændringer af den planlagte  

 finansiering.
Fællesbestemmelser 6. Hvis en skole inden for samme finansår iværksætter  

 både foranstaltninger med rentetilskud og lejemål med lejetilskud eller  

 ændrer et tilskudsgodkendt lejemål til et tilskudsberettiget ejendomskøb  

 eller byggeri, vil lejebeløbene ved sammenligning med de tilskudsgodkendte  

 lån blive multipliceret med 10.
 7. Godkendelse af lejemål eller lån kan betinges af,  

 at skolen ved indsendelse af drifts- og likviditetsbudgetter kan  

 sandsynliggøre, at den er i stand til at afholde de forøgede udgifter.
Ansøgning om tilskud 8. Ansøgning om rentetilskud i forbindelse med  

byggeri  , herunder ombygningsarbejder, skal indsendes på ministeriets  

 skema I i 3 eksemplarer.
Der skal medfølge tegninger (situationsplan,  

 etageplaner og snit i 1:100) ligeledes i 3 eksemplarer.
Tegningsgrundlaget  

 kan være skitseprojekt el. lign., hvis der på dette grundlag kan foretages en  

 realistisk prisberegning.
Med ansøgning om rentetilskud i forbindelse med  

ejendomskøb  skal følge kopi af endeligt udkast til slutseddel eller  

 skøde samt matrikelkort, vurderingsattest og bygningstegninger.
 Med ansøgning om tilskud til lejemål  skal følge kopi af endeligt  

 udkast til lejekontrakt samt oplysning om matrikelnummer og ejerlaug og  

 eventuelle udgifter til el, varme o. lign., der er indeholdt i lejen.
 Endvidere skal medsendes situationsplan, bygningstegninger med  

 etageplaner, eventuel lejevurdering og huslejenævnsgodkendelse.
 Tilskud er betinget af bygningsmyndighedernes godkendelse af lokalerne til  

 den ønskede anvendelse.
 9. Bestemmelserne i dette cirkulære afløser med  

 virkning fra den 1. januar 1987 undervisningsministeriets cirkulæreskrivelse  

 af 26. juli 1974 om rente- og lejetilskud til visse private skoler.
