 Udtalt, at Indenrigsministeriet ikke generelt kan udtale sig om,  

 hvilke nærmere vilkår om tilsyn og kontrol, der bør knyttes til en  

 kommunalbestyrelses tilsagn om støtte til private organisationer m.v.  

 Vilkårene må udformes efter en konkret vurdering af behovet for tilsyn.
 I den konkrete sag fandt Indenrigsministeriet, at kommunen i  

 tilstrækkelig grad havde sikret sig, at de udbetalte tilskud alene var blevet  

 anvendt til den private organisations socialrådgiverfunktion, idet  

 ministeriet forudsatte, at kommunen havde ført den fornødne kontrol med de  

 regnskabsmæssige oplysninger, der var blevet afgivet vedrørende udgifterne  

 til socialrådgiverfunktionen.
 Endvidere udtalt, at det havde været en forudsætning for lovligheden  

 af det kommunale tilskud til den privat organisations socialrådgiverfunktion,  

 at rådgivningen havde været åben for alle borgere i kommunen uanset  

 medlemskab af organisationen, og at det afgørende i den forbindelse ikke var,  

 om nogle borgere havde afholdt sig fra at benytte socialrådgiverfunktionen  

 p.g.a.
 organisationens særlige holdningsprægede baggrund, men at de, der  

 havde ønsket at benytte rådgivningstilbuddet, havde haft adgang hertil.
 I den konkrete sag fandt Indenrigsministeriet, at  

 socialrådgiverfunktionen havde været åben for alle kommunens borgere, hvilket  

 var blevet markeret ved en løbende annoncering om rådgivningstilbuddet i den  

 lokale presse.
 Endvidere udtalt, at hensynet til kommunalbestyrelsens neutralitet i  

 forhold til holdningsprægede aktiviteter indebærer, at ydelse af støtte til  

 en kommunal opgave i en holdningspræget orgnisation som udgangspunkt medfører  

 en forpligtelse til at yde tilsvarende støtte til andre holdningsprægede  

 organisationer, der varetager den samme opgave, men at udgangspunktet kan  

 fraviges i tilfælde, hvor der foreligger et sagligt grundlag for ikke at  

 ligestille de holdningsprægede organisationer.
 I den konkrete sag fandt Indenrigsministeriet, at kommunen havde haft  

 et sådant sagligt grundlag for at meddele afslag på en ansøgning fra en  

 vælgerforening om tilskud til en socialrådgiverfunktion i vælgerforeningens  

 regi, idet ministeriet herved lagde vægt på en naturlig tilknytning til den  

 virksomhed, der normalt udøves af en vælgerforening.
 Ved brev af 18. juni 1993 har Køge-Listens Vælgerforening rettet  

 henvendelse til Indenrigsministeriet om Tilsynsrådet for Roskilde Amts  

 udtalelse af 8. juni 1993 til Køge-Listens Vælgerforening vedrørende  

 kommunalt tilskud til private socialrådgiverfunktioner i Køge.
 Sagens baggrund er følgende:
Køge Byråd besluttede i et møde den 6. november 1990 at bevilge et tilskud  

 på indtil 200.000 kr. i 1991 til Arbejdernes Fællesorganisation i Køge til  

 anvendelse for organisationens socialrådgiverfunktion.
Endvidere blev det på  

 mødet besluttet, at tilskuddet først kunne udbetales, når en uvildig,  

 juridisk undersøgelse havde vist, at tilskuddet lovligt kunne ydes.
På baggrund af en udtalelse herom fra dr. jur.
Erik Harder besluttede Køge  

 Byråd i sit møde den 4. december 1990 at iværksætte ordningen.
 Den 21. december 1990 indgik Køge Kommune og Arbejdernes  

 Fællesorganisation aftale vedrørende tilskuddet til organisationens  

 socialrådgiverfunktion i regnskabsåret 1991. Af aftalen fremgår bl.a.  

 følgende:
 »Køge Byråd har i møde den 4. december 1990 vedtaget at støtte  

 socialrådgivertjeneste udført af Arbejdernes Fællesorganisation, Køge, (FO)  

 med et beløb på indtil 200.000 kr. i 1991.
 Tilskuddet udbetales månedsvis bagud og kan ikke overstige FO's faktiske  

 udgifter til rådgivningstjenesten.
 Tilskuddet ydes endvidere på vilkår:
 At adgangen til rådgivningstjenesten er åben for alle kommunens borgere  

 (ikke betinges af medlemskab af FO). Dette sikres ved, at FO mindst 4-6 gange  

 om året annoncerer herom i den lokale presse.
At FO afgiver kvartalsvis rapport om rådgivningstjenesten til kommunens  

 socialforvaltning, således at kommunen løbende holdes orienteret om, hvilke  

 problemer FO's socialrådgiver har fået henvendelser om.
Rapportens indhold og  

 form aftales med socialforvaltningen.
At udgifter og indtægter vedrørende socialrådgivningen specificeres i FO's  

 regnskab, som sendes til kommunen.« Køge Kommune gav ved brev af 18. januar 1991 Arbejdernes  

 Fællesorganisation meddelelse om tilskud til organisationens  

 socialrådgiverfunktion.
I brevet var bl.a. anført følgende:
 »Fællesorganisationen har anmodet om udbetaling af tilskud for  

 perioden 15.11.1990 - 31.01.1991 til rådgivningstjenesten.
 Vedlagt sendes en check på 25.000 kr, der dækker den forholdsmæssige andel  

 af tilskuddet i perioden 15.11 - 31.12.1990.
 Tilskuddet for 1991 udbetales månedsvis bagud jvf, aftalen om tilskud til  

 Arbejdernes Fællesorganisation for regnskabsåret 1991.
 FO har opgjort den forventede udgift til rådgivningstjenesten til 18.983  

 kr. pr. måned svarende til 227.810 kr. på årsbasis i 1991. Ifølge aftalen  

 ydes dækning til de faktiske udgifter - dog maksimalt 200.000 kr. i 1991. De  

 månedlige udbetalinger vil derfor udgøre 1/12 af 200.000 kr. svarende til  

 16.667 kr.
 Indenrigsministeriet afgav i brev af 22. april 1992 til Tilsynsrådet for  

 Roskilde Amt på baggrund af klager fra den konservative byrådsgruppe og  

 Fremskridtspartiets byrådsgruppe i Køge en vejledende udtalelse om, hvorvidt  

 Køge Byråds beslutning om at yde tilskud til socialrådgiverfunktionen i  

 Arbejdernes Fællesorganisation kunne anses for lovlig.
 Indenrigsministeriet konkluderede i udtalelsen, at Køge Kommune lovligt  

 kunne yde et sådant tilskud på betingelse af, at kommunen sikrede, at  

 tilskuddet alene anvendtes til socialrådgiverfunktionen og under forudsætning  

 af, at socialrådgiverfunktionen var åben for alle borgere i kommunen uanset  

 medlemskab af Arbejdernes Fællesorganisation.
 Da Arbejdernes Fællesorganisation måtte anses for at være en  

 holdningspræget organisation, der ikke reelt kunne antages at være åben for  

 alle, konkluderede Indenrigsministeriet endvidere i udtalelsen, at kommunen  

 ville kunne være forpligtet til at imødekomme ansøgninger om tilskud til  

 lignende aktiviteter fra andre private foreninger m.v.
 Tilsynsrådet for Roskilde Amt udtalt i brev af 7. maj 1992 til den  

 konservative byrådsgruppe, Fremskridtspartiets byrådsgruppe og Køge-Listens  

 Vælgerforening bl.a. følgende:
»Herefter må tilsynsrådet efter de i sagen foreliggende udtalelser og  

 oplysninger, anse Køge byråds beslutning om at yde tilskud til  

 socialrådgiverfunktionen i Arbejdernes Fællesorganisation i Køge for lovlig,  

 idet det forudsættes, - at tilskuddet alene anvendes til social  

 rådgiverfunktionen, - at samtlige borgere i kommunen kan benytte denne  

 socialrådgiverfunktion, samt - at Køge kommune fremover må anses for at være  

 forpligtet til at imødekomme lignende tilskudsansøgninger fra andre private  

 foreninger m.v.« Køge Byråd behandlede i sit møde den 16. juni 1992 tilsynsrådets udtalelse  

 af 7. maj 1992. Af beslutningsprotokollen for mødet fremgår bl.a. følgende:
 »Tilsynsrådet angiver det, som en forudsætning for at anse byrådets  

 beslutning som lovlig, at kommunen fremover er pligtig at imødekomme lignende  

 ansøgninger.
 Ifølge den forvaltningsretslige lighedsgrundsætning kan kommunen gøre  

 forskel, hvis der er en saglig grund hertil.
 Kommunen må derfor kunne afslå en lignende ansøgning om tilskud, hvis der  

 er en saglig grund hertil.
Tilsynsrådet kan derfor ikke opstille det som et generelt retskrav, at  

 Køge kommune skal imødekomme lignende ansøgninger.
Det vil være et urimeligt  

 indgreb i byrådets ret/pligt til selv at tilrettelægge rådgivningen.« Køge-Listens Vælgerforening forespurgte herefter ved brev af 22. juni 1992  

 Tilsynsrådet for Roskilde Amt, hvorvidt tilsynsrådet ville reagere på  

 byrådets vedtagelse af 16. juni 1992.
 Tilsynsrådet for Roskilde Amt svarede ved brev af 23. juli 1992 bl.a.  

 følgende:
 »I denne anledning skal man meddele, at tilsynsrådet ikke har  

 bemærkninger til det på byrådets møde fremførte.
Det tilføjes, at en fornyet tilsynsrådsbehandling af spørgsmålet om ydelse  

 af tilskud til socialrådgiverfunktioner i Køge forudsætter, at Køge byråd  

 træffer beslutning om nægtelse af tilskud til en anden organisation.  

 Tilsynsrådet vil i så fald vurdere kommunens begrundelse herfor, d.v.s. især  

 om kommunen måtte have handlet i strid med princippet om ligelig  

 behandling.« Ved brev af 8. oktober 1992 ansøgte Køge-Listens Vælgerforening Køge  

 Kommune om et tilskud på 400.000 kr. til oprettelse af en  

 socialrådgiverfunktion i tilknytning til Køge-Listens Vælgerforening.
Køge Byråd afslog ved brev af 9. december 1992 ansøgningen fra  

 Køge-Listens Vælgerforening.
I brevet var bl.a. anført følgende:
 »Byrådet har behandlet sagen i sit møde den 1. december 1992, hvor  

 det blev besluttet at afslå vælgerforeningens ansøgning.
I debatten er afslaget begrundet, dels med at behovet anses for dækket af  

 de etablerede rådgivningstilbud i kommunen.« På baggrund af afslaget rettede Køge-Listens Vælgerforening ved brev af  

 18. december 1992 henvendelse til Tilsynsrådet for Roskilde Amt.
Brevet var  

 bl.a. anført følgende:
»Med henvisning til Deres skrivelse af 22 juli 1992 (bilag), sidste  

 afsnit omhandlende: »Om kommunen måtte have handlet i strid med  

 princippet om ligelig behandling«, samt byrådets afslag (bilag) på  

 ansøgning fra KØGE-LISTEN's vælgerforening om tilskud til socialrådgiver i  

 forenings-regi (bilag) anmodes De om snarest at gøre Køges byråd begribeligt,  

 at Deres handlemåde i den pågældende sag er EN KLAR OVERTRÆDELSE AF LOVEN og  

 de anvisninger, byrådet har modtaget fra både Tilsynsrådet og  

 Indenrigsministeriet! Samtidig må byrådet pålægges ansvaret for, at de til dato kr. 600.000.-  

 (plus påløbne renter), der uretmæssigt er udbetalt til FO Køge,  

 tilbagebetales til Køge kommunekasse, idet de byrådsmedlemmer, der mod alle  

 advarsler gennemtvang udbetalingen af nævnte FO-tilskud, må holdes solidarisk  

 ansvarlige for at pengene er tilbage i kommunekassen inden næste budget  

 fastlægges i efteråret 1993 d.v.s. inden kommunevalget!» Køge-Listens Vælgerforening anførte endvidere i brev af 11. januar 1993  

 til Tilsynsrådet for Roskilde Amt, at byrådsmedlem Bent Christiansen som  

 næstformand i SID var inhabil ved behandlingen af sagen i møderne den 6.  

 november og 4. december 1991, idet SID var en af de fagforeninger, som  

 Arbejdernes Fællesorganisation bestod af.
 Derudover blev det i brevet af 11. januar 1993 - som begrundelse for at  

 tilskuddet var uretmæssigt udbetalt - anført, at der var sammenfald mellem,  

 at den tidligere ulønnede formand for Arbejdernes Fællesorganisation blev  

 tildelt løn samtidig med, at kommunen med sit tilskud overtog aflønningen af  

 den af Arbejdernes Fællesorganisation tidligere aflønnede socialrådgiver.
 Tilsynsrådet for Roskilde Amt udtalte ved brev af 8. juni 1993 til  

 Køge-Listens Vælgerforening bl.a. følgende:
 »Tilsynsrådet har i sin behandling af sagen lagt vægt på, at en  

 rådgivningsfunktion som den omhandlede ligger inden for formålet for  

 Arbejdernes Fællesorganisation i Køge som en naturlig service for  

 medlemmerne, hvorimod det efter tilsynsrådets opfattelse ikke er en naturlig  

 opgave for en vælgerforening at udøve en sådan form for virksomhed.
 Tilsynsrådet må derfor konkludere, at Køge-listens etablering af en  

 socialrådgiverfunktion ikke kan sidestilles med socialrådgiverfunktionen i FO  

 i Køge, og det ses således ikke, at kommunen ved at have meddelt afslag på  

 Køge-listens ansøgning har handlet i strid med principperne om ligelig  

 behandling.
 Det bemærkes i øvrigt, at tilsynsrådet ikke har grundlag for at  

 tilsidesætte den af Køge byråd anførte begrundelse for sit afslag til støtte  

 af den omhandlede socialrådgivervirksomhed i Køge-listens regi, nemlig at der  

 ikke er behov for yderligere socialrådgivervirksomhed i kommunen, jfr. herved  

 at byrådet senere har afslået at yde tilskud fremover til  

 socialrådgiverfunktionen i FO-regi (nu LO sektion Køge) med samme  

 begrundelse.
 Tilskuddet til socialrådgiverfunktionen i FO i Køge var bl.a. betinget af,  

 at tilskuddet alene anvendtes til socialrådgiverfunktionen.
 Deres oplysning om, at der er sammenfald mellem, at FO's tidligere  

 ulønnede formand fik tildelt løn, samtidig med at kommunen med sit tilskud  

 overtog aflønningen af den tidligere FO-aflønnede socialrådgiver, er ikke et  

 sådant grundlag, på hvilket tilsynsrådet kan konstatere, at ovennævnte  

 betingelse ikke er opfyldt.
Da tilsynsrådet ikke finder det godtgjort, at Køge byråd har handlet  

 ulovligt - hverken i relation til ovennævnte afslag eller i relation til det  

 ydede tilskud til FO-socialrådgiverordningen, er Deres forudsætninger for  

 anmodning om at byrådet pålægges ansvaret for at 600.000 kr. tilbagebetales  

 til Køge kommunekasse faldet bort.
Anmodningen er herefter ikke indgået i  

 tilsynsrådets sagsbehandling.
 Med hensyn til Deres opfattelse af, at byrådsmedlem Bent Christiansen, som  

 næstformand i SID, var inhabil i beslutningen om tilskuddet til  

 socialrådgiverfunktionen i FO Køge, skal man oplyse, at reglerne om  

 inhabilitet fremgår af forvaltningslovens kap. 2.
 Af forvaltningslovens § 3, stk. 1, nr. 3, fremgår, at den der virker inden  

 for den offentlige forvaltning, er inhabil i forhold til en bestemt sag, hvis  

 vedkommende deltager i ledelsen af eller i øvrigt har en nær tilknytning til  

 et selskab, en forening eller en anden privat juridisk person, der har en  

 særlig interesse i sagens udfald.
 Bent Christiansen er næstformand i SID, som er en af de fagforeninger, FO  

 består af.
 SID har på grund af sin størrelse en fast bestyrelsesplads i FO, men Bent  

 Christiansen er ikke medlem af FO's bestyrelse.
Bent Christiansen har alene ret til at deltage i FO's generalforsamling og  

 repræsentantskabsmøde.
Bent Christiansen deltager dermed ikke i ledelsen, og  

 hans tilknytning til FO kan ikke betragtes som værende nær.
 Tilsynsrådet har efter en helhedsvurdering af sagens omstændigheder ikke  

 fundet grundlag for at statuere inhabilitet.
Tilsynsrådet foretager herefter ikke videre i sagen.« Ved brev af 18. juni 1993 rettede Køge-Listens Vælgerforening henvendelse  

 til Indenrigsministeriet om Tilsynsrådet for Roskilde Amts udtalelse af 8.  

 juni 1993.
 Af vælgerforeningens brev fremgår bl.a. følgende:
 »1: Tilskud må »alene anvendes til  

 socialrådgiverfunktionen«.
FACTS: FO'S socialrådgiverfunktion havde bestået i en årrække,  

  udelukkende betalt af FO! Så snart tilskuddet frigives, bevilliges FO's  

 formand løn! (side....). På byrådsmødet 2. marts 1993 stemmer de to SIDSTE  

 byrådsmedlemmer fra SF IMOD tilskuddet med den begrundelse, at DEN REELLE  

 UDGIFT til omhandlede socialrådgiver kun andrager kr. 120.000,- ud af de  

 bevilligede kr. 200.000,-  pr. år! Omhandlede socialrådgiver er nu (igen)  

 betalt af fagforeningerne! 2. »Samtlige borgere I KOMMUNEN skal kunne benytte denne  

 socialrådgiverfunktion«.
FACTS: FO's formål/opgave er »FOR MEDLEMMERNE«. (Side....). FO's  

 »Naturlige service FOR MEDLEMMERNE. (....). På byrådsmødet 2. marts 1993  

 oplyste byrådsmedlem Heine Petersen, at 86% af de af den omhandlede  

 socialrådgiver behandlede sager drejede sig om ARBEJDSSKADER, d.v.s.  

 FO-service FOR MEDLEMMERNE! 12% af sagerne vedrørte personer med bopæl UDEN  

 FOR KOMMUNEN! Med andre ord: Det er YDERST FÅ OM NOGEN PERSONER UDEN FOR FO-  

 MEDLEMSREGI, der har benyttet den KOMMUNALT BETALTE »FO- RÅDGIVER,  

 hvorfor forudsætningen for udbetalingen af tilskuddet må konstateres IKKE AT  

 VÆRE OPFYLDT! 3: »Køge Kommune må anses forpligtet til at yde lignende tilskud til  

 private foreninger«.
FACTS: Medens FO er en »HALV-OFFENTLIG« organisation af  

 FAGFORENINGER med dertil hørende »FRIVILLIGT, TVUNGENT« medlemskab,  

 UANSET POLITISK TILHØRSFORHOLD, så er KØGE- LISTENs vælgerforenings  

 medlemsskare baseret på ABSOLUT FRIVILLIGT medlemskab, UANSET POLITISK  

 TILHØRSFORHOLD, hvorfor medlemmerne KUN kan fastholdes ved, at DERES  

 interesser tilgodeses, hvorfor pålægget til Køge Kommune om forannævnet  

 forpligtelse »til at yde lignende tilskud til private foreninger«  

 må være gældende i denne sag! 4: Byrådsmedlem Bent Christiansen var/er INHABIL i afstemningen omkring  

 tilskuddet til FO-socialrådgiveren. (Side....) FACTS: Bent Christiansen er næstformand i SID. (Side....) Bent  

 Christiansens stemme HAR FRA DEN FØRSTE VEDTAGELSE af omhandlede FO-tilskud  

 været DEN AFGØRENDE STEMME FOR VEDTAGELSE AF FO-TILSKUDDET! Tilsynsrådet  

 leverer iøvrigt SELV beviset for, at Bent Christiansen er INHABIL (side....),  

 citat: »--- INHABIL---, HVIS VEDKOMMENDE--- HAR NÆR TILKNYTNING TIL---  

 EN FORENING--, DER HAR SÆRLIG INTERESSE I SAGENS UDFALD.« For hvem har  

 vel »NÆRMERE TILKNYTNING TIL EN FAGFORENING OG DENNES FORMAND« end  

 FAGFORENINGENS NÆSTFORMAND??! 5: Tilsynsrådet for Roskilde Amt har i nærværende sag udført en absolut  

 »EN-ØJET« sagsbehandling til fordel for det i Køge Byråd siddende  

 flertal, hvilket bl.a. fremgår af, at Tilsynsrådet har kontaktet »3.  

 mand«, d.v.s.
FO, for at finde grundlag for den udviste  

 forskelsbehandling i forhold til tildeling af tilskud til socialrådgiver,  

 medens tilsynsrådet  iKKE har gjort sig den ulejlighed af kontakte  

 KØGE-LISTENS VÆLGERFORENING, uanset VI er DIREKTE INVOLVERET I SAGEN! Her  

 lader Tilsynsrådet sig UDELUKKENDE vejlede af »EGEN OPFATTELSE«!  

  (SIDE....) FACTS: KØGE-LISTENS FORMÅLSPARAGRAF, som er: »At bringe orden i  

 rodebutikken« omfatter bl.a., at kommunens borgere skal have råd og  

 vejledning, når det passer BORGEREN og IKKE OM FLERE MÅNEDER, når det passer  

 »SYSTEMET«! Med baggrund i foranstående resume af sagens »FACTS« anmodes De  

 herved om, snarest muligt, at fremkomme med en EENTYDIG afklaring omkring de  

 beskrevne forhold, idet jeg, på vegne af KØGE-LISTENS VÆLGERFORENING, må  

 fastholde kravet om, at de byrådsmedlemmer, som TRODS ALLE ADVARSLER om, at  

 et sådant tilskud ville være ulovligt, alligevel valgte at gennemtrumfe Deres  

 vilje med MINDST MULIGT FLERTAL, bliver pålagt at sørge for, at HELE DET AF  

 DEM VEDTAGNE TILSKUD, stort kr. 616.666,- PLUS RENTER OG RENTERS RENTE bliver  

 TILBAGEBETALT til Køges kommunekasse INDEN valgkampen til DETTE ÅRS  

 kommunevalg går igang! I anledning af Køge-Listens Vælgerforenings henvendelse anmodede  

 Indenrigsministeriet ved brev af 29. juni 1993 Tilsynsrådet for Roskilde Amt  

 om en udtalelse om sagen.
 Tilsynsrådet svarede ministeiet ved brev af 26. oktober 1993, hvori bl.a.  

 var anført følgende:
»Køge Listens Vælgerforening mener ikke, at forudsætningerne for  

 udbetaling af tilskud til en socialrådgiver i Arbejdernes Fællesorganisation  

 i Køge (FO) var opfyldt, 1) idet tilskuddet ikke alene blev anvendt til socialrådgiverfunk- tionen.
 2) idet betvivles, at samtlige borgere i kommunen havde adgang til benytte  

 socialrådgiverfunktionen.
 3) idet kommunen ikke lever op til kravet om, at den er forpligtet til at  

 yde lignende tilskud til private foreninger.
Udover klagen over at forudsætningerrne for udbetaling af tilskud ikke var  

 opfyldt, anføres det, 4) at byrådsmedlem Bent Christiansen var inhabil i afstemningen, og 5) at tilsynsrådet har udført en absolut »en-øjet«  

 sagsbehandling, idet tilsynsrådet i sin sagsbehandling har kontaktet FO, med  

 henblik på afklaring af formålet med Arbejdernes Fællesorgani- sation,  

 hvorimod en tilsvarende høring ikke er sket over for Køge Listens  

 Vælgerforeing.
 Tilsynsrådet skal i denne anledning udtale følgende:
 Forelagt tilsynsrådets udtalelse af 26. oktober 1993 redegjorde  

 Køge-listens Vælgerforening ved brev af 22. december 1993 til  

 Indenrigsministeriet på ny for de i brev af 18. juni 1993 fremførte  

 klagepunkter.
 Indenrigsministeiet modtog endvidere ved samme brev vedtægter for  

 Køge-Listens Vælgerforening, som ministeriet havde anmodet om ved brev af 22.  

 november 1993.
På baggrund af en telefonisk forespørgsel fra Indenrigsministeriet afgav  

 Køge Kommune ved brev af 24. marts 1995 nogle supplerende oplysninger til  

 sagen.
Af brevet fremgik bl.a. følgende:
 » at Køge Kommune i perioden 15. november 1990 til 26. januar 1993  

 har udbetalt i alt 441.667 kr. til FO-Køge, fordelt således:
 at tilskuddet i hele perioden er ubetalt på de vilkår som er nævnt i  

 »Aftale om tilskud til Arbejdernes Fællesorganisation for regnskabsåret  

 1991«.
 Ved brev af 30. marts 1995 (fejlagtigt dateret den 10. marts 1995)  

 meddelte Køge Kommune supplerende, at kommunen gennem hele  

 udbetalingsperioden har kontrolleret, at Arbejdernes Fællesorganisation har  

 levet op til de vilkår, der er anført i aftalen om tilskud til Arbejdernes  

 Fællesorganisation for regnskabsåret 1991.
 Indenrigsministeriets udtalelse:
 Indenrigsministeriet skal indledningsvis udtale, at det tilsyn som de  

 kommunale tilsynsmyndigheder udøver over for kommunerne er et retligt tilsyn.  

 Det betyder, at tilsynet kun omfatter spørgsmål om, hvorvidt der er sket en  

 tilsidesættelse af lovgivningen, herunder offentligretlige  

 retsgrundsætninger, jf. § 61 i lov om kommunernes styrelse (jf.  

 lovbekendtgørelse nr. 526 af 22. juni 1993, som ændret ved lov nr. 286 af 27.  

 april 1994).
 De kommunale tilsynsmyndigheder kan således ikke tage stilling til  

 spørgsmål om hensigtsmæssigheden af kommunernes sagsbehandling eller til  

 spørgsmål vedrørende skønsudøvelse, så længe skønnet udøves inden for de  

 rammer, der følger af lovgivningen.
Indenrigsministeriet er ikke almindelig klageinstans i forhold til  

 tilsynsrådene.
Ministeriet tager dog sager op til vurdering, såfremt  

 ministeriet har grund til at antage, at den retsopfattelse, som et tilsynsråd  

 har givet udtryk for, er urigtig eller hviler på et urigtigt faktisk  

 grundlag. jf. § 61 a i lov om kommunernes styrelse.
Indenrigsministeriet  

 tager således ikke stilling til tilsynsrådenes sagsbehandling, herunder  

 spørgsmål om, hvorvidt sagsbehandlingen er i overensstemmelse med god  

 forvaltningsskik.
 Indenrigsministeriets udtalelse er på baggrund af brevet af 18. juni 1993  

 fra Køge-Listens Vælgerforening opdelt i følgende punkter:
 1. Anvendelsen af tilskuddene til Arbejdernes Fællesorganisation.
 2. Adgangen til at benytte socialrådgiverfunktionen i Arbejdernes  

 Fællesorganisation.
 3. Afslaget på ansøgningen fra Køge-Listens Vælgerforening om tilskud til  

 en socialrådgiverfunktion i vælgerforeningens regi.
 4. Byrådsmedlem Bent Christiansens habilitet i forbindelse med Køge Byråds  

 beslutning om at yde tilskud til socialrådgiverfunktionen i Arbejdernes  

 Fællesorganisation.
 5. Tilsynsrådet for Roskilde Amts sagsbehandling.
 1. Anvendelsen af tilskuddene til arbejdernes fællesorganisation.
 Som det fremgår af Indenrigsministeriets udtalelse af 22. april 1992, har  

 lovligheden af Køge Kommunes tilskud til socialrådgiverfunktionen i  

 Arbejdernes Fællesorganisation bl.a. været betinget af, at kommunen har  

 sikret sig, at tilskuddene alene er blevet anvendt til  

 socialrådgiverfunktionen.
Indenrigsministeriet kan ikke generelt udtale sig om, hvilke nærmere  

 vilkår om tilsyn og kontrol, der bør knyttes til en kommunalbestyrelses  

 tilsagn om støtte til private organisationer m.v.
Vilkårene må udformes efter  

 en konkret vurdering af behovet for tilsyn.
 Det fremgår af aftalen af 21. december 1990 mellem Køge Kommune og  

 Arbejdernes Fællesorganisation vedrørende tilskud i 1991, at det bl.a. har  

 været et vilkår for udbetaling af tilskuddene, at udgifter og indtægter  

 vedrørende socialrådgiverfunktionen i Arbejdernes Fællesorganisation er  

 blevet specificeret i organisationens regnskab, som herefter er blevet sendt  

 til Køge Kommune.
 Det er endvidere oplyst, jf. ovenfor, at dette vilkår har været gældende  

 for alle perioder, hvori Køge Kommune har udbetalt tilskud til  

 socialrådgiverfunktionen i Arbejdernes Fællesorganisation, og at Køge Kommune  

 gennem hele udbetalingsperioden har kontrolleret, at Arbejdernes  

 Fællesorganisation har levet op til dette vilkår.
 Indenrigsministeriet finder på denne baggrund at kunne lægge til grund, at  

 Køge Kommune i tilstrækkelig grad har sikret sig, at de udbetalte tilskud  

 alene er blevet anvendt til socialrådgiverfunktionen i Arbejdernes  

 Fællesorganisation, idet det skal bemærkes, at ministeriet har forudsat, at  

 Køge Kommune har ført den fornødne kontrol med de regnskabsmæssige  

 oplysninger, der er blevet afgivet vedrørende udgifterne til  

 socialrådgiverfunktionen.
 Hvad angår det af Køge-Listens Vælgerforening oplyste om, at der skulle  

 være påbegyndt udbetaling af løn til formanden for Arbejdernes  

 Fællesorganisation samtidig med, at der påbegyndtes udbetalt tilskud til  

 organisationens socialrådgiverfunktion, skal det bemærkes, at det efter  

 ministeiets opfattelse ikke kan tillægges betydning, hvorledes Arbejdernes  

 Fællesorganisation har anvendt de økonomiske midler, der ved udbetalingen af  

 tilskud til socialrådgiverfunktionen, er blevet frigjort til andre formål.
 Det afgørende er efter Indenrigsministeriets opfattelse, at det over for  

 Køge Kommune har været dokumenteret, at der har været afholdt udgifter til  

 socialgrådgiverfunktionen, der mindst svarer til de udbetalte tilskud.
 2. Adgangen til at benytte socialrådgiverfunktionen i Arbejdernes  

 Fællesorganisation.
 Som det endvidere fremgår af Indenrigsministeriets udtalelse af 22. april  

 1992, har det også været en forudsætning for lovligheden af Køge Kommunes  

 tilskud til socialrådgiverfunktionen i Arbejdernes Fællesorganisation, at  

 socialrådgiverfunktionen har været åben for alle borgere i kommunen uanset  

 medlemskab af Arbejdernes Fællesorganisation.
Det er i denne forbindelse ikke afgørende, at nogle borgere eventuelt har  

 afholdt sig fra at benytte socialrådgiverfunktionen på grund af  

 organisationens særlige holdningsprægede baggrund.
Det afgørende er, at  

 socialrådgiverfunktionen formelt har været tilgængelig for alle kommunene  

 borgere, således at de, der har ønsket at benytte dette rådgivningstilbud,  

 har haft adgang hertil.
Det fremgår af aftalen af 21. december 1990 mellem Køge Kommune og  

 Arbejdernes Fællesorganisation vedrørende tilskud til  

 socialrådgiverfunktionen i 1991, at det bl.a. har været et vilkår for  

 udbetaling af tilskud, at rådgivningen har været åben for alle kommunens  

 borgere.
Ligesom det har været et vilkår, at der har skullet ske annoncering  

 om rådgivningen i den lokale presse.
 Det er endvidere oplyst, jf. ovenfor, at disse vilkår har været gældende  

 for alle perioder, hvori Køge Kommune har udbetalt tilskud til  

 socialrådgiverfunktionen i Arbejdernes Fællesorganisation, ligesom det også  

 er oplyst, at Køge Kommune i hele perioden har kontrolleret, at Arbejdernes  

 Fællesorganisation har levet op til vilkårene.
 Indenrigsministeriet finder på denne baggrund at kunne lægge til grund, at  

 socialrådgiverfunktionen i Arbejdernes Fællesorganisation har været åben for  

 alle kommunens borgere, og at dette er blevet markeret ved en løbende  

 annoncering om rådgivningstilbuddet i den lokale presse.
 3. Afslaget på ansøgningen fra Køge-Listens Vælgerforening om tilskud til  

 en socialrådgiverfunktion i vælgerforeningen regi.
 Det forhold, at Arbejdernes Fællesorganisation måtte anses for en  

 holdningspræget organisation, medførte - som anført i ministeriets udtalelse  

 af 22. april 1992 - at Køge Kommune ud fra retsgrundsætninger om ligelig  

 forvaltning efter omstændighederne ville kunne være forpligtet til på  

 tilsvarende vilkår at imødekomme ansøgninger om tilskud til lignende  

 aktiviteter fra andre private foreninger m.v.
 Baggrunden herfor er det forhold, at en kommunalbestyrelse, der skal  

 varetage almene interesser, normalt ikke lovligt kan begunstige en bestemt  

 politisk, religiøs eller ideologisk aktivitet uden lovhjemmel.
 Hensynet til kommunalbestyrelsens neutralitet i forhold til  

 holdningsprægede aktiviteter vil derfor indebære, at ydelse af støtte til en  

 kommunal opgave i en holdningspræget organisation som udgangspunkt medfører  

 en forpligtelse til at yde tilsvarende støtte (evt. støtte beregnet efter  

 tilsvarende kriterier) til andre holdningsprægede organisationer, der  

 varetager den samme opgave.
 Udgangspunktet kan imidlertid fraviges i tilfælde, hvor der foreligger et  

 sagligt grundlag for ikke at ligestille de holdningsprægede organisationer.
Det er Indenrigsministeriets opfattelse, at et tilbud om socialrådgivning  

 må anses for at have en naturlig tilknytning til og sammenhæng med de  

 funktioner - herunder opgaver af rådgivningsmæssig art - en faglig forening  

 som Arbejdernes Fællesorganisation i almindelighed varetager i forhold til  

 sine medlemmer, f.eks. med hensyn til rådgivning om bistands- og  

 uddannelsesmuligheder under ledighed.
Det skal i denne forbindelse også  

 bemærkes, at det er oplyst, at Arbejdernes Fællesorganisation havde etableret  

 en socialrådgiverfunktion, før Køge Kommune besluttede at yde tilskud hertil.
 Socialrådgivning kan derimod ikke på samme måde anses for at have en  

 tilsvarende naturlig tilknytning til den virksomhed, der normalt udøves af en  

 vælgerforening.
 Det er Indenrigsministeriets opfattelse, at denne forskel i  

 socialrådgivningens tilknytning til den private organisations øvrige  

 aktiviteter er et sagligt grundlag for ikke at yde støtte til Køge-Listens  

 Vælgerforening, og at Køge Byråd derfor lovligt har kunnet beslutte at  

 meddele Køge-Listens Vælgerforening afslag på ansøgningen om tilskud til en  

 socialrådgiverfunktion i vælgerforeningens regi.
4. Byrådsmedlem Bent Christiansens habilitet i forbindels med Køge Byråds  

 beslutning om at yde tilskud til socialrådgiverfunktionen i Arbejdernes Fællesorganisation.
 Forvaltningslovens § 3, stk. 1, nr. 3 og 5, og stk. 2 (lov nr. 571 af 19.  

 december 1985 som ændret ved lov nr. 347 af 6. juni 1991) har følgende  

 ordlyd:
»Den, der virker inden for den offentlige forvaltning, er inhabil i  

 forhold til en bestemt sag, hvis 3) vedkommende deltager i ledelsen af eller i øvrigt har en nær  

 tilknytning til et selskab, en forening eller en anden privat juridisk  

 person, der har en særlig interesse i sagens udfald, 5) der i øvrigt foreligger omstændigheder, som er egnede til at vække  

 tvivl om vedkommendes upartiskhed.
Stk. 2. Inhabilitet foreligger dog ikke, hvis der som følge af interessens  

 karakter eller styrke, sagens karakter eller den pågældendes funktioner i  

 forbindelse med sagsbehandlingen ikke kan antages at være fare for, at  

 afgørelsen i sagen vil kune blive påvirket af uvedkommende hensyn.« Spørgsmålet om, hvorvidt Bent Christiansen var inhabil i medfør af  

 bestemmelsen i forvaltningslovens § 3, stk. 1, nr. 3, i forbindelse med Køge  

 Byråds behandling af sagen i møderne den 6. november og 4. december 1990,  

 hvor det blev besluttet at bevilge og iværksætte udbetalingen af tilskuddet  

 til socialrådgiverfunktionen i Arbejdernes Fællesorganisation, beror på en  

 vurdering af, om Bent Christiansen deltog i ledelsen af et selskab, en  

 forening eller en anden privat juridisk person, der havde en særlig interesse  

 i sagens udfald, eller om Bent Christiansen i øvrigt - d.v.s uden at deltage  

 i ledelsen - havde en nær tilknytning till en sådan forening m.v.
 Efter det oplyste var Bent Christiansen næstformand i SID, da han deltog i  

 Køge Byråds behandling af sagen i møderne den 6. november og 4. december  

 1990.
 Indenrigsministeriet har - på baggrund af oplysningerne i Tilsynsrådet for  

 Roskilde Amts brev af 26. oktober 1993 - lagt til grund, at Bent Christiansen  

 herudover var medlem af repræsentantskabet i Arbejdernes Fællesorganisation,  

 og at han kunne deltage som delegeret i organisationens generalforsamlinger.  

 Indenrigsministeriet har endvidere lagt til grund, at Bent Christiansen ikke  

 var medlem af organisationens forretningsudvalg.
 Det må vurderes, om henholdsvis Arbejdernes Fællesorganisation og SID  

 havde en sådan »særlig interesse« i Køge Byråds behandling af  

 sagen, som er beskrevet i forvaltningslovens § 3, stk. 1, nr. 3.
Det afgørende herfor er, om sagen direkte angår den pågældende forening  

 m.v., eller om foreningen m.v. alene har en mere generel forretningsmæssig,  

 ideologisk eller politisk interesse i sagens udfald.
Der kan herved henvises  

 til den kommenterede forvaltningslov ved John Vogter, 1992, side 87 ff., Hans  

 Gammeltoft-Hansen m.fl., Forvaltningsret, 1994, side 181 f.
 Indenrigsministeriet lægger i det følgende til grund, at Arbejdernes  

 Fællesorganisdation har haft en sådan direkte interesse i sagens udfald, idet  

 sagen angik spørgsmål om, hvorvidt der skulle ydes et økonomisk tilskud til  

 den pågældende organisation.
Fagforbundet SID har derimod efter Indenrigsministeriets opfattelse ikke  

 haft en sådan direkte interesse i sagens udfald, idet byrådets beslutninger  

 vedrørende tilskud til socialrådgiverfunktionen i Arbejdernes  

 Fællesorganisation ikke direkte vedrørte SID.
Noget andet er, at SID meget  

 vel kan have haft en mere generel forretningsmæssig og ideologisk interesse i  

 beslutningen.
En sådan interesse kan imidlertid ikke begrunde, at  

 bestemmelsen i forvaltningslovens § 3, stk. 1, nr. 3, bringes i anvendelse.
 Det er på denne baggrund Indenrigsministeriets opfattelse, at Bent  

 Christiansen ikke alene på grund af sin tilknytning til SID kan antages at  

 have været inhabil i forhold til kommunalbestyrelsens behandling af den  

 pågældende sag.
 Det afgørende for spørgsmålet om inhabilitet i medfør af  

 forvaltningslovens § 3, stk. 1, nr. 3, bliver derfor nærmere, om det kan  

 antages, at Bent Christiansen har deltaget i ledelsen af Arbejdernes  

 Fællesorganisation, eller om han i øvrigt på det pågældende tidspunkt havde  

 en nær tilknytning til organisationen.
 Om den organisatoriske opbygning fremgår det af »Love for Arbejdernes  

 Fællesorganisation i Køge«, at organisationen bestod af et  

 repræsentantskab, der var organisationens øverste økonomiske myndighed, og  

 som afholdt to ordinære møder årligt, en generalforsamling, der afholdt  

 ordinært møde en gang årligt, og et forrretningsudvalg, der behandlede alle  

 løbende sager.
Det fremgår endvidere, at repræsentantskabet bestod af formanden for de  

 enkelte medlemsorganisationer samt af et antal repræsentanter, der blev valgt  

 af de enkelte medlemsorganisationer.
Antallet af medlemmer i den enkelte  

 medlemsorganisation var afgørende for, hvor mange repræsentanter  

 organisationen kunne deltage med i repræsentantskabsmøderne.
 Det antages, at direktører og andre overordnede funktionærer,  

 bestyrelsesmedlemmer og medlemmer af mindre repræsentantskaber må anses som  

 deltagere i ledelsen af en forening m.v., hvorimod medlemskab af større  

 repræsentantskaber næppe kan anses som deltagelse i ledelsen, jf. således den  

 kommenterede forvaltningslov ved John Vogter, 1992, side 92 f., og Hans  

 Gammeltoft-Hansen m.fl., Forvaltningsret, 1994 side 180 f.
 Om Bent Christiansen gennem sit medlemskab af repræsentantskabet for  

 Arbejdernes Fællesorganisation i Køge kan antages at have deltaget i ledelsen  

 af organisationen beror efter Indenrigsministeriets opfattelse på en nærmere  

 vurdering af repræsentantskabets status og konkrete inflydelse på  

 organisationens ledelse.
 For at anse Bent Christiansen som deltager i ledelsen taler den  

 omstændighed, at repræsentantskabet som ovenfor anført var organisationens  

 øverste myndighed.
 Imod taler imidlertid efter Indenrigsministeriets opfattelse med ganske  

 betydelig vægt, at repræsentantskabet normalt kun afholdt to møder årligt,  

 samt navnlig at forretningsudvalget var ansvarligt for behandlingen af alle  

 løbende sager.
 Selv om en stillingtagen til det omhandlede spørgsmål efter  

 Indenrigsministeriets opfattelse giver anledning til tvivl under hensyn til  

 Bent Christiansens medlemskab af den højeste økonomiske myndighed i  

 organisationen, er Indenrigsministeriet på denne baggrund mest tilbøjeligt  

 til at antage, at medlemskabet af repræsentantskabet ikke i sig selv kan  

 anses som en deltagelse i ledelsen af Arbejdernes Fællesorganisation i Køge  

 på en sådan måde, at den pågældende må anses for at have været inhabil i  

 forhold til Køge Byråds behandling af den omhandlede sag.
 Det er ud fra tilsvarende synspunkter Indenrigsministeriets opfattelse, at  

 Bent Christiansens adgang til at deltage i organisationens generalforsamling  

 heller ikke kan anses som en deltagelse i ledelsen af Arbejdernes  

 Fællesorganisation.
 Idet der heller ikke i øvrigt foreligger oplysninger, der giver grundlag  

 for at antage, at Bent Christiansen havde nær tilknytning til Arbejdernes  

 Fællesorganisation, kan det derfor ikke antages, at Bent Christiansen har  

 været at anse som inhabil i medfør af forvaltningslovens § 3, stk. 1, nr. 3,  

 ved Køge Byråds beslutning om at yde tilskud til socialrådgiverfunktionen i  

 Arbejdernes Fællesorganisation.
 Der foreligger efter Indenrigsministeriets opfattelse heller ikke i øvrigt  

 omstændigheder i sagen, som er egnede til at vække en sådan tvivl om Bent  

 Christiansens upartiskhed, at der er grundlag for at antage, at Bent  

 Christiansen var inhabil i medfør af forvaltningslovens § 3, stk. 1, nr. 5.
 5. Tilsynsrådet for Roskilde Amts sagebehandling.
 Køge-Listens Vælgerforening har i brevet af 18. juni 1993 til  

 Indenrigsministeriet kritiseret den behandling af sagen, der har været  

 foretaget af Tilsynsrådet for Roskilde Amt.
 Køge-Listens Vælgerforening har i den forbindelse navnlig henvist til, at  

 tilsynsrådet ikke har fundet det nødvendigt at kontakte vælgerforeningen med  

 henblik på indhentelse af oplysninger om vælgerforeningens formål, men har  

 lagt vægt på, hvad der i almindelighed må anses som en naturlig opgave for en  

 vælgerforening.
 Tilsynsrådet for Roskilde Amt har bl.a. taget stilling til, om der forelå  

 et tilstrækkeligt grundlag for Køge Byråds beslutning om at meddele  

 Køge-Listens Vælgerforening afslag på ansøgningen om tilskud til en  

 socialrådgiverfunktion i vælgerforeningens regi.
En stillingtagen hertil indebærer, jf. det ovenfor anførte, bl.a. en  

 vurdering af, om udøvelse af en socialrådgiverfunktion kan anses at have en  

 naturlig tilknytning til den virksomhed der i øvrigt i almindelighed udøves  

 af en vælgerforening.
En sådan vurdering nødvendiggør efter  

 Indenrigsministeriets opfattelse ikke, at der indhentes oplysninger  

 vedrørende Køge-Listens Vælgerforenings formål.
 Indenrigsministeiet finder på denne baggrund ikke grundlag for at antage,  

 at Tilsynsrådet for Roskilde Amt har handlet ulovligt ved at undlade at  

 indhente oplysninger om Køge-Listens Vælgerforenings formål.
 Som anført ovenfor kan Indenrigsministeiet ikke tage stilling til, om et  

 tilsynsråds sagsbehandling har været i overensstemmelse med god  

 forvaltningsskik.
Sammenfattende er det Indenrigsministeriets opfattelse, at Køge Kommune i tilstrækkelig grad har sikret sig, at de ubetalte  

 tilskud til Arbejdernes Fællesorganisation alene er blevet anvendt til  

 organisationens socialrådgiverfunktion, at socialrådgiverfunktionen i Arbejdernes Fællesorganisation har været  

 åben for alle Køge Kommunes borgere, hvilket er blevet markeret ved en  

 løbende annoncering om rådgivningstilbuddet i den lokale presse, at Køge Kommunes beslutning om at meddele afslag på ansøgningen fra  

 Køge-Listens Vælgerforening om tilskud til en socialrådgiverfunktion i  

 vælgerforeningens regi var lovlig, at byrådsmedlem Bent Christiansen ikke kan antages at have været inhabil  

 ved Køge Byråds behandling af ansøgningen om tilskud til  

 socialrådgiverfunktionen i Arbejdernes Fællesorganisation, og at Tilsynsrådet for Roskilde Amt ikke har handlet ulovligt ved at undlade  

 at indhente oplysninger om Køge-listens Vælgerforenings formål.
 Indenrigsministeriet foretager på denne baggrund ikke yderligere i sagen.
 Tilsynsrådet for Roskilde Amt har modtaget kopi af dette brev.
