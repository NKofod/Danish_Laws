Betænkning afgivet af Skatteudvalget den 30. november 2017 Betænkning over Forslag til skatteindberetningslov [af skatteministeren (Karsten Lauritzen)]:
1. Ændringsforslag Skatteministeren har stillet 6 ændringsforslag til lovforslaget.
2. Udvalgsarbejdet Lovforslaget blev fremsat den 4. oktober 2017 og var til 1. behandling den 10. oktober 2017. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 5 møder.
Sammenhæng med andre lovforslag Lovforslaget har været sambehandlet med L 13 (Forslag til skattekontrollov) og L 15 (Forslag til lov om ændring af aktieavancebeskatningsloven, kildeskatteloven, skattekontrolloven og forskellige andre love).
Høring Et udkast til lovforslaget har inden fremsættelsen været sendt i høring, og skatteministeren sendte den 30. juni 2017 dette udkast til udvalget, jf.
SAU alm. del  bilag 240, folketingsåret 2016-17. Den 4. og 6. oktober 2017 sendte skatteministeren de indkomne høringssvar og et notat herom til udvalget.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
 Dansk Folkepartis, Venstres, Liberal Alliances og Det Konservative Folkepartis medlemmer af udvalget mener, at det har været tiltrængt med en gennemgribende revision og modernisering af skattekontrolloven med henblik på at sikre effektive, klare og tidssvarende kontrolhjemler og opnå en mere hensigtsmæssig struktur.
Som led heri foreslås en opdeling af den gældende skattekontrollov i en skattekontrollov og en skatteindberetningslov.
Det vil øge retssikkerheden, idet lovene vil blive mere overskuelige og lettere at forstå for både borgere, virksomheder og myndigheder.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 11 Af skatteministeren, tiltrådt af udvalget:
 1) I stk. 1, nr. 8, ændres »§§ 30 og 31« til: »§§ 30-31«.
[Korrektion af henvisning] Til § 16 2) I stk. 2, nr. 6, ændres »aktien.« til: »aktien m.v.« [Ensartet begrebsanvendelse i § 16] Til § 57 3) I stk. 3 ændres »§ 52, stk. 2-5 eller 7-10« til: »§ 52, stk. 2, nr. 2-5 eller 7-9«.
[Rettelse af henvisning og fjernelse af mulighed for at pålægge en indberetningspligtig at lukke en konto m.v. som følge af en ukorrekt udbetalt terminsrente] 4) I stk. 5, 1. pkt., udgår »eller 2«.
[Korrektion af henvisning] 5) I stk. 5, 2. pkt., udgår »og 2«.
[Korrektion af henvisning] Til § 63 6) Stk. 2 affattes således:
»Stk. 2. En sigtet uden forsvarer i en sag, der kan afgøres administrativt, har samme ret til aktindsigt i sin egen sag, som en forsvarer har efter § 3 i lov om adgang til forsvarerbistand under en administrativ skatte- eller afgiftsstraffesag.« [Harmonisering af formuleringer i henholdsvis lovforslag nr.
L 13 og lovforslag nr.
L 14] Bemærkninger Til nr. 1 I lovforslagets § 11, stk. 1, nr. 8, henvises til dispositioner af den karakter, som er nævnt i pensionsbeskatningslovens §§ 30 og 31.
Imidlertid henvises der i den gældende bestemmelse i skattekontrollovens § 8 F, nr. 7, til §§ 30-31. Denne henvisning omfatter også §§ 30 A og 30 B.
Det har ikke været hensigten at ændre denne henvisning.
 Det foreslås derfor, at henvisningen til »§§ 30 og 31« ændres til en henvisning til »§§ 30-31«.
Til nr. 2 I § 16 henvises til »aktier m.v.«.
Dette omfatter de papirer, der er omfattet af aktieavancebeskatningsloven.
Ved en fejl er »m.v.« ikke medtaget i bestemmelsens nr. 6.
 Med ændringen er der således tale om en ensartning af begrebsanvendelsen i § 16.
Til nr. 3 § 57, stk. 3, henviser til »§ 52, stk. 2-5 og 7-10«.
Imidlertid indeholder § 52 alene 3 stykker.
I lovforslagets bemærkninger er der korrekt henvist til »§ 52, stk. 2, nr. 2-5 og 7-9«.
Det foreslås at ændre henvisningen til »§ 52, stk. 2, nr. 2-5 og 7-9«.
Det foreslås, at henvisningen i lovteksten til stk. 10 (dvs. i realiteten nr. 10) udgår, da der er tale om, at en indberetningspligtig har udbetalt en terminsrente uden at have de nødvendige oplysninger.
Lovforslagets § 57 giver mulighed for, at SKAT kan pålægge en indberetningspligtig at lukke en konto m.v.
Et sådant pålæg er ikke relevant i forhold til en ukorrekt udbetalt terminsrente.
Til nr. 4 I lovforslagets § 57, stk. 5, 1. pkt., henvises til samme paragrafs »stk. 1-4 eller 2«.
Stk. 2 er en del af stk. 1-4, hvorfor det foreslås, at henvisningen til »eller 2« udgår.
Til nr. 5 I lovforslagets § 57, stk. 5, 2. pkt., henvises til samme paragrafs »stk. 1-4 og 2«.
Stk. 2 er en del af stk. 1-4, hvorfor det foreslås, at henvisningen til »og 2« udgår.
Til nr. 6 Det foreslås at nyaffatte § 63, stk. 2, således at formuleringen er enslydende med formuleringen af den tilsvarende bestemmelse i § 88, stk. 2, i lovforslag nr.
L 13. Det er hverken hensigtsmæssigt eller velbegrundet, at der er forskel på formuleringen af de to bestemmelser, da bestemmelsernes tiltænkte indhold er det samme.
Dennis Flydtkjær (DF) Hans Kristian Skibby (DF) Kim Christiansen (DF) Jan Rytkjær Callesen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Preben Bang Henriksen (V) Jacob Jensen (V) Torsten Schack Pedersen (V) Mads Fuglede (V) Joachim B.
Olsen (LA) nfmd.
May-Britt Kattrup (LA) Anders Johansson (KF) Per Husted (S) Malte Larsen (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) fmd.
Claus Larsen-Jensen (S) Rune Lund (EL) Pelle Dragsted (EL) Josephine Fock (ALT) René Gade (ALT) Andreas Steenberg (RV) Lisbeth Bech Poulsen (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
