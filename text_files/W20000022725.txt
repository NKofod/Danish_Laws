Skrivelse om, hvorvidt et  

 amtsrådsmedlem, der har vedtaget et bødeforelæg på  

 28.500 kr. for overtrædelse af våbenlovgivningen, er valgbar (Fra Valgbarhedsnævnet til et amtsråd) Ved brev af 26. oktober 2000 har X Amtsråd i henhold  

 til den kommunale valglovs § 101, stk. 4, indberettet til  

 Valgbarhedsnævnet, at amtsrådsmedlem NN har vedtaget et  

 bødeforelæg for overtrædelse af  

 våbenlovgivningen.
 Det fremgår af sagen, at den pågældende,  

 hvis tilladelse som våbenhandler ikke var blevet forlænget i  

 1996, den 16. oktober 2000 har vedtaget et bødeforelæg på  

 28.500 kr. for overtrædelse af lov om våben og eksplosivstoffer §  

 2, stk. 1, jf. § 10, stk. 1, jf. lovbekendtgørelse nr. 67 af 26.  

 januar 2000 ved på bopælen den 17. februar 2000 uden politiets  

 tilladelse at have været i besiddelse af forskellige skydevåben,  

 ammunition m.m., samt ved den 30. marts 1995 som våbenhandler uden  

 politiets tilladelse at have handlet og indført en riffel af typen  

 Winchester, og ved den 10. maj 1997 uden politiets tilladelse at have handlet  

 og indført yderligere to rifler af denne type.
 I denne anledning skal man meddele, at  

 Valgbarhedsnævnet har fundet, at den begåede handling uanset de  

 krav, der må stilles til personer, der beklæder hverv som medlem  

 af kommunale råd ikke i almindeligt omdømme gør den  

 pågældende uværdig til at være medlem af kommunale  

 råd, jf. den kommunale valglovs § 4.
 Den pågældende må derfor anses for  

 valgbar.
