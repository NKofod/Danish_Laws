Fremsat den 19. december 2014 af Özlem Sara Cekic (SF), Eigil Andersen (SF) og Jonas Dahl (SF) Forslag til folketingsbeslutning om sorgorlov til fædre/medmødre Folketinget pålægger regeringen at fremsætte et lovforslag, der indfører adgang til sorgorlov på 14 uger til fædre/medmødre i forbindelse med spædbarnsdød.
Lovforslaget bør tillige tage stilling til adoptanters rettigheder ved spædbarnsdød.
Forslagsstillerne foreslår, at reglerne træder i kraft med virkning fra den 1. april 2015.
Bemærkninger til forslaget Forældre, der mister et barn, rammes af stor sorg.
Lovgivningen vedrørende spædbarnsdød anerkender dette i forhold til den ene part  nemlig moren.
 Som reglerne er i dag, har moren til et dødfødt barn eller et barn, der dør inden den 32. uge efter fødslen, ret til 14 ugers fravær, mens faren eller medmoren alene bevarer den almindelige ret til 2 sammenhængende ugers fravær efter fødslen.
Fædre og medmødre, der mister et barn, bliver lige så hårdt ramt af sorg som moren til barnet.
Det skal barselloven tage højde for.
Lovforslaget skal ligestille forældrene ved spædbarnsdød og sikre, at begge forældre får ret til fravær og barselsdagpenge i 14 uger.
Det mener SF er helt rigtigt.
 Moren og faren eller medmoren er forældre på lige fod, både i de glædeligste øjeblikke, og når sorgen er tungest at bære.
Lovgivningen overser også, at den sorg, det er at miste et barn, i høj grad er en sorg, man oplever som familie.
Forældre, der mister et barn, har behov for tid og ro sammen til at bearbejde sorgen.
Men virkeligheden i dag er, at moren efter 14 dage sidder hjemme med sin sorg, mens faren eller medmoren er tvunget tilbage på arbejde.
 Forslagsstillerne finder, at lovgivningen i dag er udtryk for urimelig forskelsbehandling, manglende anerkendelse af fædres og medmødres sorg og manglende anerkendelse af familiens behov for sammen at komme igennem en meget tung og svær periode.
Forslagsstillerne pålægger derfor regeringen snarest at fremsætte et lovforslag, der ligestiller forældre i forbindelse med spædbarnsdød og indfører 14 ugers sorgorlov til fædre/medmødre.
Lovforslaget bør tillige tage stilling til adoptanters rettigheder ved spædbarnsdød.
De nye regler bør træde i kraft snarest og senest den 1. april 2015.
 Beskæftigelsesministeren har ved besvarelsen af LIU (jf. folketingsåret 2013-14) alm. del  spm. 36 og LIU alm. del  spm. 10 skønnet, at de udgifter, der vil være forbundet med at ligestille forældre i forhold til sorgorlov, vil udgøre ca. 24 mio. kr. årligt, hvis alle udnytter muligheden fuldt ud og der ikke tages højde for sparede udgifter til bl.a. sygeorlov.
Skriftlig fremsættelse Özlem Sara Cekic (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om sorgorlov til fædre/medmødre.
(Beslutningsforslag nr.
B 51) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
