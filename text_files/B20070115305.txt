Bekendtgørelse om anerkendelse af udenlandske beviser til tjeneste i handelsskibe (anerkendelsesbeviser) 1) I medfør af § 20, stk. 5 og 6, i lov nr. 15 af 13. januar 1997 om skibes besætning, som ændret ved lov nr. 1261 af 20. december 2000, fastsættes:
Definitioner og formål § 1. Denne bekendtgørelse fastsætter de nærmere regler for udstedelse af dansk STCW-konventionspåtegning (anerkendelsesbevis) til udenlandske beviser, jf. stk. 5.
 Stk. 2. Ved STCW-konventionen forstås den internationale konvention om uddannelse af søfarende, om sønæring og om vagthold, i det omfang den gælder for de pågældende områder, under hensyntagen til overgangsbestemmelserne i artikel VII og reglement I/15 i konventionen og inklusive, hvor dette er relevant, de gældende bestemmelser i STCW-koden, i den gældende affattelse.
 Stk. 3. Ved STCW-koden forstås den ved STCW 1995-partkonferencens resolution nr. 2 vedtagne kode om uddannelse af søfarende, om sønæring og om vagthold, i den gældende affattelse.
 Stk. 4. Ved anerkendelsesbevis forstås bevis udstedt af Søfartsstyrelsen forsynet med STCW-konventionspåtegning i overensstemmelse med bestemmelserne i STCW-konventionen.
Stk. 5. Ved »Udenlandsk bevis« forstås i denne bekendtgørelse et gyldigt bevis udstedt af en kompetent udenlandsk myndighed i et land, der er part til STCW-konventionen, og 1) som giver ret til tjeneste som officer i dette lands handelsskibe, og 2) som er udstedt i overensstemmelse med reglement II/1, II/2, II/3, III/1, III/2, III/3, IV/2, V/1 eller VII/1 i STCW-konventionen i den gældende affattelse.
 Stk. 6. Ved radiotjeneste forstås tjeneste, som alt efter forholdene omfatter vagt og teknisk vedligeholdelse og reparationer, som udføres i henhold til radioreglementet, den internationale konvention om sikkerhed for menneskeliv på søen (1974) (SOLAS-konventionen) og, alt efter den enkelte medlemsstats ønsker, relevante anbefalinger fra Den Internationale Søfartsorganisation (IMO), i den gældende affattelse.
Anerkendelse af sønæringsbeviser fra EU og EØS-lande § 2. For personer, der opfylder betingelserne i De Europæiske Fællesskabers direktiv om gensidig anerkendelse af sønæringsbeviser finder bestemmelserne i § 3, stk. 1, nr. 2, og § 5, stk. 1, nr. 1, og nr. 3, ikke anvendelse.
 Udstedelse af anerkendelsesbevis m.v.
 § 3. Anerkendelse af udenlandske beviser forudsætter, at:
1) IMOs Sikkerhedskomite har meddelt, at det bevisudstedende land ved sit informationsmateriale til IMO har vist, at det fuldt og helt har implementeret STCW-konventionen, 2) EU-Kommissionen gennem procedure indeholdt i Europa-Parlamentets og Rådets direktiv 2001/25/EF om minimumsuddannelsesniveauet for søfartserhverv med senere ændringer har meddelt, at det pågældende land fuldt og helt opfylder STCW-konventionens minimumskrav til kvalifikationer, udstedelse af beviser, opretholdelse af registre over udstedte beviser samt etablering af systemer til kvalitetssikring af uddannelse og bevisudstedelse, og 3) Danmark i henhold til STCW-konventionens bestemmelser har indgået en aftale om anerkendelse af beviser med det pågældende land.
 Stk. 2. En liste over lande omfattet af stk. 1, nr. 3, offentliggøres i Meddelelser fra Søfartsstyrelsen.
 Stk. 3. Rederier, som påtænker ansættelse af søfarende i besiddelse af udenlandsk bevis udstedt af et land, der ikke er opført på den i stk. 2 nævnte liste, kan anmode Søfartsstyrelsen om at foranledige, at EU-Kommissionen indleder procedurer i henhold til stk. 1, nr. 2, over for det pågældende bevisudstedende land.
 Stk. 4. Hvis ikke EU-Kommissionen inden for en frist på 3 måneder fra det tidspunkt, Søfartsstyrelsen har indgivet anmodning om at indlede procedure, jf. stk. 3, har truffet afgørelse, kan Søfartsstyrelsen træffe afgørelse om anerkendelse af det pågældende land.
 § 4. Ansøgning om udstedelse af anerkendelsesbevis indgives til Søfartsstyrelsen på særlig formular, som rekvireres i Søfartsstyrelsen.
 Stk. 2. Ansøgningsskemaer, for personer der ikke er omfattet af § 2, udfyldes og indsendes af rederiet eller af dettes repræsentant i overensstemmelse med den på formularen påtrykte vejledning.
 § 5. Udstedelse af anerkendelsesbevis forudsætter, at:
1) der foreligger tilkendegivelse fra det ansøgende rederi om beskæftigelse af den pågældende søfarende i et skib registreret i Dansk Internationalt Skibsregister, 2) ansøgeren over for Søfartsstyrelsen eller en af denne bemyndiget virksomhed eller institution behørigt har legitimeret sig og forevist krævede dokumentationer, jf. vejledningen, 3) ansøgeren har aflagt en prøve, hvis form og indhold fastsættes af Søfartsstyrelsen, jf. dog stk. 2 og 3, og 4) kendskab til dansk søfartslovgivning ved udstedelse af anerkendelsesbevis, der giver ret til tjeneste som skibsfører, overstyrmand, maskinchef eller 1. maskinmester, er særskilt dokumenteret ved prøveaflæggelse over for Søfartsstyrelsen eller en af denne bemyndiget virksomhed eller institution, eller ved med tilfredsstillende resultat at have gennemført et af Søfartsstyrelsen godkendt kursus.
Stk. 2. Krav om prøveaflæggelse, jf. stk. 1, nr. 3, kan fraviges, når Søfartsstyrelsen har et særligt indgående kendskab til det bevisudstedende lands uddannelses- og bevisudstedelsessystem eller til den uddannelsesinstitution, hvor bevisindehaveren har gennemført uddannelsen.
I »Meddelelser fra Søfartsstyrelsen« offentliggøres, i hvilke tilfælde krav om prøveaflæggelse bortfalder.
 Stk. 3. Krav om prøveaflæggelse, jf. stk. 1, nr. 3, kan endvidere fraviges, såfremt der for ansøgeren foreligger en egnethedserklæring fra en skibsfører eller maskinchef, under hvilken ansøgeren har gjort tjeneste i overtallig stilling i et skib tilhørende det i stk. 1, nr. 1, nævnte rederi under følgende vilkår:
 1) Inden tjenesten påbegyndes, skal der gennem rederiet være indsendt ansøgning om udstedelse af anerkendelsesbevis i overensstemmelse med § 4. Søfartsstyrelsen vil herefter underrette rederiet om, at et anerkendelsesbevis vil kunne udstedes på grundlag af egnethedserklæringen.
2) Efter mindst 1 måneds overtallig tjeneste kan skibsføreren udstede en egnethedserklæring på grundlag af vurdering af den pågældendes kvalifikationer til den tjeneste, hvortil der søges anerkendelsesbevis.
Ved ansøgning om anerkendelsesbevis til en maskinofficer kan maskinchefen udstede egnethedserklæringen.
 Stk. 4. Krav om prøve eller gennemført kursus, jf. stk. 1, nr. 4, kan i særlige tilfælde fraviges, når tilstrækkeligt kendskab til dansk søfartslovgivning dokumenteres på anden måde.
 Stk. 5. For at blive godkendt til udstedelse af egnethedserklæring, jf. stk. 3, forudsættes, at vedkommende skibsfører eller maskinchef er i besiddelse af dansk sønæringsbevis, og at rederiet har sikret sig, at vedkommende er kvalificeret til at udstede egnethedserklæringer.
§ 6. Et anerkendelsesbevis udstedes med gyldighed på højst 5 år.
Gyldighedsperioden kan ikke overstige udløbsdatoen for det udenlandske bevis, der anerkendes.
 Stk. 2. Et udenlandsk anerkendelsesbevis kan ikke benyttes som grundlag for udstedelse af dansk anerkendelsesbevis.
Stk. 3. Anerkendelsesbevis som skibsfører kan kun udstedes til personer, der opfylder kravene i lov om skibes besætning og reglerne udstedt i medfør heraf.
Anerkendelsesbeviser kan begrænses til at udføre tjeneste som skibsfører for en begrænset periode eller på et eller flere skibe.
Overdragelse af beføjelser til en virksomhed eller institution § 7. Hvis Søfartsstyrelsen vurderer, at der er særligt begrundet behov herfor, kan styrelsen bemyndige en virksomhed eller institution til at varetage de i § 5, stk. 1, nr. 3 nævnte opgaver under forudsætning af, at virksomheden eller institutionen:
1) ikke driver forhyringsvirksomhed, 2) har et indgående kendskab til dansk rederivirksomhed, 3) har et indgående kendskab til de maritime uddannelser i det bevisudstedende land, 4) kan gennemføre operationelle tests på betryggende vis i henhold til Søfartsstyrelsens retningslinier, og 5) dokumenterer varetagelsen af de overdragede opgaver i et godkendt kvalitetssystem, der opfylder kravene i Søfartsstyrelsens standard for kvalitetsstyring af de maritime uddannelser.
 Stk. 2. Søfartsstyrelsen godkender den betaling, der opkræves for varetagelsen af de overdragede opgaver.
 Stk. 3. For at opretholde bemyndigelsen skal virksomheden eller institutionen auditeres af Søfartsstyrelsen, hvor virksomheden eller institutionen godtgør, at betingelserne for bemyndigelsen fortsat er opfyldt.
 Stk. 4. Søfartsstyrelsen fastsætter omfanget af samt tidspunkter og terminer for audit.
 Stk. 5. Søfartsstyrelsen kan pålægge virksomheden eller institutionen konkrete initiativer og handlinger, som er nødvendige for opfyldelsen af betingelserne for bemyndigelsen, og bestemme, hvornår disse skal være gennemført.
 Stk. 6. Såfremt Søfartsstyrelsen efter en samlet vurdering skønner, at en virksomhed eller institution ikke opfylder betingelserne for bemyndigelsen, og ikke opfylder pålæg om inden for en fastsat frist at rette op herpå, tilbagekaldes godkendelsen.
 Stk. 7. Søfartsstyrelsen kan indhente oplysninger fra virksomheden eller institutionen om de i § 5, stk. 1 nr. 3 nævnte opgaver, samt om personalets kvalifikationer og udstyr, til brug for gennemførelse af tilsyn og kvalitetssikring.
Inddragelse af et anerkendelsesbevis § 8. Søfartsstyrelsen kan inddrage et anerkendelsesbevis, hvis indehaveren ved sin sejlads eller anden tjeneste om bord har udgjort en direkte trussel mod liv, ejendom eller miljøet eller det på grund af indehaverens sjælelige eller legemlige tilstand skønnes uforsvarligt fortsat at lade den pågældende udøve den virksomhed, beviset giver ret til.
 Stk. 2. Såfremt indehaveren af et anerkendelsesbevis stadig er ansat i et skib tilhørende det pågældende rederi, er rederiet ansvarlig for, at et inddraget bevis indleveres til Søfartsstyrelsen.
 Stk. 3. Når der er truffet afgørelse om inddragelse af et anerkendelsesbevis, underrettes det bevisudstedende land af Søfartsstyrelsen om afgørelsen.
 Stk. 4. Indehaveren af et anerkendelsesbevis kan kræve at få indbragt Søfartsstyrelsens afgørelse om inddragelse af et anerkendelsesbevis for Ankenævnet for Søfartsforhold.
Tjeneste uden anerkendelsesbevis § 9. Bortset fra stillingen som skibsfører, er tjeneste i stilling, hvor anerkendelsesbevis er foreskrevet, tilladt uden anerkendelsesbevis i en periode på højest 3 måneder, hvis:
1) den pågældende søfarende er i besiddelse af gyldigt udenlandsk sønæringsbevis, som af den bevisudstedende stat er påtegnet om, at pågældende i henhold til STCW-konventionen er kvalificeret til den tjeneste, der varetages, 2) det bevisudstedende land er opført på den i § 3, stk. 2, nævnte liste, 3) betingelserne i § 5, stk. 2, for bortfald af prøvekrav er opfyldt, eller Søfartsstyrelsen på grundlag af en modtaget egnethedserklæring, jf. § 5, stk. 3, har meddelt, at anerkendelsesbevis kan udstedes, 4) rederiet har sikret sig, at betingelserne i § 5, stk. 1, nr. 4, bliver opfyldt, hvis der er tale om tjeneste som overstyrmand, maskinchef eller 1. maskinmester, 5) ansøgning om anerkendelsesbevis er indsendt til Søfartsstyrelsen i overensstemmelse med gældende vejledning og modtagelsen af denne er bekræftet af Søfartsstyrelsen forinden tjenesten tiltrædes, og 6) det udenlandske bevis i original form forefindes om bord sammen med behørig dokumentation for, at indsendelse af ansøgning er sket.
 Stk. 2. For udførelse af radiotjeneste som radiooperatør kræves udover forudsætningerne i stk. 1, at pågældendes radiocertifikat af Søfartsstyrelsen er godkendt i henhold til Radioreglementet.
Gebyrer § 10. Med ansøgningen skal følge et gebyr på 500 kr.
 Stk. 2. En ansøgning kan først behandles, når det i stk. 1 nævnte gebyr er indbetalt til Søfartsstyrelsen.
 Stk. 3. Særskilt gebyr, hvis størrelse fastsættes af Søfartsstyrelsen på grundlag af prøvens omfang og afholdelse, opkræves ved prøve aflagt over for Søfartsstyrelsen i henhold til § 5, stk. 1, nr. 3 og 4.
 Stk. 4. I forbindelse med anmodning i henhold til § 3, stk. 4, kan Søfartsstyrelsen opkræve betaling til dækning af udgifter ved undersøgelser, herunder eventuelle nødvendige stedlige inspektioner, hvis der er tale om et land, hvorfra alene ganske få anerkendelsesbeviser ønskes udstedt.
Ikrafttræden § 11. Bekendtgørelsen træder i kraft den 20. oktober 2007.
 Stk. 2. Bekendtgørelse nr. 315 af 4. maj 2005 om anerkendelse af udenlandske beviser til tjeneste i handelsskibe ophæves.
Søfartsstyrelsen, den 4. oktober 2007 Andreas Nordseth / Mads Schear Mikkelsen 1) Bekendtgørelsen indeholder bestemmelser, der gennemfører Europa-Parlamentets og Rådets direktiv 2001/25/EF af 4. april 2001 om minimumsuddannelsesniveauet for søfartserhverv (EF-Tidende 2001 L 136, s. 17) som bl.a. ændret ved Europa-Parlamentets og Rådets direktiv nr. 2005/45/EF af 7. september 2005 om ændring af direktiv 2001/25/EF om minimumsuddannelsesniveauet for søfartserhverv (EF-Tidende 2005 L 255, s. 161).
