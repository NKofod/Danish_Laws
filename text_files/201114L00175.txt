Betænkning afgivet af Skatteudvalget den 15. december 2011 Betænkning over Forslag til lov om ændring af chokoladeafgiftsloven, tobaksafgiftsloven, øl- og vinafgiftsloven og forskellige andre love (Afgiftsforhøjelser på chokolade, sukkervarer, is, sodavand, tobak, øl og vin) [af skatteministeren (Thor Möger Pedersen)] 1. Ændringsforslag Der er stillet 5 ændringsforslag til lovforslaget.
Skatteministeren har stillet ændringsforslag nr. 1-3 og 5. Ændringsforslag nr. 4 er stillet af Venstres, Dansk Folkepartis og Det Konservative Folkepartis medlemmer af udvalget.
2. Udvalgsarbejdet Lovforslaget blev fremsat den 21. november 2011 og var til 1. behandling den 29. november 2011. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og skatteministeren sendte den 21. november 2011 dette udkast til udvalget, jf.
L 33  bilag 1. Henholdsvis den 25. og den 27. november 2011 sendte skatteministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Bryggeriforeningen, Dansk Erhverv, Dansk Isindustri, De Samvirkende Købmænd m.fl., Fynbo Foods A/S, Hjerteforeningen, Kræftens Bekæmpelse og Danmarks Lungeforening, Miss Bagel & Miss Coffee, Ole Steen Larsen, Viby, Radius Kommunikation A/S, Vin og Spiritus Organisationen i Danmark, Kai Winter, Fejø, og WIOS Food ApS.
 Skatteministeren har over for udvalget kommenteret de skriftlige henvendelser til udvalget.
Deputationer Endvidere har følgende mundtligt over for udvalget redegjort for deres holdning til lovforslaget:
Bryggeriforeningen, Dansk Isindustri, De Samvirkende Købmænd m.fl. og Vin og Spiritus Organisationen i Danmark.
Spørgsmål Udvalget har stillet 66 spørgsmål til skatteministeren, 6 spørgsmål til ministeren for by, bolig og landdistrikter, 5 spørgsmål til ministeren for sundhed og forebyggelse, 3 spørgsmål til justitsministeren og 2 spørgsmål til beskæftigelsesministeren til skriftlig besvarelse, som disse har besvaret.
Samråd Udvalget har stillet 7 spørgsmål til henholdsvis skatteministeren, justitsministeren, ministeren for by, bolig og landdistrikter, ministeren for sundhed og forebyggelse og beskæftigelsesministeren, som disse har besvaret i samråd den 8. december 2011. Ministrene har fremsendt de talepapirer, der lå til grund for besvarelserne, til udvalget.
3. Indstillinger og politiske bemærkninger Et flertal i udvalget (S, RV, EL og SF) indstiller lovforslaget til vedtagelse med de af skatteministeren under nr. 1-3 og 5 stillede ændringsforslag.
Flertallet vil stemme imod det under nr. 4 stillede ændringsforslag.
Et mindretal i udvalget (V, DF, LA og KF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Venstres, Dansk Folkepartis og Det Konservative Folkepartis medlemmer af udvalget finder, at dette lovforslag har en lang række negative konsekvenser.
For det første vil lovforslaget flytte arbejdspladser ud af landet.
Skatteministeren har i sine svar oplyst, at 480 fuldtidsstillinger i detailhandlen vil forsvinde med dette lovforslag, fordi grænsehandelen vil stige voldsomt.
Det vil særlig være i det syd- og sønderjyske område, at arbejdspladserne vil forsvinde.
Hvor stor stigningen i grænsehandelen reelt bliver, er uklart.
Skatteministeren antager blot, at den såkaldte ketchupeffekt  hvor grænsehandelen vil eksplodere som følge af en marginal afgiftsstigning  ikke vil finde sted.
Venstre, Dansk Folkeparti og Det Konservative Folkeparti finder, at det er en voldsom antagelse at bygge forventningerne til grænsehandel på, særlig når man ser på, hvordan tidligere afgiftsstigninger har ført til dramatiske stigninger i såvel grænsehandel som illegal handel.
Hertil kommer, at skatteministeren i sit svar på Skatteudvalgets spørgsmål nr. 25 indrømmer, at de store afgiftsstigninger vil ramme de laveste indkomster hårdest.
Regeringen har også forsøgt at sælge afgiftsstigningerne ud fra en sundhedsfremmende begrundelse, men regeringen har haft meget svært ved at fremvise konkrete eksempler på, at det vil blive tilfældet med dette forslag.
Afgiftsstigningerne varsles endvidere med ekstremt kort varsel.
Fra 3. behandlingen i Folketinget til ikrafttræden går der 10 dage  og det er vel at mærke hen over julen.
Venstre, Dansk Folkeparti og Det Konservative Folkeparti har derfor stillet ændringsforslag om, at afgiftsstigningerne først træder i kraft den 1. marts 2012, så detailhandelen har en rimelig mulighed for at omstille sig til de nye afgifter.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Til § 5 Af skatteministeren, tiltrådt af udvalget:
 1) Efter nr. 1 indsættes som nye numre:
 »01. I § 2, stk. 2, 2. pkt., ændres »70« til: »87,50«.
 02. I § 2, stk. 2, 3. pkt., ændres »236.073« til: »295.091« og »6,20« til: »7,75«.
03. I § 2, stk. 2, 4. pkt., ændres »20« til: »25« og »10.000« til: »8.000«.« [Forhøjelse af satserne i ølmoderationsordningen, jf. øl- og vinafgiftslovens § 2, med 25 pct.] 2) I nr. 2 ændres »6,03« til: »4,88«.
[Reduktion af afgiftsforhøjelsen af vin med et lavt alkoholindhold (1,26 pct.) fra 55 pct. til 25 pct.] 3) I nr. 7 ændres »5,37« til: »6,52«.
[Tillægsafgiften for vinbaserede alkoholsodavand opjusteres] Til § 7 Af et mindretal (V, DF og KF), tiltrådt af et mindretal (LA):
 4) I stk. 1 ændres »1. januar 2012« til: »1. marts 2012«.
[Ændring af lovens ikrafttrædelsestidspunkt] Af skatteministeren, tiltrådt af udvalget:
 5) Som stk. 5-10 indsættes:
 »Stk. 5. Hvis en virksomhed registreret efter tobaksafgiftsloven i perioden fra og med den 12. december 2011 til og med den 31. marts 2012 køber stempelmærker til mere end 20 pct. flere styk cigaretter og kilogram røgtobak, end virksomheden normalt ville gøre i en periode på 112 dage, anses det overskydende køb for foretaget den 1. april 2012 og vil hermed blive efterreguleret i henhold til de i stk. 4 foreslåede afgiftssatser.
 Stk. 6. I afgørelsen af, til hvor mange styk cigaretter og kilogram røgtobak en virksomhed normalt ville købe stempelmærker i en periode på 112 dage, jf. stk. 5, tages udgangspunkt i, til hvor mange styk cigaretter og kilogram røgtobak virksomheden i gennemsnit har købt stempelmærker pr. dag i perioden fra og med den 1. januar 2011 til og med den 30. juni 2011. Antallet ganges herefter med 112.
 Stk. 7. For virksomheder, som er registreret efter tobaksafgiftsloven efter den 1. januar 2011, men dog senest den 31. marts 2011, tages der i afgørelsen af, til hvor mange styk cigaretter og kilogram røgtobak virksomheden normalt ville købe stempelmærker i en periode på 112 dage, jf. stk. 5, udgangspunkt i, til hvor mange styk cigaretter og kilogram røgtobak virksomheden i gennemsnit har købt stempelmærker pr. dag i perioden fra og med den 1. april 2011 til og med den 30. juni 2011. Herefter anvendes metoden i stk. 6.
 Stk. 8. For virksomheder, som er registreret efter tobaksafgiftsloven efter den 31. marts 2011, men dog senest den 12. oktober 2011, tages der i afgørelsen af, til hvor mange styk cigaretter og kilogram røgtobak virksomheden normalt ville købe stempelmærker i en periode på 112 dage, jf. stk. 5, udgangspunkt i, til hvor mange styk cigaretter og kilogram røgtobak virksomheden i gennemsnit har købt stempelmærker pr. dag i perioden fra og med den 12. oktober 2011 til og med den 12. november 2011. Herefter anvendes metoden i stk. 6.
 Stk. 9. For virksomheder, som er registreret efter tobaksafgiftsloven efter den 12. oktober 2011, finder stk. 5 ikke anvendelse.
Stk. 10. Virksomheder, der er koncernforbundne, betragtes i stk. 5-9 som en enkelt virksomhed.« [Forslaget sikrer, at der ikke sker væsentlig unaturlig lageropbygning i grossist- og detailleddet frem til den 1. april 2012] Bemærkninger Til nr. 1 Bryggerier, som producerer op til 200.000 hl øl om året, er efter øl- og vinafgiftslovens § 2 berettiget til at modtage ølmoderation, det vil sige, at de ved årets afslutning får udbetalt en afgiftslettelse, som er beregnet ud fra forrige års udleverede mængde.
Formålet med afgiftslettelsen (moderationen) er at styrke de mindre bryggeriers konkurrenceevne over for de større bryggerier.
Det kommer til udtryk, ved at afgiftslettelsen nedsættes i takt med en større udlevering af moderationsberettiget øl.
 Med dette ændringsforslag forhøjes satserne i ølmoderationsordningen med 25 pct. svarende til den foreslåede forhøjelse af ølafgiften, således at den ølmoderation, som de små bryggerier modtager efter de foreslåede afgiftsstigningers ikrafttræden, forholdsmæssigt er den samme som den, de modtager efter de gældende regler.
Provenumæssige konsekvenser En ændring af ølmoderationsordningen som foreslået skønnes at medføre et beskedent provenutab på godt 1 mio. kr. årligt fra 2012 og frem.
Da der er tale om en forhøjelse af den gældende afgiftslettelse, er der også tale om en forøgelse af den skatteudgift, som er forbundet hermed, svarende til det skønnede provenutab.
Til nr. 2 og 3 Den foreslåede forhøjelse af vinafgiften med ca. 55 pct. rammer producenter af cider med et alkoholindhold på mellem 1,2 og 6 pct., som produceres af 100 pct. gæret frugtsaft, særlig hårdt, da disse ikke er omfattet af tillægsafgiften og der derfor ikke sker den samme modregulering af afgiftssatsen, som det er tilfældet med ciderprodukter, som er omfattet af tillægsafgiften.
 Da vin og rene ciderprodukter med et alkoholindhold mellem 1,2 og 6 pct. må betragtes som lavalkoholprodukter i stil med øl, foreslås det hermed at reducere den foreslåede forhøjelse af afgiften for disse produkter, således at den herefter udgør 25 pct. og den nuværende afgiftsforskel til øl dermed fastholdes.
 Samtidig opjusteres tillægsafgiften for vinbaserede alkoholsodavand, således at den samlede afgift på en alkoholsodavand forbliver den samme, uanset om der er tale om en øl-, vin- eller spiritusbaseret alkoholsodavand.
Provenumæssige konsekvenser Lempelse af den i L 33 foreslåede forhøjelse af vinafgiften skønnes samlet set at medføre et begrænset mindreprovenu på ca. 5 mio. kr. årligt fra 2012 og frem i forhold til det i L 33 forudsatte merprovenu.
Til nr. 4 Formålet med ændringsforslaget er at udskyde lovens ikrafttrædelsestidspunkt til den 1. marts 2012. Baggrunden for dette er, at den oprindelige ikrafttrædelsesdato i lovforslaget, den 1. januar 2012, levner urimelig kort tid mellem lovforslagets vedtagelse og ikrafttrædelsestidspunktet.
Det ville give store problemer for importører, producenter, grossister, detailhandel og restauranter.
Efter Venstres, Dansk Folkepartis og Det Konservative Folkepartis opfattelse bør lovgivning vedtages i så god tid, at de berørte parter kan nå at indrette sig efter afgiftsstigningerne, og det er ikke muligt for parterne med ikrafttræden allerede den 1. januar 2012. Derfor foreslås ikrafttrædelsestidspunktet flyttet 2 måneder til den 1. marts 2012.
Til nr. 5 Ifølge lovforslaget træder afgiftsforhøjelserne på tobak i kraft den 1. april 2012. Ikrafttrædelsesbestemmelsen er udformet således, at de foreslåede forhøjelser gælder for de varer, som udleveres til forbrug fra registrerede virksomheder, angives til fortoldning eller importeres fra og med den 1. april 2012. Den nævnte bestemmelse afskærer dermed ikke producenter og importører fra at opbygge unaturlige mængder af tobaksprodukter hos grossister eller i detailhandelen i perioden til og med den 31. marts 2012. Disse varer vil herefter frit kunne sælges til forbrugerne til den gamle pris (og med den gamle afgift) efter den 1. april 2012, og hermed udsættes den forebyggelsesmæssige effekt af lovforslaget.
Det foreslås derfor i stk. 5 at indsætte en værnsregel, som sikrer, at der ikke sker væsentlige lageropbygninger hos grossister og detailhandlere i perioden til og med den 31. marts 2012. Bestemmelsen udformes således, at der lægges et loft over, til hvor mange styk cigaretter og kilogram røgtobak de registreringspligtige virksomheder må købe stempelmærker efter de gældende afgiftssatser, i perioden fra ændringsforslaget er stillet, til afgiftsstigningernes ikrafttræden den 1. april 2012. De stempelmærker, som de registreringspligtige virksomheder køber, som overstiger dette antal, vil herefter blive betragtet som købt den 1. april 2012, og afgiften vil derfor blive efterreguleret efter de foreslåede afgiftssatser.
Dette medfører ligeledes, at en virksomhed, hvis køb af stempelmærker overstiger det, der er anført i stk. 5, ikke vil kunne fradrage den moms, som er betalt i forbindelse med købet af disse stempelmærker.
Når afgiften efterfølgende reguleres efter de foreslåede afgiftssatser, reguleres momsen tilsvarende, og først herefter vil virksomheden kunne fradrage momsen.
Der er i beregningen af loftet over antal købte stempelmærker taget udgangspunkt i, til hvor mange styk cigaretter og kilogram røgtobak den enkelte virksomhed normalt køber stempelmærker i en periode på 112 dage (svarende til perioden fra og med den 12. december 2011 til og med den 31. marts 2011), og hertil er der lagt 20 pct.
Således sikres det i videst muligt omfang, at værnsreglen ikke medfører, at der i perioden til og med den 31. marts 2012 ikke er mulighed for at imødekomme den reelle forbrugerefterspørgsel på tobak.
Det foreslås, at reglen skal have virkning, fra ændringsforslaget er stillet, dvs. fra den dag, hvor ændringsforslaget er oversendt til og offentliggjort af Folketinget.
Da hensigten er at undgå unaturlig lageropbygning indtil afgiftsstigningernes ikrafttræden den 1. april 2012, er det nødvendigt med denne virkningsdato, da producenter m.v. i modsat fald ville have mulighed for at købe ubegrænsede antal af stempelmærker fra offentliggørelsen af ændringsforslaget og indtil lovens ikrafttræden.
En virkning tilbage i tiden, fra ændringsforslaget er stillet, er derfor nødvendig.
Stempelmærker købes hos SKAT og påsættes herefter pakker, som indeholder et givent antal cigaretter, og beholdere, som indeholder en given mængde røgtobak.
Det er anført på stempelmærket, hvor mange styk cigaretter eller gram røgtobak den givne pakke eller beholder indeholder.
Formuleringen i stk. 5 m.v., hvorefter det udelukkende er » tilladt at købe stempelmærker til op til 20 pct. flere styk cigaretter og kilogram røgtobaksprodukter, end virksomheden normalt ville gøre i en periode på 112 dage«, sikrer, at begrænsningen afspejler virksomhedernes reelle afsætning af cigaretter og røgtobak og ikke blot tager isoleret udgangspunkt i antal købte stempelmærker.
I modsat fald ville virksomhederne have mulighed for at omgå reglen, eksempelvis ved at købe langt flere af de stempelmærker, som skal påsættes en pakke med 20 styk cigaretter, og mindre af de stempelmærker, som skal påsættes en pakke med 10 styk cigaretter.
I stk. 6 fastsættes det nærmere, hvordan beregningen af, til hvor mange styk cigaretter og kilogram røgtobak en virksomhed normalt køber stempelmærker på 112 dage, foretages.
Det foreslås således, at det gennemsnitlige antal købte stempelmærker pr. dag i perioden fra og med den 1. januar 2011 til og med den 30. juni 2011 lægges til grund.
Virksomhedens gennemsnitlige antal købte stempelmærker pr. dag ganges herefter med 112. Hertil lægges de 20 pct., som fremgår af stk. 5.
 I stk. 7 tages der højde for den situation, hvor en virksomhed først er registreret efter tobaksafgiftsloven efter den 1. januar 2011, men dog senest den 31. marts 2011. For denne virksomhed foreslås det, at perioden fra og med den 1. april 2011 til og med den 30. juni 2011 lægges til grund for den videre beregning i stk. 6.
 I stk. 8 tages der højde for den situation, hvor en virksomhed er registreret efter tobaksafgiftsloven efter den 31. marts 2011, men dog senest den 12. oktober 2011. For denne virksomhed foreslås det, at perioden fra og med den 12. oktober 2011 til og med den 12. november 2011 lægges til grund for den videre beregning i stk. 6.
 Endelig foreslås det i stk. 9, at hvis virksomheden er registreret efter den 12. oktober 2011, finder reglen i stk. 5 ikke anvendelse, og virksomheden vil derfor ikke være begrænset i sit køb af stempelmærker.
 Det følger af stk. 10, at såfremt en virksomhed er koncernforbundet med en anden virksomhed, vil de i relation til stk. 5 blive betragtet som én virksomhed.
Provenumæssige konsekvenser Den foreslåede værnsregel skønnes at sikre, at den i L 33 forudsatte finansårsvirkning i 2012 ikke udhules af en betydelig lageropbygning af cigaretter og tobak til de priser og afgifter, som gælder inden ikrafttrædelsen af afgiftsforhøjelsen pr. 1. april 2012.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Lars Dohn (EL) Hans Andersen (V) Gitte Lillelund Bech (V) fmd.
Jakob Ellemann-Jensen (V) Lars Christian Lilleholt (V) Tina Nedergaard (V) Torsten Schack Pedersen (V) Finn Thranum (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Jens Henrik Thulesen Dahl (DF) Ole Birk Olesen (LA) nfmd.
Mike Legarth (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
