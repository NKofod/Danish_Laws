 I anledning af en anmodning fra Dansk Flygtningehjælp til en kommune  

 om at bistå med tilvejebringelsen af boliger til 300 af de flygtninge, som  

 var indkvarteret på centre i den pågældende kommune, vedtog  

 kommunalbestyrelsen at gøre generel brug af anvisningsretten til almennyttige  

 boliger i henhold til § 14, stk.
 2, 1. pkt., i lov om boligbyggeri (lovbekendtgørelse nr. 668 af 4.
 august 1995).
Kommunen oplyste, at det ville bero på en konkret vurdering, hvem der  

 i det enkelte tilfælde skulle have tildelt en lejlighed, som kommunen havde  

 anvisningsret til.
Bosniske krigsflygtninge, der manglede en bolig, ville  

 blive behandlet på linie med andre borgere i kommunen, der var husvilde.  

 Kommunen anså såvel bosniere som danskere, der ikke havde selvstændige  

 lejligheder, som husvilde.
 Udtalt, at kommunens begrænsning af anvendelsen af anvisningsretten  

 til at angå husvilde ikke fandtes at gå ud over lovens formål.
 Hvem der i det enkelte tilfælde skulle tildeles en lejlighed, som  

 kommunen havde anvisningsret til, var en skønsmæssig afgørelse.
Det var i overensstemmelse med lovens forarbejder, at adgangen blev  

 benyttet til indkvartering af husvilde.
Den af kommunen anlagte fortolkning,  

 hvor der ved husvilde blev forstået personer, der ikke havde selvstændige  

 lejligheder - og derfor også bosniske krigsflygtninge, der efter at have fået  

 opholdstilladelse skulle fraflytte et asylcenter - gav ikke ministeriet  

 anledning til bemærkninger.
 Ved brev af 10. oktober 1995 har Frederiksberg Kommune anmodet  

 Indenrigsministeriet om som tilsynsmyndighed at afgive en vejledende  

 udtalelse om lovligheden af kommunalbestyrelsens beslutning af 11. september  

 1995 vedrørende boligplaceringen af bosniske krigsflygtninge.
 Det fremgår af sagen, at Dansk Flygtningehjælp ved brev af 19. juli 1995  

 anmodede kommunen om at bistå med tilvejebringelse af boliger til 300 af de  

 flygtninge, som er indkvarteret på centre i Frederiksberg Kommune.  

 Anmodningen blev fremsat som led i den landsdækkende indkvarterings- og  

 integrationsopgave, som for tiden varetages af Dansk Flygtningehjælp, med  

 hensyn til et betydeligt antal bosniske krigsflygtninge, som løbende modtager  

 opholdstilladelse efter udlændingelovens § 7 eller § 9, stk. 2, nr. 5.
 Den 11. september 1995 vedtog Frederiksberg Kommunalbestyrelse efter  

 indstilling fra Bolig- og Ejendomsudvalget og Magistraten, »at tage  

 kvoten for bosniske flygtninge til efterretning og specielt for  

 boligplacering af disse at gøre generel brug af anvisningsret til  

 almennyttige boligselskaber, idet det skal tilstræbes, at der ikke sker  

 koncentration i områder, som allerede er socialt belastet, herunder  

 Stjernen.« Et flertal vedtog endvidere, »at der rettes henvendelse  

 til private udlejere om frivillige aftaler uden godtgørelse«.
Den 19. september 1995 tilskrev kommunen private udlejere med spørgsmål  

 om, hvor vidt de pågældende ville være villige til at stille en eller flere  

 lejligheder som er eller bliver ledige, til rådighed for kommunen med henblik  

 på løsning af opgaven.
Det anførtes samtidig, at kommunalbestyrelsen havde  

 besluttet ikke at benytte reglerne i lov nr. 281 af 27. april 1994 om  

 kommunal anvisningsret.
 Ved brev af 20. september 1995 rettede Frederiksberg Kommune henvendelse  

 til de almennyttige boligselskaber, og anførte bl.a. følgende:
 »Vedrørende anvisning af boliger til bosniske krigsflygtninge.
 Dansk Flygtningehjælp har rettet henvendelse til Frederiksberg Kommune og  

 anmodet om, at kommunen i løbet af 1995-96 fremskaffer boliger til 300 af de  

 bosniske krigsflygtninge, der er indkvarteret i Hovedstadsregionen.
 Frederiksberg Kommunalbestyrelse har vedtaget at påtage sig at fremskaffe  

 permanente boliger til denne gruppe flygtninge, hvilket indebærer, at  

 kommunen skal anvise omkring 150 boliger.
 Man påtænker at løse opgaven ved i første omgang at benytte egne  

 udlejningsejendomme, men håber også, at en henvendelse til private udlejere  

 vil skaffe udlejningsmuligheder.
Det må imidlertid forudses, at det ikke vil være muligt at løse opgaven  

 alene ved hjælp af disse lejligheder, og Frederiksberg Kommunalbestyrelse har  

 derfor i henhold til § 76 b, stk. 1, i lov om boligbyggeri vedtaget at kræve,  

 at hver fjerde ledige lejlighed i selskabets frederiksbergske bebyggelse med  

 virkning fra dags dato stilles til kommunens disposition, indtil opgaven er  

 løst...« Frederiksberg Kommune har på denne måde krævet anvisningsret til hver  

 fjerde ledigblevne lejlighed i de almennyttige afdelinger (bortset fra  

 Stjernen), hvor kommunen ikke før har haft anvisningsret.
Det fremgår endelig af sagen, at Frederiksberg Kommune ikke har truffet  

 beslutning om, hvorledes anvisningsordningen nærmere skal administreres.  

 Kommunen har i den forbindelse oplyst, at det vil bero på en konkret  

 vurdering, hvem der i det enkelte tilfælde skal have tildelt en lejlighed,  

 som kommunen har anvisningsret til.
Bosniske krigsflygtninge, der mangler en  

 bolig, vil blive behandlet på linie med andre borgere i kommunen, der er  

 husvilde.
Det bemærkes, at kommunen i den forbindelse har oplyst, at den  

 normalt ikke medvirker til at skaffe en bolig til husvilde fra andre kommuner  

 eller til egne borgere, der har en bolig, men som ønsker at flytte.
Kommunen  

 anser såvel bosniere som danskere, der ikke har selvstændige lejligheder, som  

 husvilde.
 I den anledning skal Indenrigsministeriet udtale følgende:
 § 14, stk. 2, 1. pkt., i lov om boligbyggeri (lovbekendtgørelse nr. 668 af  

 4. august 1995) er sålydende:
»Selskabet skal efter kommunalbestyrelsens bestemmelse stille indtil  

 hver fjerde ledige lejlighed til rådighed for kommunalbestyrelsen til løsning  

 af påtrængende boligsociale opgaver i kommunen herunder at opnå en mere  

 afbalanceret beboersammensætning i enkelte almennyttige afdelinger.« § 76 b, stk. 1, 1. pkt., i lov om boligbyggeri er sålydende:
»Ungdomsboliginstitutionen skal efter kommunalbestyrelsens  

 bestemmelse stille indtil hver fjerde ledige ungdomsbolig til rådighed for  

 kommunalbestyrelsen til løsning af unges boligsociale problemer i  

 kommunen,» Bestemmelsen i § 14, stk. 2, 1. pkt., hidrører i det væsentlige fra lov  

 nr. 283 af 6. juni 1984. Af bemærkningerne til lovforslaget  

 (Folkestingstidende 1983-84, anden samling, tillæg A, spalte 3537 f.) fremgår  

 bl.a. følgende:
»Det må imidlertid erkendes, at det for nogle kommuner har været  

 vanskeligt at få løst akut opståede boligsociale problemer i forbindelse med  

 udlejningen af almennyttige boliger, hvorved bemærkes, at kun ganske enkelte  

 kommuner selv ejer udlejningsboliger i større omfang.
Selv om det også efter  

 den nuværende ordning forudsættes, at de almennyttige selskaber ved udlejning  

 samarbejder med kommunernes sociale forvaltninger, er der alligevel  

 forekommet tilfælde, hvor kommuner har haft vanskeligt ved at skaffe en  

 passende bolig til boligsøgende, der enten var helt uden bolig, eller som  

 havde et presserende behov for en bedre og/eller billigere bolig.
Det  

 foreslås derfor, at kommunerne kan forlange indtil hver ledige lejlighed  

 stillet til rådighed for sådanne påtrængende boligsociale formål.
Det må ved  

 anvendelsen af denne bestemmelse iagttages, at der - som ved udlejningen i  

 øvrigt af almennyttige boliger - sker en rimelig integration mellem  

 forskellige befolkningsgrupper i de enkelte boligafdelinger.« Det er på denne baggrund Indenrigsministeriets opfattelse, at  

 Frederiksberg Kommunalbestyrelse lovligt har kunnet beslutte at overtage  

 anvisningsretten til hver fjerde lejlighed i det almennyttige boligbyggeri.
 Med hensyn til den påtænkte anvendelse af anvisningsordningen fremgår det  

 som nævnt af kommunens oplysninger, at den enkelte ansøgning vil blive  

 undergivet en konkret vurdering, og at de boligsøgende bosniske  

 krigsflygtninge i den forbindelse vil blive behandlet på lige fod med andre  

 husvilde borgere i kommunen.
Kommunens overtagelse af anvisningsretten er således foranlediget af  

 opgaven med fremskaffelse af boliger til gruppen af bosniske krigsflygtninge,  

 men kommer alle husvilde i kommunen til gode.
Begrænsningen af anvendelsen af  

 anvisningsretten til husvilde ses ikke gå ud over lovens formål.
Hvem der i det enkelte tilfælde skal tildeles en lejlighed, som kommunen  

 har anvisningsret til, er en skønsmæssig afgørelse.
Det er i overensstemmelse  

 med lovens forarbejder, at adgangen benyttes til indkvartering af husvilde.
 Den af kommunen anlagte fortolkning, hvor der ved husvilde forstås  

 personer, der ikke har selvstændige lejligheder - og derfor også bosniske  

 krigsflygtninge, der efter at have fået opholdstilladelse skal fraflytte et  

 asylcenter - giver ikke Indenrigsministeriet anledning til bemærkninger.
Lov nr. 281 af 27. april 1994 om kommunal anvisningsret giver  

 kommunalbestyrelsen adgang til med henblik på boligsociale opgaver at indgå  

 aftaler med private udlejere om mod betaling at erhverve anvisningsret til  

 ledigblevne lejligheder.
Loven udelukker imidlertid ikke, at  

 kommunalbestyrelsen ved en frivillig aftale, der ikke indebærer særlig  

 godtgørelse til udlejeren, formidler, at husvilde får en lejlighed i privat  

 udlejningsbyggeri.
 Indenrigsministeriet finder således i det hele intet grundlag for at  

 antage, at Frederiksberg Kommunalbestyrelses beslutning af 11. september 1995  

 vedrørende boligplacering af bosniske krigsflygtninge og den påtænkte  

 administration heraf er uforenelig med lovgivningen.
