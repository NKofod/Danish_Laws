Fremsat den 21. januar 2003 af  

 Ritt Bjerregaard (S), Inger Bierbaum (S),  

 Morten Bødskov (S), Ole Vagn Christensen (S),  

 Henrik Dam Kristensen (S), Erik Mortensen (S),  

 Lone Møller (S) og Nicolai Wammen (S) Forslag til folketingsbeslutning om indførelse af erhvervskort (udvidet  

 næringsbrev) til indehavere af fødevarevirksomheder samt  

 virksomheder omfattet af restaurationsloven Folketinget pålægger regeringen inden udgangen  

 af maj 2003 at fremsætte et lovforslag om erhvervelse af erhvervskort  

 (udvidet næringsbrev) til etablering og drift af  

 fødevarevirksomhed (produktion, forarbejdning og salg af  

 fødevarer) og etablering og drift af virksomhed omfattet af  

 restaurationsloven samt om inddragelse af erhvervskortet, ifald der  

 konstateres væsentlige fejl og mangler i virksomheden og dens drift.  

 Formålet er at sikre overholdelse af de regler, der er gældende  

 på området, og hindre muligheden for at fortsætte med at  

 drive virksomhed efter gentagne, bevidste overtrædelser af loven.
Dette  

 skal ske efter følgende retningslinjer:
1.	Der skal tages initiativer, der sikrer et tilstrækkelig  

 højt kundskabsniveau hos erhvervsdrivende, der ønsker at  

 opnå erhvervskort til at drive en fødevarevirksomhed eller  

 virksomhed omfattet af restaurationsloven.
De erhvervsdrivende skal have et  

 kundskabsniveau, der sætter dem i stand til at drive virksomheden  

 på forsvarlig vis og inden for lovgivningens rammer på alle  

 områder.
Det gælder regler på såvel  

 fødevareområdet som told- og skatteområdet og social- og  

 arbejdsmarkedsområdet.
 2.	Der skal sikres muligheder for, at ikke-dansksprogede får  

 mulighed for at opnå det nødvendige kundskabsniveau.
3.	Erhvervskortordningen skal omfatte både virksomhedsejere og  

 eventuelle driftsansvarlige.
Erhvervskortet skal erhverves ved etableringen  

 af nye forretninger og i det tilfælde, at en eksisterende forretning  

 får en påtale fra kontrollerende myndigheder.
4.	Et erhvervskort skal være personligt.
Det skal være  

 muligt at fratage virksomhedsindehavere eller driftsansvarlige erhvervskortet  

 ved grove eller gentagne overtrædelser af lovgivningen.
Man kan  

 fratages erhvervskortet for en periode afhængig af forseelsens  

 karakter.
Ved gentagne forseelser skal kortet kunne fratages permanent.  

 Mister en person sit erhvervskort, kan vedkommende ikke længere eje  

 eller drive virksomhed inden for branchen.
Bemærkninger til forslaget Forslaget har til formål at sikre  

 overholdelse af reglerne for fremstilling og forhandling af fødevarer,  

 herunder ikke mindst hygiejnekravene, samt at skabe skrappere og mere  

 effektive sanktionsmuligheder over for indehavere af virksomheder, der ikke  

 overholder de gældende regler.
Forslaget vil betyde en større  

 sikkerhed for forbrugerne, og det vil medvirke til at få skåret  

 kraftigt i omfanget af den sorte økonomi (momssvindel, socialsvindel,  

 hvidvaskning af penge m.m.). Samtidig vil forslaget betyde en markant  

 opkvalificering af de mennesker, der arbejder i  

 fødevarevirksomhederne.
Ad 1. Drift af en fødevarevirksomhed kræver  

 kendskab til regler inden for mange områder, eksempelvis hygiejne,  

 mærkning, import af fødevarer, regnskab, moms, told m.m.
Alt for  

 mange, der forhandler fødevarer, er ikke bekendt med disse regler, og  

 det giver problemer, som dagligt omtales i pressen.
Problemerne omfatter  

 blandt andet manglende registrering af nye ejere, dårlig hygiejne i  

 forretningen, manglende overholdelse af kølekrav, manglende dansk  

 mærkning af varer, ulovlige tilsætningsstoffer, ulovligt  

 importerede varer, manglende attestationer og dokumentation for varernes  

 oprindelse og manglende vilje til at efterkomme påbud.
På  

 Nørrebro i København har man forsøgt at oprette  

 frivillige undervisningstilbud, men det har ikke løst problemerne i  

 området, fordi tilbuddene måtte opgives efter stort  

 deltagerfrafald.
Ad 2. En del fødevarevirksomheder har indehavere  

 med anden etnisk baggrund end dansk.
Selv om man sagtens kan være  

 dygtig forretningsindehaver uden at have et mere indgående kendskab til  

 det danske sprog, er det klart, at man skal være i stand til at  

 læse eksempelvis ministerielle cirkulærer.
Det er derfor vigtigt,  

 at de relevante skrivelser er formuleret på et godt dansk, der kan  

 læses af almindelige mennesker.
Samtidig bør det overvejes, om  

 de tredages hygiejnekurser, man i dag som ufaglært skal gennemgå  

 for at medvirke til fødevarefremstilling, skal udbydes på nogle  

 af de sprog, som der erfaringsmæssigt kunne være brug for.
Hvis  

 dette medfører ekstraudgifter, må deltagerne selv betale.
Ad 3. Erhvervskortordningen skal omfatte virksomhedsejere  

 såvel som driftsansvarlige.
Ved mindre, personligt ejede virksomheder  

 vil indehaveren og den driftsansvarlige typisk være én og samme  

 person.
Indehaveren kan imidlertid også have ansat en bestyrer, som  

 så også skal have erhvervskort.
Såfremt virksomheden drives  

 fra flere forskellige forretningssteder, kan indehaveren kun drive et af  

 disse og skal derfor overlade driften af de øvrige forretningssteder  

 til andre, som også skal have erhvervskort.
Det afgørende er, at  

 den, som forestår den daglige drift, skal have erhvervskort.
Ad 4. Forslagsstillerne er bevidste om, at den  

 nugældende lovgivning giver mulighed for sanktioner, der dækker  

 fra påbud til fængselsstraf.
I dag er det muligt for  

 Fødevaredirektoratet at give en virksomhed påbud, forbud og  

 administrative bøder samt at lukke en virksomhed, der overtræder  

 lovgivningen, eller at trække godkendelsen/autorisationen af  

 virksomheden tilbage.
Problemet er imidlertid, at sådanne tiltag kun  

 har kortsigtet virkning.
Der er nemlig ikke noget til hinder for, at  

 virksomheden retter midlertidigt op på forsømmelsen for så  

 kort efter at genoptage mønsteret med regelbrydning.
Selv om  

 forhistorien indgår i vurderingen af, hvilken sanktionsmulighed der  

 vælges, så er det med de nuværende regler reelt kun muligt  

 at sanktionere virksomheden og ikke personen bag.
Forslagsstillerne finder  

 dette uhensigtsmæssigt.
Desuden er bødestørrelserne  

 på dette område så beskedne i forhold til  

 indtjeningsmulighederne ved at bryde reglerne, at bøder kun har  

 begrænset virkning.
Dette giver de brodne kar blandt indehaverne  

 mulighed for at starte forfra igen og igen.
Det hjælper hverken  

 forbrugerne eller myndighederne at lukke eller fratage en virksomhed  

 godkendelsen, hvis indehaveren kan få godkendt den samme eller en  

 tilsvarende virksomhed dagen efter, uden at det i øvrigt fører  

 til ændring af virksomhedsførelsen.
For at forslaget i praksis kommer til at leve op til  

 formålet, er det afgørende, at kontrollen på  

 virksomhederne opprioriteres.
Kontrollen udøves af Told og Skat,  

 politiet, Arbejdsdirektoratet og fødevareregionerne.
Opprioriteringen  

 kan blandt andet ske ved øget vidensdeling og koordinering  

 kontrolmyndighederne imellem samt ved at lægge kontrolbesøg uden  

 for almindelig kontortid, da dette erfaringsmæssigt har vist at give  

 det mest retvisende billede af virksomhederne.
