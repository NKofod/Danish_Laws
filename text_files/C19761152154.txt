 I tilslutning til skrivelse herfra af 15. juni 1976 vedrørende  

 »aftale af 22. april 1976 mellem direktoratet for kriminalforsorgen og  

 Dansk fængselsforbund, Kriminalforsorgsforeningen og Danmarks Jurist- og  

 Økonomforbund om særlige regler for godtgørelse af merudgifter ved  

 tjenesterejser, jfr. § 21 i aftale af 28. april 1975 mellem finansministeriet  

 og tjenestemandsorganisationerne«, skal man efter drøftelse med  

 personaleorganisationerne meddele følgende vedrørende fortolkning af aftalen:
 Ad § 1, stk. 1.
 Bestemmelsen omfatter de situationer, hvor tjenestemanden af hensyn til  

 tjenestens forsvarlige tilrettelæggelse ikke kan holde sin spisepause på  

 tjenestestedet.
 I dette tilfælde udbetales en fast godtgørelse på 12.50 kr. i grundbeløb  

 pr. dag - dog med den begrænsning ifølge aftalens § 3, at godtgørelsen ikke  

 kan ydes med et større beløb end den pågældende ville have oppebåret i  

 timepenge, såfremt han havde været berettiget hertil.
 Tjenesterejsebilaget skal derfor indeholde oplysning om afrejse- og  

 hjemkomsttidspunkt.
 Udover de i skrivelsen af 15. juni 1976 nævnte eksempler omfatter  

 bestemmelsen f.eks. arbejdsmænd, der kører som chauffører eller medhjælpere  

 på lastvogne samt funktionærer på Københavns fængsler, som forretter tjeneste  

 som hospitalsvagter.
 Ad § 1, stk. 2.
Bestemmelsen omfatter de tilfælde, hvor funktionæren har holdt sin  

 spisepause på tjenestestedet, men desuden har været på en tjenesterejse af  

 mindst 2 timers varighed.
Rejsen skal tillige have bragt de pågældende mindst  

 4 km væk fra tjenestestedet og udenfor København og Frederiksberg kommuner.
 Godtgørelsen udgør i dette tilfælde 6,25 kr. i grundbeløb pr. rejse og kan  

 ikke udbetales for mere end 2 rejser pr. dag.
 Arbejdsmænd, der kører som chauffører eller medhjælpere på lastvogne, kan  

 ligeledes være omfattet af nærværende bestemmelse.
 Ad § 2.
 Foruden de i skrivelsen af 15. juni 1976 nævnte eksempler på situationer,  

 hvor godtgørelsen på 12.50 kr. i grundbeløb pr. dag erstatter udbetaling af  

 time- og dagpenge, fordi det er åbenbart, at tjenestemanden under  

 tjenesterejse ikke påføres merudgifter af en sådan størrelsesorden, at de  

 står i et rimeligt forhold til time- og dagpengebeløbene, kan nævnes de  

 situationer, hvor anstalternes bygnings-, skov- og landbrugsværkmestre er  

 beskæftiget udenfor hjemanstaltens område, idet sådanne funktionærer ikke  

 påføres medudgifter af væsentligt omfang på grund af denne tjeneste.
 E.B.
 Jon Johnsen.
 Kriminalforsorgens institutioner og afdelinger.
 (plus arresthusene).
