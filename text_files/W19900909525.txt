Ankestyrelsens principafgørelse O-57-90 om bofællesskab - opholdskommune - støtte til socialpædagogisk behandling i eget hjem - refusion Resume:
 Der forelå ikke en situation, som var omfattet af bistandslovens § 68, ved at en kvinde, som boede i egen bolig sammen med en ven, havde fået bevilget hjælp i form af 2 1/2 times ugentlig socialpædagogisk behandling.
 Der var herefter ikke grundlag for at pålægge fraflytningskommunen at yde refusion efter bistandslovens § 11, nr. 1.
 Kassation:
Principafgørelsen har ikke længere vejledningsværdi Love:
Lov om social bistand - lovbekendtgørelse nr. 829 af 1. oktober 1992 - § 11, stk. 1 Vejledninger:
Socialministeriets cirkulære nr. 150 af 17. december 1986 om bistand efter bistandslovens afsnit I-VI til personer med vidtgående fysiske eller psykiske handicap - afsnit I, pkt. 6 Sagsfremstilling:
 K fik fra august 1985 hjælp efter bistandslovens § 46, stk. 1, i form af 2 timers ugentlig socialpædagogisk behandling.
 Fra den 1. december 1986 fik K forskud på helbredsbetinget førtidspension og fik samtidig bevilget fortsat socialpædagogisk behandling, nu efter bistandslovens § 68, 2 1/2 time ugentligt.
K boede i egen bolig sammen med en ven.
Behandlingen foregik i og i nærheden af K's hjem.
K var sideløbende hermed under behandling hos praktiserende psykiater under diagnosen obs. pro. skizofreni.
K fik tilkendt mellemste førtidspension fra den 1. oktober 1986.
 K solgte i september 1987 sit hus i H kommune og flyttede til R kommune.
 R kommune anmodede herefter H kommune om refusionstilsagn for de fremtidige udgifter efter bistandslovens § 68 til K.
 H kommune afslog at yde refusion under henvisning til, at K var flyttet uden kommunens medvirken.
 R kommune anførte, at en foranstaltning i medfør af bistandslovens § 68 måtte svare til en familieplejeforanstaltning, hvorfor H kommune måtte dække udgifterne til den støtte, som H kommune havde iværksat og anbefalet videreført.
 K flyttede den 14. januar 1988 tilbage til H kommune.
 Amtsankenævnet fandt, at den af H kommune etablerede støtteordning efter bistandslovens § 68 ikke havde været afsluttet under K's ophold i R kommune, idet K ikke havde været i stand til at klare sig efter flytningen uden bistand.
 Pligten til at afholde den kommunale andel af udgifterne til bistand under K's ophold i R kommune påhvilede derfor H kommune.
 Amtsankenævnet havde forinden afgørelsen indhentet en udtalelse fra Socialstyrelsen, som i brev af 23. juni 1988 bl.a. udtalte:
ophold i et »§ 68-bofællesskab« er at sidestille med ophold i egen bolig'. Under udarbejdelsen af Socialstyrelsens vejledning nr. 5 af 26. november 1984 om bofællesskab efter bistandslovens § 68 var der dog enighed om, at ophold i »§ 68-bofællesskab« i § 11's forstand var en udvidelse eller modernisering af § 68- plejebegrebet.
Herved opstår der også refusionsadgang.
Når flytning til »§ 68-bofællesskabet« sker fra eget hjem uden medvirken fra en offentlig myndighed, vil der ikke være noget refusionskrav mod den tidligere opholdskommune i henhold til bistandslovens § 11. Som hovedregel finder optagelse i »§ 68- bofællesskabet« dog sted efter foretagen beslutning af den kommune, hvori bofællesskabet er beliggende.
Efter vor opfattelse er det uden betydning, om den foretagne flytning til R kommune kan betegnes som flytning til egen bolig, da klienten ikke på noget tidspunkt har været i stand til at klare sig uden bistand i form af hjælp efter bistandsloven til forsørgelse mv., jf.
Socialministeriets cirkulære af 17. december 1986 om bistand efter bistandslovens afsnit I-VI til personer med vidtgående fysiske eller psykiske handicap, afsnit I, pkt. 6.
 Den i pkt. 6, sidste afsnit, beskrevne situation (Etablering i egen bolig i en anden kommune end den tidligere opholdskommune uden medvirken fra institutionen) foreligger efter vor opfattelse ikke i det konkrete tilfælde.
Efter vor opfattelse er der således refusionsadgang. ' H kommune klagede over amtsankenævnets afgørelse.
Kommunen henviste til pkt. 6, sidste afsnit, i Socialministeriets cirkulære af 17. december 1986, og anførte, at H kommune måtte være fritaget for opholdskommuneforpligtelse, idet K var flyttet uden medvirken fra H kommune.
 Sagen blev under hensyn til Socialstyrelsens udtalelse i brev af 23. juni 1988 antaget til principiel behandling til afklaring af spørgsmålet om refusion/betalingsforpligtelse.
 Afgørelse:
 Efter sagens oplysninger forelå der ikke en situation, som var omfattet af bistandslovens § 68.
 R kommune var herefter ikke berettiget til refusion fra H kommune.
 Da der var tale om bistand til en førtidspensionist, kunne det være overvejet at yde hjælpen som et personligt tillæg efter reglerne i lov om social pension.
 Ankestyrelsen ændrede således amtsankenævnets afgørelse.
