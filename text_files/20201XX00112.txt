Skriftlig fremsættelse (8. oktober 2020) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af lov om elektroniske kommunikationsnet og -tjenester, lov om radiofrekvenser og forskellige andre love (Implementering af direktiv om oprettelse af en europæisk kodeks for elektronisk kommunikation (omarbejdning) m.v.) (Lovforslag nr.
L 42) Lovforslaget implementerer dele af direktiv 2018/1972/EU af 11. december 2018 om oprettelse af en europæisk kodeks for elektronisk kommunikation (omarbejdning) (herefter teledirektivet), der har implementeringsfrist den 21. december 2020.
Teledirektivet udgør en sammenskrivning og opdatering af fire centrale direktiver på teleområdet.
Det indeholder regler om myndigheder på teleområdet, europæisk samarbejde på teleområdet, den sektorspecifikke konkurrenceregulering på teleområdet, administration af radiofrekvenser, administration af telefonnumre, netsikkerhed, særlige forbrugerrettigheder på teleområdet og forsyningspligt på kom-munikationstjenester.
 Lovforslaget indeholder forslag til ændring af teleloven, frekvensloven, masteloven og tv-transmissionsstandardloven på Klima-, Energi- og Forsyningsministeriets område og planloven på Erhvervsministeriets område.
 Lovforslaget er primært af teknisk karakter.
Den foreslåede modernisering af telelovgivningen skal bidrage til mere konkurrence på telemarkedet og øget etablering af ny og moderne infrastruktur.
Det overordnede sigte er at øge investeringsincitamenterne, der kan give bedre mulighed for dækning i hele Danmark.
 Lovforslaget indeholder fire hovedpunkter:
 a) Stimulering af investeringsincitamenter for virksomheder i digital infrastruktur gennem øget konkurrence og større forudsigelighed i reguleringen, så moderne kommunikationsnet og -tjenester kan udbredes i hele Danmark.
 b) En mere harmoniseret forvaltning af radiofrekvenser og højere grad af forudsigelighed i forhold til tildelingen af frekvenstilladelser, så incitamenter til at investere i digital infrastruktur øges.
 c) En stærkere forbrugerbeskyttelse, der sikrer gennemsigtighed og understøttelse af forbrugernes valgfrihed.
 d) Fremme af udrulning af digital infrastruktur, herunder lempeligere adgang til at etablere trådløse adgangspunkter med begrænset rækkevidde til brug for f.eks. 5G-net.
 Der foreslås endvidere ændringer af gældende lovgivning, som ikke er udtryk for direktivimplementering, herunder en ændring af reglerne om teleselskabernes udlevering af basale oplysninger om slutbrugeres adgang til kommunikationsnet til politiet uden retskendelse.
 Lovforslaget kan medføre meromkostninger til staten til udmøntning af reguleringen og tilsyn med overholdelsen i Klima-, Energi- og Forsyningsministeriet (Energistyrelsen) og Erhvervsministeriet (Erhvervsstyrelsen og Nævnenes Hus). Særligt forventes tilføjelsen af nummeruafhængige interpersonelle kommunikationstjenester til bestemmelserne om behandling af persondata at indebærer væsentligt øgede administrative omkostninger til Erhvervsstyrelsens tilsyn med reglen om hemmeligholdelse af kommunikation og behandling af persondata.
 Lovforslaget vurderes samlet at have positive økonomiske konsekvenser for erhvervslivet ved at øge konkurrencen og forudsigeligheden i reguleringen, at forvaltning af radiofrekvenser harmoniseres og at der indføres lempeligere adgang til at etablere trådløse adgangspunkter med begrænset rækkevidde.
På enkelte områder vil forslaget dog kunne medføre øgede økonomiske eller administrative omkostninger for enkelte virksomheder.
Det vurderes samlet, at lovforslaget har øvrige efterlevelseskonsekvenser i form af omstillingsomkostninger og løbende øvrige efterlevelsesomkostninger på mindre end 10 mio. kr.
Lovforslaget er desuden udarbejdet i overensstemmelse med teleforliget fra maj 2018, og understøtter forligets centrale principper om markedsbaseret udrulning og teknologineutralitet.
Teleforliget er indgået med Venstre, Radikale Venstre, Dansk Folkeparti, Socialistisk Folkeparti, Det Konservative Folkeparti, Enhedslisten, Liberal Alliance og Alternativet.
 Det bemærkes, at høring over ændring af §§ 7-8 i teleloven om tilføjelse af nummeruafhængige interpersonelle kommunikationstjenester til bestemmelserne om behandling af persondata på erhvervsministerens område afsluttes efter fremsættelsen, men inden det samlede lovforslag 1. behandles.
 Lovforslaget foreslås at træde i kraft d. 21. december 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale forslaget til Folketingets velvillige behandling.
