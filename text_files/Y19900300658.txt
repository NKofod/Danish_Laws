Arbejde i lønnede tillidshverv i en arbejdsløshedskasse eller en  

 tilknyttet faglig organisation betragtes som arbejde inden for kassens  

 faglige område, der kan danne grundlag for bevarelse af medlemsskabet i  

 kassen, men ikke begrunde optagelse som nyt medlem I brev dateret 8. juni 1989, men først modtaget i direktoratet den 8.  

 december 1989, har De fremsat nogle bemærkninger bl.a. om forløbet af  

 generalforsamlinger i sømændenes afdeling af Maritim Arbejdsløshedskasse og  

 i Sømændenes Forbund.
 De har i forbindelse hermed bedt oplyst, hvor mange ledige  

 arbejdsløshedskassemedlemmer, der var tilmeldt kassen i marts 1989 og hvor  

 mange, der deltog i kasseafdelingens generalforsamling.
 I den anledning skal man meddele, at der ifølge oplysning fra det centrale  

 register for arbejdsmarkedsstatistik (CRAM) gennemsnitligt var 1314 ledige  

 medlemmer i hele kassen i marts måned 1989. Der foreligger ingen  

 oplysning om, hvordan tallet var fordelt på de enkelte afdelinger.
 Direktoratet skal yderligere meddele, at man ikke anmoder om eller  

 modtager oplysninger om kasseafdelingernes generalforsamlinger, og at man  

 derfor ikke er bekendt med, hvor mange der deltager i generalforsamlingerne.  

 Med hensyn til tilstedeværelsen af »uvedkommende« personer på  

 generalforsamlingerne, henvises til direktoratets brev af 31. maj 1989 til  

 Dem.
 Endelig har De spurgt, om bestyrelsesmedlemmer i Sømændenes Forbund, der  

 ikke har haft arbejde inden for ( sømands-)faget i flere år, fortsat kan være  

 medlem af arbejdsløshedskassen.
 I den anledning skal direktoratet oplyse, at arbejde i lønnede  

 tillidshverv i en arbejdsløshedskasse eller en tilknyttet faglig organisation  

 efter gammel praksis betragtes som arbejde inden for kassens faglige område,  

 der kan danne grundlag for bevarelse af medlemskabet i kassen, men ikke  

 begrunde optagelse som nyt medlem.
 Et medlem, som på grundlag af uddannelse eller beskæftigelse inden for en  

 kasses faglige område er optaget i denne kasse, vil således kunne forblive i  

 kassen, selv om han senere får et lønnet tillidshverv i kassen eller den  

 tilknyttede organisation, uanset at arbejdet i sine bestanddele har karakter  

 af kontorarbejde, undervisning, rådgivning eller lignende, der typisk hører  

 ind under andre arbejdsløshedskassers faglige områder.
 Reglerne om kassernes faglige afgrænsning er derfor efter direktoratets  

 opfattelse ikke til hinder for, at de omtalte bestyrelsesmedlemmer kan være  

 berettigede til at bevare medlemskabet i arbejdsløshedskassen.
 Direktoratet håber hermed at have besvaret Deres spørgsmål  

 tilfredsstillende.
 P.D.V.
 E.B.
