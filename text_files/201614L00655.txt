Betænkning afgivet af Transport-, Bygnings- og Boligudvalget den 23. marts 2017 Betænkning over Forslag til lov om anlæg af Haderup Omfartsvej [af transport-, bygnings- og boligministeren (Ole Birk Olesen)]:
1. Ændringsforslag Der er stillet 2 ændringsforslag til lovforslaget.
Enhedslistens medlemmer af udvalget har stillet ændringsforslag nr. 1, og transport-, bygnings- og boligministeren har stillet ændringsforslag nr. 2.
2. Udvalgsarbejdet Lovforslaget blev fremsat den 14. december 2016 og var til 1. behandling den 17. januar 2017. Lovforslaget blev efter 1. behandling henvist til behandling i Transport-, Bygnings- og Boligudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og transport-, bygnings- og boligministeren sendte den 13. oktober 2016 dette udkast til udvalget, jf.
TRU alm. del  bilag 14. Den 15. december 2016 sendte transport-, bygnings- og boligministeren de indkomne høringssvar og et notat herom til udvalget.
3. Indstillinger og politiske bemærkninger Et flertal i udvalget (udvalget med undtagelse af EL og ALT) indstiller lovforslaget til vedtagelse med det af transport-, bygnings- og boligministeren stillede ændringsforslag.
 Et mindretal i udvalget (EL og ALT) indstiller lovforslaget til vedtagelse med det af Enhedslisten stillede ændringsforslag.
Enhedslistens medlemmer af udvalget støtter lovforslaget som helhed med det stillede ændringsforslag.
EL er overordnet set tilhænger af anlæg af en ny omfartsvej uden om Haderup, da en ny omfartsvej vil medføre aflastning af især den tunge trafik gennem Haderup by.
EL finder dog, at det er unødvendigt at anlægge omfartsvejen som en vej med 2+1 spor med hastighedsbegrænsning på 100 km/t, idet der henvises til det stillede ændringsforslag med bemærkninger.
Hvis der ikke kan findes flertal for ELs ændringsforslag, vil EL forbeholde sig retten til at stille et nyt ændringsforslag i forbindelse med 3. behandling af lovforslaget.
 Alternativets medlemmer af udvalget kan tilslutte sig ELs bemærkninger.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Til § 1 Af et mindretal (EL), tiltrådt af et mindretal (ALT):
 1) I stk. 1, nr. 1, indsættes efter »Skive,«: »der anlægges som en tosporet motortrafikvej med en hastighedsbegrænsning på 90 km/t i overensstemmelse med VVM-undersøgelsens forslag A1,«.
[Anlæg af en tosporet motortrafikvej med en hastighedsbegrænsning på 90 km/t] Til § 2 Af transport-, bygnings- og boligministeren, tiltrådt af et flertal (udvalget med undtagelse af EL og ALT):
 2) Datoen »den 1. april 2017« ændres til: »den 1. maj 2017«.
[Udskydelse af lovens ikrafttrædelsestidspunkt] Bemærkninger Til nr. 1 Det foreslås, at den planlagte omfartsvej vest om Haderup på rute 34 mellem Herning og Skive anlægges som en tosporet motortrafikvej med en hastighedsbegrænsning på 90 km/t i modsætning til regeringens oprindelige lovforslag, hvor omfartsvejen foreslås anlagt som en motortrafikvej med 2+1 spor og med en hastighedsbegrænsning på 100 km/t. Ændringsforslaget er dermed enslydende med VVM-undersøgelsens forslag A1. Det er Enhedslistens opfattelse, at det er unødvendigt og overflødigt med en hastighedsbegrænsning på 100 km/t på den planlagte omfartsvej.
Enhedslisten lægger i den forbindelse vægt på flere forhold.
Dels er der alene tale om en strækning på 5,5 km, så den tidsmæssige besparelse ved at hæve hastighedsbegrænsningen fra 90 km/t til 100 km/t vil være minimal.
Desuden vil hastighedsbegrænsningen på den eksisterende vejstrækning nord og syd for den planlagte omfartsvej fortsat være 80 km/t, uanset hvilken løsning for omfartsvejen der vælges.
Det vil betyde, at billisterne først skal accelerere fra 80 km/t til 100 km/t og kort efter bremse op og nedgradere hastigheden til 80 km/t igen.
Den form for »kængurukørsel« er efter Enhedslistens opfattelse ikke god for trafiksikkerheden, ligesom mange accelerationer og efterfølgende nedbremsninger vil være skadeligt miljøet, hvilket navnlig skal ses i lyset af den meget minimale tidsgevinst, der efter alt at dømme vil være ved at opgradere strækningen med en hastighedsbegrænsning på 100 km/t.
Desuden vil anlæg af en tosporet motortrafikvej medføre en besparelse på det samlede anlægsbudget sammenlignet med en motortrafikvej med 2+1 spor.
Økonomiske og administrative konsekvenser for det offentlige Ændringsforslaget vil samlet set betyde en besparelse på det samlede anlægsprojekt, da anlæg af en tosporet motortrafikvej vil være billigere end anlæg af en motortrafikvej med 2+1 spor.
Til nr. 2 Det foreslås, at ikrafttrædelsestidspunktet for loven udskydes fra den 1. april 2017 til den 1. maj 2017. Med den foreslåede udskydelse sikres fornøden tid til Folketingets behandling af lovforslaget.
Kim Christiansen (DF) nfmd.
Merete Dea Larsen (DF) Claus Kvist Hansen (DF) Mette Hjermind Dencker (DF) Jan Erik Messmann (DF) Henrik Brodersen (DF) Kristian Pihl Lorentzen (V) Klaus Markussen (V) Hans Christian Schmidt (V) Jane Heitmann (V) Louise Schack Elholm (V) Britt Bager (V) May-Britt Kattrup (LA) Villum Christensen (LA) Rasmus Jarlov (KF) Christian Rabjerg Madsen (S) Erik Christensen (S) Kaare Dybvad (S) Lennart Damsbo-Andersen (S) fmd.
Magnus Heunicke (S) Rasmus Prehn (S) Mette Reissmann (S) Henning Hyllested (EL) Søren Egge Rasmussen (EL) Christian Poll (ALT) Roger Matthisen (ALT) Sanne Bjørn (RV) Karsten Hønge (SF) Kirsten Normann Andersen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
