Nr BSF 60 Forslag til folketingsbeslutning om indførelse af postlister og  

 journallister Fremsat af Margrete Auken (SF) Anne Baastrup (SF) Steen Gade (SF) Kristen  

 Touborg (SF) den 7. februar 1995 Folketinget pålægger regeringen inden den 1. januar 1996 at fremsætte  

 lovforslag, som forbedrer borgernes mulighed for at udnytte offentligheds- og  

 forvaltningslovens regler om aktindsigt.
Lovforslaget skal sikre borgerne  

 adgang til offentlig information også i forvaltninger, som betjener sig af  

 elektroniske postlister, journaler, arkiver m.v.
Det pålægges samtidig  

 regeringen at sikre, at alle offentlige myndigheder:
- fører journal over de dokumenter, der hører til den enkelte sag, og - fører postlister over ind- og udgående post.
Bemærkninger til forslaget 1. Journallister En ordentlig journaliseringspraksis er helt nødvendig, hvis borgerne skal  

 have glæde af deres mulighed for aktindsigt, for ellers kan det vise sig  

 umuligt at efterspore de efterspurgte dokumenter i forvaltningen.
Men  

 desværre er reglerne for kommuners og amters pligt til journalisering uklar:
I et interview med dagbladet Information den 6. januar 1995 beklager  

 ombudsmanden sig nemlig over, at der ikke er nogen: ». . .  

 gennemtvingende, gældende ret« med hensyn til kommunale myndigheders  

 journaliseringspraksis på trods af, at en ordentlig journalisering må høre  

 til god forvaltningsskik.
Det er derfor på sin plads, at en  

 journaliseringspraksis bliver fastslået for hele den offentlige forvaltning.  

 Og i den forbindelse bør myndighedernes notatpligt understreges.
Indførelse af stadig bedre informationsteknologi i stat, amt og kommune  

 gør udfærdigelse af journallister stadig nemmere.
Og med en mere ensartet  

 journaliseringspraksis opnår man så som en sidegevinst en mere effektiv  

 forvaltning.
Argumentet fra flere sider om øgede omkostninger holder altså  

 ikke.
2. Postlister Åbne postlister er en delmængde af journallisterne.
Disse vil derfor være  

 lette at indføre i forvaltningerne, når en effektiv journaliseringspraksis er  

 fastlagt.
 Ønsket om åbne postlister er en gammel ide: I § 6 i det lovforslag om  

 offentlighed i forvaltningen, der blev fremsat 1. gang i folketingsåret  

 1983-84 (2. samling) (se Folketingstidende 1983-84 (2. samling), sp. 2243 og  

 3315, tillæg A, sp. 2905), foreslog justitsministeren indført adgang til som  

 en forsøgsordning at fastsætte regler om, at nærmere angivne  

 forvaltningsmyndigheder dagligt skulle udarbejde fortegnelser over de  

 dokumenter, der den pågældende dag var indgået til myndigheden (postlister).
Ideen om postlister forsvandt desværre fra den endeligt vedtagne lov i  

 1987. Dette har siden givet anledning til en række kritiske reaktioner fra  

 bl.a.
Dansk Journalistforbund og specielt efter, at der er indført åbne  

 postlister i Sverige og Norge.
Ønsket er ikke blevet mindre, efter at man har kunnet henvise til et godt  

 forsøg med åbne postlister i Thyholm Kommune.
Rapport om dette er fremsendt  

 til Folketingets Retsudvalg i folketingsåret 1988-89 (alm.del - bilag 391).  

 Men derudover er der indført ordninger med åbne postlister i stadig flere  

 kommuner.
Alene i Københavns Amt har 9 kommuner ifølge magasinet »Danske  

 Kommuner« 1/94 indført åbne postlister.
