Skriftlig fremsættelse (21. april 2004) Økonomi- og  

 erhvervsministeren  

  

 (Bendt Bendtsen) :
 Herved tillader jeg mig for Folketinget at fremsætte:
Forslag til lov om ændring af lov om elforsyning, lov om  

 naturgasforsyning og lov om varmeforsyning (Sikring af uafhængighed i den  

 overordnede infrastruktur, ændring af kapitalbegreber, markedsovergang for  

 miljøvenlig elektricitet, fremme af vindmølleudbygning, privat ankenævn på  

 energiforsyningsområdet,  

 anvendelse af brændsler i kraft-varme-værker m.v.) (Lovforslag nr.
L 236).
Et flertal af Folketingets partier indgik den 29. marts 2004  

 aftale om fremtidssikring af energiinfrastrukturen.
Aftalen er optrykt som  

 bilag 1 i lovforslaget.
Med aftalen tilvejebringes et langsigtet grundlag for  

 en fortsat udvikling af den danske energisektor med vægt på at sikre den  

 nødvendige udbygning af energiinfrastrukturen under hensyn til  

 forsyningssikkerheden.
Systemansvar og overordnet transmission for el og gas  

 varetages fremover som statslig virksomhed med det formål at sikre effektiv  

 drift og udbygning af den overordnede infrastruktur og sikre åben og lige  

 adgang for alle brugere af nettene.
Med sigte på forøget forsyningssikkerhed  

 og  

 skabelsen af velfungerede konkurrencemarkeder skal der udarbejdes en plan for  

 udbygning af infrastrukturen.
Med aftalen løses også den såkaldte kapitalsag,  

 hvorefter elforsyningslovens opdeling af kapital i bunden og fri kapital  

 ophæves.
Der indføres en ny og mere enkel prisregulering, der skal sikre, at  

 elpriserne ikke stiger som følge af ophævelsen af bunden kapital.
Herved  

 sikres  

 det, at forbrugerne fortsat tilgodeses.
Som led i løsningen overdrages de  

 overordnede net og systemansvaret vederlagsfrit til staten, hvilket der er  

 indgået aftale med Elfor (brancheorganisation for de danske  

 eldistributionsselskaber)  

 om.
Aftalen af 29. marts 2004 mellem økonomi- og erhvervsministeren og Elfor  

 om  

 kapitalforhold i elsektoren og sikring af uafhængighed i den overordnede  

 infrastruktur på elområdet er optrykt som bilag 2 i lovforslaget.
Et andet flertal af Folketingets partier indgik den 29. marts  

 2004 aftale vedr. vindenergi og decentral kraftvarme mv. (opfølgning på 19.  

 juni 2002 aftalen). Aftalen er optrykt som bilag 3 i lovforslaget.
Aftalen  

 danner grundlag for en udbygning af havvindmøllekapaciteten på 400 MW,  

 udbygning  

 af landvindmøllekapaciteten ved en skrotningsordning for landvindmøller, og  

 for  

 afskaffelse af aftagepligten for vindkraftproduktion og sikrer en forenkling  

 af  

 afregningspriserne til gavn for vindkraftproducenterne.
Herudover danner  

 aftalen  

 grundlag for en markedsovergang for miljøvenlig elektricitet, som sikrer en  

 samfundsøkonomisk bedre udnyttelse af miljøvenlige elproduktionsteknologier,  

 og  

 grundlag for fastlæggelse af afregningsregler for biogas.
Endelig indebærer  

 aftalen, at der skal udarbejdes en handlingsplan for den fremtidige indsats  

 vedrørende energieffektivisering og energibesparelser.
Europa Parlamentet og Rådet vedtog den 26. juni 2003 direktiv  

 nr. 2003/54/EF og 2003/55/EF om fælles regler for det indre marked for  

 henholdsvis elektricitet og naturgas samt forordning nr. 1228/2003 om  

 betingelserne for netadgang i forbindelse med grænseoverskridende  

 elektricitetsudveksling.
Direktiverne skal senest den 1. juli 2004 være  

 implementeret  

 i national lovgivning.
 Dette lovforslag fremsættes med henblik på en samlet  

 gennemførelse af de politiske aftaler og implementering af direktiverne i  

 dansk  

 lovgivning.
Lovforslaget forventes at fremme strukturtilpasningen i  

 energisektoren, som vil føre til en effektivisering og et mere velfungerende  

 konkurrencemarked for elektricitet.
Et led i den forventede  

 strukturtilpasning  

 i sektoren kan være kommuners afståelse af kommunalt ejede eller kommunale  

 ejerandele i kollektive elforsyningsvirksomheder.
Da der efter de gældende  

 regler sker en fordeling mellem staten og kommunerne af det provenu, der  

 måtte  

 opstå i forbindelse med de sådanne afståelser, kan det forventes, at  

 forslaget  

 vil have positive økonomiske konsekvenser for kommuner og staten.
På længere sigt forventes positive konsekvenser ved at skabe et  

 velfungerende elmarked og reducere omkostninger til støtte til decentral  

 kraftvarme.
Varmeprisen forventes ikke at blive påvirket af omlægningen af  

 støtten til decentral kraftvarme.
Lovforslaget forventes også at have en  

 positiv indvirkning på vindmøllebranchen ved øget udbygning med vindmøller.
 Lovforslaget forventes ikke at have særlige administrative  

 konsekvenser for hverken staten, kommunerne, amtskommunerne eller  

 erhvervslivet.
Samlet set forventes lovforslaget på længere sigt at have  

 positive miljømæssige konsekvenser.
De negative miljømæssige konsekvenser af,  

 at det ikke vil være muligt for kraftvarmeværker at udskifte afgiftsbelagt  

 brændsel med afgiftsfrit brændsel, forventes således mere end opvejet af de  

 positive miljømæssige konsekvenser, som følge af bl.a. den styrkede udbygning  

 med vindmøller og afskaffelsen af aftagepligten for decentral kraftvarme.
 Lovforslagets bestemmelser i kapitel 9 om pristillæg til  

 miljøvenlig elproduktion er overvejende notificeret for Kommissionen og enten  

 godkendt som statsstøtte eller vurderet som ikke værende statsstøtte af  

 Kommissionen.  

 De bestemmelser, der ikke er notificeret, vurderes ikke at rejse spørgsmål i  

 forhold til statsstøttereglerne, men vil blive forelagt Kommissionen.
 Jeg henviser i øvrigt til de bemærkninger, der ledsager  

 lovforslaget, og anbefaler det til Tingets velvillige behandling.
