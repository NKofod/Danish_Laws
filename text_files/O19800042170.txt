Ansøgningsskema vedrørende fortsat udbetaling af folkepension Meddelt socialministeriet og sikringsstyrelsen, at jeg gik ud fra, at ministeriet og styrelsen var enige i, at det var betydningsfuldt, at det ansøgningsskema, der efter folkepensionslovens § 21. stk. 3, kræves udfyldt af tilflyttende folkepensionister, gøres så enkelt som administrativt forsvarligt.
(J. nr. 1980-1308-050) A rettede henvendelse til mig om den fremgangsmåde, der i nogle kommuner anvendes over for tilflyttende folkepensionister med hensyn til krav om udfyldelse af et ansøgningsskema (vedrørende fortsat pensionsudbetaling) og om aflevering af forskellige attester.
 Henvendelsen vedrørte således administrationen af folkepensionslovens § 21, stk. 3, 2. og 3. pkt., der har følgende indhold:
»Ved flytning til en anden kommune i Danmark må pensionisten dog henvende sig til det sociale udvalg i denne kommune angående fortsat udbetaling.
Til brug ved afgørelsen modtager det sociale udvalg sagsakterne fra det sociale udvalg i den tidligere opholdskommune.« I anledning af A's henvendelse modtog jeg i januar 1981 udtalelser fra sikringsstyrelsen og socialministeriet.
Det fremgik heraf, at det omtalte ansøgningsskema - der er et standardskema, udarbejdet af Kommunernes Landsforening - var under revision.
Det fremgik endvidere, at der i forbindelse med denne revision ville blive gennemført den ændring, at der ikke længere ville blive stillet krav om aflevering af dåbsattest, navnebevis, personnummerbevis og vielsesattest.
Det fremgik også, at kommunerne straks ville blive gjort bekendt med, at det reviderede skema ville medføre bortfald af tidligere krav om aflevering af attester.
 I skrivelse af 16. marts 1981 meddelte jeg socialministeriet og sikringsstyrelsen, at jeg gik ud fra, at ministeriet og styrelsen var enige i, at det af hensyn til pensionisterne var betydningsfuldt, at det pågældende ansøgningsskema gøres så enkelt, som det administrativt er forsvarligt.
 Jeg anmodede samtidig sikringsstyrelsen om at holde mig underrettet om, hvad der videre skete med hensyn til skemaets revision.
 Jeg meddelte A, at jeg ikke fandt at have tilstrækkelig anledning til at foretage videre på det foreliggende grundlag.
Supplerende oplysninger om sagen I skrivelse af 17. august 1981 meddelte sikringsstyrelsen mig følgende:
 »Under henvisning til sikringsstyrelsens . . . fremsendes nyt ansøgningsskema om udbetaling af folke- eller enkepension.
 I ansøgningsskemaet er kravet om attester frafaldet, men social- og sundhedsforvaltningen kan om fornødent kræve attesterne forevist, jfr. folkepensionslovens § 18, stk. 2, og enkepensionslovens § 5, stk. 2.
 Vedrørende det nye ansøgningsskema bemærkes i øvrigt, at der i skemaet nederst på side 2 gøres opmærksom på, at side 3-4 ikke skal udfyldes, såfremt pensionisten kun ønsker folkepensionens grundbeløb.
