Skriftlig fremsættelse (30. maj 2011) Integrationsministeren (Søren Pind) Herved tillader jeg mig for Folketinget at fremsætte:
Forslag til lov om ændring af integrationsloven og repatrieringsloven (Styrket kommunal vejledningspligt og indførelse af resultattilskud i forbindelse med repatriering m.v.) (Lovforslag nr.
L 211) Lovforslaget, som jeg fremsætter i dag, gennemfører den del af regeringens aftale af 19. maj 2011 med Dansk Folkeparti og Kristendemokraterne om skærpede udvisningsregler og kommunalt fokus på repatriering, der vedrører repatriering.
Lovforslaget indeholder forslag til ændring af integrationsloven, hvorved der indføres en pligt for kommunerne til i forbindelse med den løbende opfølgning på integrations- og beskæftigelsesindsatsen at vejlede udlændinge om mulighederne for at repatriere til deres hjemland eller tidligere opholdsland med støtte efter repatrieringsloven.
Kommunerne skal efter forslaget foretage vejledningen om repatrieringsmuligheder i forbindelse med den løbende opfølgning på integrationskontrakten.
Den foreslåede ændring har til formål at sikre, at herboende udlændinge, for hvem repatrieringsmuligheden kan udgøre et gunstigt alternativ til en tilværelse i Danmark grundet integrationsvanskeligheder og lav arbejdsmarkedstilknytning, aktivt bliver gjort opmærksom på mulighederne for repatrieringsstøtte.
En tilsvarende vejledningsforpligtelse foreslås gennemført i den generelle beskæftigelseslovgivning ved en ændring af bekendtgørelse om en aktiv beskæftigelsesindsats.
Der ændres med forslaget ikke ved, at repatriering altid beror på frivillighed, og der er med forslaget således ikke tale om, at kommunerne får adgang til at pålægge en udlænding at repatriere.
Lovforslaget indeholder endvidere forslag til ændring af repatrieringsloven.
Det foreslås, at der i repatrieringsloven indføres et resultattilskud til kommunalbestyrelsen for hver udlænding med bopæl i kommunen, der repatrierer.
Den foreslåede bestemmelse har til formål at styrke det kommunale fokus på repatrieringsområdet.
Udover de forslag, der vedrører aftalen om skærpede udvisningsregler og kommunalt fokus på repatriering, indeholder lovforslaget forslag til udvidelse af repatrieringslovens personkreds, således at udlændinge, der er kommet hertil før udlændingeloven af 1983 og disses efterkommere umiddelbart omfattes af repatrieringsloven.
Denne gruppe af udlændinge kan efter gældende regler efter ansøgning til Integrationsministeriet anmode om at blive omfattet af loven.
Efter fast praksis gives dispensation til denne gruppe udlændinge.
Den sene fremsættelse skyldes, at lovforslaget udmønter en aftale, der er indgået den 19. maj 2011. Lovforslaget ønskes hastebehandlet, da lovændringerne skal gælde fra den 1. juli 2011, hvilket forudsætter, at lovforslaget er vedtaget inden Folketingets sommerferie.
Der anmodes således om dispensation, således at lovforslaget kan behandles på mindre end de normalt krævede mindst 30 dage.
Lovforslaget sendes i høring samtidig med fremsættelsen.
Det har henset til tidspunktet for indgåelsen af den bagvedliggende aftale ikke været muligt at sende lovforslaget i høring på et tidligere tidspunkt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
