 Social sikring, fradrag for bidrag i Frankrig.  

 Ikke hjemmel i dansk lovgivning.
 A klager over, at skatteankenævnet  ikke har anset hende for  

 berettiget til fradrag for udgifter betalt til social sikring i Frankrig for  

 perioden fra 17. november 1995 til 30. juni 1996.
Det fremgår af sagen, at klageren den 17. november 1995 er flyttet  

 til Danmark fra Frankrig, og at hun er anset for fuldt skattepligtig fra  

 denne dato.
Klageren blev udstationeret af sin franske arbejdsgiver, og  

 udstationeringen var fra starten beregnet til at vare mindre end 12  

 måneder, idet klageren i første omgang var udstationeret  

 på en kontrakt af 4 måneder.
Efter udløbet af denne  

 kontrakt blev udstationeringen forlænget med en kontrakt på  

 yderligere 6 måneder, hvorefter klageren blev enig med arbejdsgiveren  

 om, at udstationeringen skulle være permanent.
Klageren har under udstationeringen valgt at være omfattet af den  

 franske lovgivning om social sikring.
Ifølge de foreliggende  

 oplysninger har klageren betalt skat inkl. social sikring til Frankrig under  

 udstationeringen i perioden 17. november 1995 til 30. juni 1996. Efter den  

 nye kontrakt pr. 1. juli 1996 har klageren ikke længere betalt skat til  

 Frankrig.
Klagerens bruttoindkomst har for perioden fra 17. november 1995 til 31.  

 december 1995 har været på 15.421 kr., mens den i perioden fra 1.  

 januar 1996 til 30. juni 1996 har udgjort 61.363 kr.
Klageren har ikke betalt  

 arbejdsmarkedsbidrag og ATP-bidrag i de pågældende perioder.
Skatteankenævnet har ikke anset klageren for berettiget til at  

 foretage fradrag for de betalte bidrag til social sikring i Frankrig.
Som  

 begrundelse har skatteankenævnet bl.a. anført, at der ikke er  

 lovhjemmel til at give fradrag i den danske skat for indbetaling til social  

 sikring i Frankrig.
De i lov nr. 1104 af 29. december 1997 foretagne  

 ændringer af henholdsvis ligningslovens § 8 M, og kildeskattelovens §  

 5, stk. 2, hvorefter ovennævnte indbetalinger ville være  

 fradragsberettigede har først gyldighed fra indkomståret 1997,  

 og kan ikke anvendes for tidligere indkomstår.
 Vedrørende dobbeltbeskatning har skatteankenævnet bl.a.  

 anført, at betalingen ikke kan sidestilles med andre skatter og  

 afgifter af lignende karakter som indkomstskat for fysiske personer, og det  

 er således udelukkende Danmark, der beskatter indkomsten.
Endvidere har skatteankenævnet anført, at det ligger uden for  

 nævnets kompetence at afgøre, om det er i strid med de  

 EF-retlige regler, at ovennævnte lov først gælder for  

 indkomståret 1997, og ikke udvides til at gælde for tidligere  

 indkomstår.
Gældende ret kan således ikke fortolkes i  

 overensstemmelse med klagerens påstand.
 I øvrigt kan fortolkningen ikke anses for stridende mod  

 ikke-diskriminationsprincippet, herunder EU-traktatens artikel 48 om  

 arbejdskraftens fri bevægelighed, da en nægtelse af fradragsret  

 ikke er begrundet i statsborgerforholdet.
 Klageren har nedlagt påstand om, at skattemyndigheden tilpligtes at  

 ændre skatteansættelserne for 1995 og 1996 således, at der  

 ved opgørelsen at den skattepligtige indkomst for 1995 skal  

 fragå 5.664 kr. og ved opgørelsen af den skattepligtige indkomst  

 for 1996 skal fragå 45.294 kr.
 Som begrundelse har klageren bl.a. henvist til følgende  i  

 skatteankenævnets begrundelse:
"Det ligger udenfor skatteankenævnets kompetence at afgøre,  

 om det er i strid med de EF-retlige regler og EF-domstolen[s praksis], at  

 ovennævnte lov først gælder for indkomståret 1997 og  

 ikke udvides til at gælde for tidligere indkomstår." Denne begrundelse er forkert.
Fra dansk EF-retlig litteratur kan der  

 henvises til Claus Gulmann og Karsten Hagel-Sørensen: EU-ret (3.  

 udgave, 1995), side 209-210, hvor det blandt andet fremgår:
"[Med EU-retten] valgtes et system, hvorefter de fælles regler skal  

 administreres af de enkelte staters forvaltningsmyndigheder.... Den nationale  

 forvaltning skal som domstolene respektere de retsvirkninger, der  

 følger af EF-reglerne, og skal herunder se bort fra nationale regler,  

 der er i strid med fællesskabsretten, men som endnu ikke formelt er  

 ophævet... De administrative organer må imidlertid selv  

 søge at løse eventuelle fortolkningsproblemer, idet de ikke som  

 nationale domstole kan forelægge spørgsmål for  

 EF-Domstolen efter traktatens art. 177." Det er således ukorrekt, at nævnet ikke har kompetence til at  

 afgøre, om dansk ret er i strid med Danmarks EF-retlige forpligtelser.  

 Nævnet har tværtimod en pligt hertil.  Nævnet er i  

 øvrigt ikke undtaget fra denne generelle forpligtelse, fordi  

 skatteretten som udgangspunkt ligger udenfor EF-traktatens område.  

 EF-Domstolen har således udtalt følgende:
 "Selv om bestemmelser om direkte skatter på fællesskabsrettens  

 nuværende udviklingstrin ikke som sådanne henhører under  

 Fællesskabets kompetence, skal medlemsstaterne dog overholde  

 fællesskabsretten under udøvelsen af deres kompetence." (sag  

 C-279/93, Schumacker, Saml. 1995 side I-225, præmis 21).
Vedrørende nævnets bemærkning om, at det ikke finder at  

 kunne "fortolke" dansk ret i overensstemmelse med EF-retten, har klageren  

 bl.a. anført, at hendes principale anbringende for  

 skatteankenævnet var, at de for 1995 og 1996 foretagne  

 skatteansættelser er i strid med EF-retten, idet der er en pligt til at  

 give fradrag for de i 1995 og 1996 i Frankrig betalte obligatoriske sociale  

 bidrag.
Eftersom skatteankenævnet havde en forpligtelse til at anvende  

 EF-retten ved afgørelsen af denne sag, skal der nærmere  

 redegøres for dette anbringende.
Kernen i denne sag er princippet om arbejdskraftens frie  

 bevægelighed indenfor EU.
Dette princip er udtrykt i Traktat om det  

 Europæiske Fællesskab (TEF) artikel 46 (efter  

 Amsterdam-traktatens ikrafttræden artikel 39). Denne bestemmelse finder  

 fuldt ud anvendelse på skatterettens område, jf. den ovenfor  

 citerede Schumacker-sag.
 I den sammenhæng bør ligeledes nævnes sag C-18/95,  

 Terhoeve (Saml. 1999 side I-345), hvor EF-Domstolen i præmis 44  

 udtalte:
". . . medlemsstaterne i princippet fortsat frit kan regulere  

 opkrævning af skatter og bidrag til sociale sikringsordninger, og at de  

 naturligvis kan tilstræbe en forenkling og samordning af bestemmelserne  

 herom.
Men uanset hvor ønskeligt dette end er, kan det ikke tjene som  

 begrundelse for, at de rettigheder, som borgerne har i medfør af  

 traktatens bestemmelser, hvori deres grundrettigheder er forankret,  

 tilsidesættes." Det samme gælder for så vidt angår medlemsstaternes  

 mulighed for at bestemme finansieringsmåden for deres sociale  

 sikringsordninger.
EF-Domstolen udtalte ligeledes i Terhoeve-sagen:
"... i mangel af en harmonisering på fællesskabsniveau  

 tilkommer det ... hver medlemsstat i lovgivningen at fastsætte  

 vilkårene for retten eller forpligtelsen til at blive tilsluttet en  

 social sikringsordning, men at medlemsstaterne imidlertid skal overholde  

 fællesskabsretten ved udøvelsen af denne kompetence ... Den  

 omstændighed, at den ... omhandlede ordning vedrører  

 finansieringen af den sociale sikring, kan derfor ikke udelukke anvendelsen  

 af traktatens bestemmelser, herunder bestemmelserne om arbejdskraftens frie  

 bevægelighed. "(præmis 34-35) Særligt vedrørende fortolkningen af TEF artikel 48, fastslog  

 Domstolen i denne sag:
" 36 Med hensyn til traktatens artikel 48, som skal gennemgås  

 først, har Domstolen gentagne gange udtalt, at denne bestemmelse er  

 udtryk for et grundlæggende princip, som er fastslået i  

 EF-traktatens artikel 3, litra c), hvori det hedder, at Fællesskabets  

 virke, med de i artikel 2 nævnte mål for øje, skal  

 indebære fjernelse af hindringerne for den frie bevægelighed for  

 personer mellem medlemsstaterne (jf. navnlig dom af 7.7.1976, sag 118/75,  

 Watson og Belmann, Sml. s. 1185, præmis 16, og af 7.7.1992, sag  

 C-370/90, Singh, Sml.
I, s. 4265, præmis 15).
37 Domstolen har ligeledes fastslået, at alle traktatens  

 bestemmelser vedrørende den frie bevægelighed for personer skal  

 gøre det lettere for fællesskabsborgerne at udøve  

 erhvervsmæssig beskæftigelse af enhver art på hele  

 Fællesskabets område, og at disse bestemmelser indeholder et  

 forbud mod foranstaltninger, som kan skade disse borgere, såfremt de  

 ønsker at udøve en erhvervsmæssig beskæftigelse  

 på en anden medlemsstats område (jf. dom af 7.7.1988, sag 143/87,  

 Stanton, Sml. s. 3877, præmis 13, dommen i Singh-sagen, a.st.,  

 præmis 16, samt dom af 15.12.1995, sag C-415/93, Bosman, Sml.
I, s.  

 4921, præmis 94).
38 Medlemsstaternes statsborgere har således navnlig en ret, som de  

 afleder direkte af traktaten, til at forlade deres oprindelsesland og rejse  

 ind i og tage ophold i en anden medlemsstat med henblik på dér  

 at udøve en erhvervsmæssig beskæftigelse (jf. bl.a. dom af  

 5.2.1991, sag C-363/89, Roux, Sml.
I, s. 273, præmis 9, dommen i  

 Singh-sagen, a.st., præmis 17, samt dommen i Bosman-sagen, a.st.,  

 præmis 95).
 39 Bestemmelser, som forhindrer en statsborger i en medlemsstat i at  

 forlade sit oprindelsesland med henblik på at udøve retten til  

 fri bevægelighed, eller som får ham til at afholde sig fra dette  

 forehavende, udgør derfor hindringer for denne frihed, uanset om de  

 finder anvendelse uafhængigt af de pågældende  

 arbejdstageres nationalitet (jf. dom af 7.3.1991, sag C-10/90, Masgio, Sml.  

 I, s. 1119, præmis 18 og 19, og dommen i Bosman-sagen, a.st.,  

 præmis 96).
 40 En statsborger i en medlemsstat ville kunne blive afholdt fra at  

 forlade den medlemsstat, hvor han er bosiddende, for at udøve  

 lønnet beskæftigelse i en anden medlemsstat som omhandlet i  

 traktaten, såfremt han skulle betale højere bidrag til sociale  

 sikringsordninger, end såfremt han var blevet boende hele året i  

 samme medlemsstat, uden at han dog dermed får ret til ekstra sociale  

 ydelser som kompensation for det højere bidrag.
41 Det følger heraf, at en national lovgivning som den i hovedsagen  

 omhandlede, derfor udgør en hindring for arbejdskraftens frie  

 bevægelighed, som i princippet er forbudt i henhold til traktatens  

 artikel 48. Det er derfor ikke nødvendigt at undersøge, om der  

 er tale om indirekte forskelsbehandling på grundlag af nationalitet,  

 som kan være forbudt i medfør af traktatens artikel 7 og 48  

 eller i medfør af artikel 7, stk. 2, i forordning nr. 1612/68, og det  

 er heller ikke nødvendigt at undersøge, hvilke  

 formodningsregler, der eventuelt finder anvendelse i denne henseende." Det er således ukorrekt retsanvendelse, når det i  

 nævnets sagsfremstilling side 7 fremgår at "fortolkningen [af  

 dansk ret] ikke kan anses for stridende mod ikke-diskriminationsprincippet,  

 herunder EU-Traktatens artikel 48, om arbejdskraftens frie  

 bevægelighed, da en nægtelse af fradragsret ikke er begrundet i  

 statsborgerforhold", jf. herved Terhoeve-sagens præmis 39.
 Om konsekvenserne af, at national ret stred mod EF-retten udtalte  

 EF-Domstolen i samme sag:
 "58 Derfor skal de bidrag til sociale sikringsordninger, som skal betales  

 af en arbejdstager, der flytter fra én medlemsstat til en anden for at  

 udøve lønnet beskæftigelse dér, fastsættes  

 til samme niveau som de bidrag, der skal betales af en arbejdstager, der har  

 opretholdt sin bopæl i samme medlemsstat.
59  ... såfremt den omtvistede nationale lovgivning er i strid med  

 traktatens artikel 48, har en arbejdstager, der flytter sin bopæl fra  

 én medlemsstat til en anden for at udøve lønnet  

 beskæftigelse dér, ret til, at hans bidrag til sociale  

 sikringsordninger fastsættes til samme niveau som de bidrag, der skal  

 betales af en arbejdstager, der har opretholdt sin bopæl i samme  

 medlemsstat." Endvidere nyder arbejdstagere fra andre EU-lande i henhold til artikel 7,  

 stk. 2, i Rådets forordning af 15. oktober 1968 (1612/68) samme sociale  

 og skattemæssige fordele som indenlandske arbejdstagere.
EF-domstolen  

 har ved fortolkning af denne bestemmelse udtalt, at denne regel ikke blot  

 forbyder åbenlys forskelsbehandling begrundet i nationalitet, men  

 desuden enhver form for skjult forskelsbehandling, som ved anvendelsen af  

 andre kriterier reelt fører til samme resultat.
Selv om en national  

 lovgivning uden forskel finder anvendelse uanset den berørte persons  

 nationalitet, vil en lovgivning, som navnlig er til skade for skattepligtige  

 personer, der er statsborgere i andre medlemsstater, ligeledes være i  

 strid med denne bestemmelse (se sag C-175/88, Biehl, Saml. 1990 side I-1779,  

 præmis 13-14).
Det forhold, at der i dansk lovgivning i 1995 og 1996 ikke var hjemmel til  

 fradrag for obligatoriske udenlandske sociale bidrag, er navnlig til skade  

 for arbejdstagere fra andre EU-lande, idet det typisk er sådanne  

 personer, der vil vælge at opretholde social sikring i et andet  

 medlemsland (deres hjemland) og derfor vil blive opkrævet dobbelt  

 socialt sikringsbidrag.
Dette er således i strid med forordning 1612/68  

 artikel 7, stk. 2.
I medfør af TEF artikel 51 (efter Amsterdam-traktatens  

 ikrafttræden artikel 42) skal Rådet vedtage de nødvendige  

 foranstaltninger vedrørende social tryghed for at gennemføre  

 arbejdskraftens frie bevægelighed.
Dette er sket med Rådets  

 forordning af 14. juni 1971 (1408/71). EF-domstolen har vedrørende  

 forordning 1408/71 udtalt:
 "...Artikel 14 i forordning nr. 1408/71 er indeholdt i forordningens  

 afsnit II, hvis bestemmelser ifølge Domstolens faste praksis  

 udgør et fuldstændigt og ensartet system af lovkonfliktregler,  

 hvis formål er, at arbejdstagere, der flytter inden for  

 Fællesskabet, skal være omfattet af den sociale sikringsordning i  

 én enkelt medlemsstat, således at overlapninger mellem  

 gældende nationale lovgivninger og de vanskeligheder, som dette kan  

 give anledning til, undgås." (sag C-425/93, Andresen GmbH, Saml. 1995  

 side I-269, præmis 9).
 Der kan også henvises til sag 60/85, Luijten, Saml. 1986 side 2365,  

 sag C-196/90, De Peap, Saml. 1991 side I-4815 og sag C-71/93, Van Poucke,  

 Saml. 1994 side I-1101.
 EF-Domstolen har i denne sammenhæng endvidere slået  

 følgende fast:
 "at medlemsstaterne ikke ... er beføjet til at afgøre, i  

 hvilket omfang deres egen lovgivning eller en anden medlemsstats lovgivning  

 skal anvendes" (sag 276/81, Kuijpers, Saml. 1982 side 3027, præmis  

 14).
I henhold til forordning 1408/71 artikel 13 og 14, stk. 1, litra a), har  

 jeg i perioden 17. november 1995 - 30. juni 1996 været omfattet af den  

 franske lovgivning om social sikring.
Ved at opgøre den skattepligtige  

 indkomst i Danmark uden at give fradrag for de i Frankrig betalte  

 beløb, har de danske skattemyndigheder undladt at respektere denne  

 lovvalgsbestemmelse, idet man herved reelt samtidig har ladet såvel de  

 danske som de franske regler finde anvendelse.
EF-Domstolen har allerede i sag 102/76, Perenboom (Saml. 1977 side 815)  

 udtrykkeligt fastslået, at dette er strid med medlemsstaternes  

 EF-retlige forpligtelser.
Sagen omhandlede en arbejdstager, der havde  

 arbejdet i både Holland og Tyskland og var blevet opkrævet bidrag  

 til social sikring i begge lande.
Den pågældende arbejdstager  

 anfægtede lovligheden af det hollandske krav, idet han gjorde  

 gældende, at han ikke kunne være forpligtet til at betale en  

 dobbelt påligning af bidrag.
EF-Domstolen udtalte herom:
"11 Artikel 13 i forordning nr. 1408/71, der i sit første stykke  

 bestemmer, at arbejdstageren alene (er) undergivet lovgivningen i én  

 medlemsstat, udelukker enhver mulighed for samtidig anvendelse af flere  

 nationale lovgivninger for én og samme periode; ...
13 det forhold, at arbejdstageren for én og samme arbejdsløn  

 pålignes sociale bidrag som følge af anvendelsen af flere  

 nationale lovgivninger, mens vedkommende kun stilles som sikret efter en  

 enkelt af disse lovgivninger, udsætter denne arbejdstager for dobbelt  

 påligning af bidrag, hvilket er uforeneligt med de overfor citerede  

 bestemmelser i [forordning nr. 1408/71]; 14 når bopælsstatens sociallovgivning ikke finder anvendelse  

 for beskæftigelsesperioder, som er tilbagelagt i en anden medlemsstat,  

 udgør den løn, som arbejdstageren har tjent ved denne  

 beskæftigelse, således ifølge nævnte lovgivning ikke  

 et ligningsgrundlag selv for partielle bidrag, og den er derfor fritaget for  

 de sociale afgifter, som følger af anvendelsen af denne  

 lovgivning." At opkræve betaling for almindelig social sikring i Danmark,  

 når en arbejdstager fra en anden EU medlemsstat ved en E 101-blanket  

 har valgt social sikring i Frankrig og foretaget obligatoriske betalinger i  

 overensstemmelse hermed til de franske sociale myndigheder, er således  

 direkte i strid med lovvalgssystemet i Rådsforordning 1408/71 artikel  

 13 og 14. Det forhold at det danske skattesystem ikke er opdelt på en  

 sådan måde, at al betaling for social sikring er udskilt,  

 må ikke komme en vandrende arbejdstager til skade.
Denne indretning af  

 det danske skattesystem får i øvrigt heller ingen betydning,  

 når der gives fradrag i den skattepligtige indkomst.
Tillige har klageren bl.a. anført, at TEF artikel 48 har direkte  

 virkning, dvs. den kan påberåbes af borgerne ved administrative  

 myndigheder og domstole, jf. eksempelvis EF-Domstolens dom i sag 13/76, Dona,  

 Saml 1976, side 1333. Forordninger er almengyldige, bindende i alle  

 enkeltheder og gælder umiddelbart i alle medlemsstater, jf.
TEF artikel  

 189 (efter Amsterdamtraktatens ikrafttræden artikel 249). Forordninger  

 kan således også påberåbes af borgerne ved  

 administrative myndigheder og domstole.
De her nævnte EF-retlige regler har i tilfælde af  

 uoverensstemmelse med dansk ret forrang (første gang fastslået i  

 sag 6/64, Costa/ENEL, Saml. 1954-64, side 531), og de skal derfor være  

 afgørende for udfaldet af denne sag.
Det følger af princippet  

 om forrang, at EF-reglernes fulde anvendelse under ingen omstændigheder  

 må begrænses eller betinges, og at danske regler, som ikke er i  

 overensstemmelse med de EF-retlige regler, skal tilsidesættes.
Samlet gøres det således gældende, at det følger  

 af Danmarks EF-retlige forpligtelser, at der i den skattepligtige indkomst  

 for 1995 og 1996 skal gives fradrag for de i perioden i Frankrig indbetalte  

 bidrag til obligatorisk social sikring.
Skatteankenævnets  

 afgørelse er i strid med den almindelige regel i TEF artikel 48, samt  

 de særlige regler i dels artikel 7, stk. 2, i Rådsforordning  

 1612/68, dels artikel 13, stk. 1, og 14, stk. 1, litra a), i  

 Rådsforordning 1408/71.
Ved lov nr. 1104 af 29. december 1997 blev ligningslovens paragraf 8M og  

 kildeskattelovens paragraf 5B ændret således, at der gives  

 fradragsret for udenlandske sociale bidrag, som de i denne sag omhandlede.  

 Lovændringerne har virkning fra og med indkomståret 1997, jf.  

 ændringslovens paragraf 5, stk. 1. Det fremgår af  

 bemærkningerne til ændringsloven, at fradrag skal gives i  

 tilfælde, hvor den pågældende er socialt sikret i udlandet,  

 og at adgangen til fradrag for udenlandske obligatoriske sociale bidrag vil  

 bidrage til den fri bevægelighed for lønmodtagere.
Denne  

 lovændring viser klart, at lovgiver har været opmærksom  

 på problemer af karakter som i denne sag og har erkendt, at dansk ret  

 på dette punkt ikke levede op til de EF-retlige krav.
Skatteankenævnet taler i sin afgørelse alene om en "analog  

 anvendelse" af disse nye lovregler.
Det ovenfor anførte viser, at de  

 EF-retlige krav har eksisteret i årevis.
Om man giver fradragsret i  

 1995 og 1996 ud fra en direkte anvendelse af EF-retten eller en analog  

 anvendelse af de danske lovregler er derfor underordnet.
Klageren har endvidere bl.a. anført, at det fremgår af  

 nævnets sagsfremstilling, at den gældende  

 dobbeltbeskatningsoverenskomst mellem Danmark og Frankrig ikke finder  

 anvendelse, idet der ikke er tale om en dobbeltbeskatningssituation.
Det blev  

 subsidiært for skatteankenævnet gjort gældende, at der er  

 tale om en dobbeltbeskatningssituation, som skal løses efter den herom  

 gældende overenskomst af 8. februar 1957 mellem Danmark og  

 Frankrig.
Nævnet har undladt at behandle dette anbringende i sin  

 afgørelse.
Dette til trods for, at der i bemærkninger til  

 sagsfremstillingen ved brev af 25. marts 1999 blev gjort opmærksom  

 på, at hverken forslag til sagsfremstilling eller forslag til  

 afgørelse medtog dette anbringende.
Det blev understreget -  

 forgæves - at nævnet under alle omstændigheder havde en  

 forpligtelse til at medtage dette anbringende i sagsfremstillingen, og at  

 eftersom nævnets forslag til afgørelse tilsidesatte det  

 principale anbringende, havde nævnet efter almindelige  

 forvaltningsretlige regler endvidere en pligt til at tage stilling til det  

 subsidiære anbringende ved sin afgørelse.
Dette førte dog til, at der i sagsfremstillingen blev argumenteret  

 for, at der ikke er tale om en dobbeltbeskatningssituation.
Der tages dog  

 stadig ikke stilling til samtlige de argumenter, der var anført under  

 dette anbringende.
 Ved klageskrivelsen blev det således for det første gjort  

 gældende, at dobbeltbeskatningsoverenskomsten ikke kun omfatter "skat",  

 men enhver skat eller afgift "af lignende karakter", der kan betegnes som  

 eller siges at træde i stedet for "indkomstskat af fysiske personer",  

 jf. overenskomstens artikel 1, stk. 2. De ændringer, der er sket i det  

 franske skattesystem siden overenskomstens indgåelse, medfører  

 således, at de betalinger, der i Frankrig nu sker for social sikring  

 til Centre de Securité de Travailleurs Migrants er af "lignende  

 karakter", hvilket betyder, at betalingen er omfattet af overenskomsten.
 Som følge at den senere EF-retlige regulering - og de dermed  

 følgende muligheder for vandrende arbejdstagere - vil der i denne  

 situation ske en dobbeltbeskatning, idet såvel Frankrig som Danmark har  

 opkrævet betaling for social sikring i perioden 17. november 1995 - 30.  

 juni 1996. Dette betyder, at der i den nævnte periode er betalt en  

 betydelig del af indkomsten i såvel Frankrig som Danmark.
I en sådan situation følger det af  

 dobbeltbeskatningsoverenskomstens artikel 25, stk. 1, at "enhver skatteyder, som godtgør, at foranstaltninger, trufne af de  

 to kontraherende staters skattemyndigheder for ham har medført en  

 dobbeltbeskatning med hensyn til de skatter, som omhandles i  

 nærværende overenskomst, kan rette henvendelse til enten de  

 kompetente myndigheder i den stat, på hvis territorium han har sit  

 skatteretlige domicil, eller til myndighederne i den anden stat.
Hvis denne  

 henvendelse anses for velbegrundet, træffer de to staters kompetente  

 myndigheder aftale om på rimelig måde at undgå  

 dobbeltbeskatning." Hertil kommer for det andet, at det fremgår af artikel 25, stk. 2,  

 at "De to kontraherende myndigheder kan ligeledes træffe aftale for at  

 undgå dobbeltbeskatning i tilfælde, som ikke omhandles i  

 nærværende overenskomst såvel som i tilfælde, hvor  

 fortolkningen eller anvendelsen af nærværende overenskomst  

 måtte give anledning til vanskeligheder eller tvivl." Folketingets Ombudsmand har i øvrigt i en sag om dobbeltbeskatning  

 udtalt, at skattevæsenets fortolkning af den i den konkrete sag  

 relevante lovtekst, ville være i overensstemmelse med almindelige  

 skatteretlige principper, men førte til mindre rimelige resultater i  

 netop dette tilfælde.
Han henstillede derfor, at man foretog en  

 udvidende eller analog fortolkning (FOB 1974.82, jf. også FOB  

 1973.266).
Det kan næppe siges at være et rimeligt resultat, at en  

 skatteyder betaler for social sikring to gange for samme periode.
Hvis dette  

 resultat skulle fremkomme blot fordi disse beløb i Frankrig  

 opkræves som "bidrag" og i Danmark som "skat", tyder det på en  

 regelanvendelse uden skelen til den omgivende virkelighed og  

 dobbeltbeskatningsoverenskomstens formål.
Netop i tilfælde som  

 det foreliggende må det være oplagt, at der i henhold til  

 overenskomstens artikel 25, stk. 2, findes en rimelig løsning.
 På ovenstående baggrund gøres det således  

 subsidiært gældende, at der i henhold til den mellem Danmark og  

 Frankrig indgåede dobbeltbeskatningsoverenskomst skal gives fradrag for  

 de i Frankrig betalte beløb til social sikring, enten umiddelbart ved  

 anvendelse af reglerne i overenskomsten, eller ved at de danske myndigheder i  

 forening med de kompetente franske myndigheder finder en tilsvarende  

 løsning.
På baggrund af dette er det klart, at skatteankenævnets afslag  

 på at give fradragsret, for de i Frankrig betalte obligatoriske sociale  

 bidrag, er i strid med EF-retten, herunder særligt TEF artikel 48,  

 Rådsforordning 1612/68 artikel 7, stk. 2, og Rådsforordning  

 1408/71, artikel 13-14. Såfremt Landsskatteretten skulle være i  

 tvivl om, hvordan den skal anvende EF-retten i den foreliggende situation,  

 begæres spørgsmålet om dansk rets forenelighed med  

 EF-retten forelagt EF-Domstolen i Luxembourg, jf.
TEF artikel 177 (efter  

 Amsterdam-traktatens ikrafttræden artikel 234).
 Endvidere har klageren henvist til EF-domstolens afgørelser i  

 sagerne C-34/98 og C-169/98.
 Landsskatteretten skal udtale:
Indledningsvis bemærker retten, at der ikke i den for de omhandlede  

 indkomstår gældende nationale lovgivning var hjemmel i intern ret  

 til at give fradrag for udenlandske sociale bidrag.
Direkte hjemmel til  

 fradrag blev først tilvejebragt ved lov nr. 1104 af 29. december 1997  

 med virkning fra indkomståret 1997. Det fremgår af  

 bemærkningerne til lovforslaget, at det blev fremsat med henblik  

 på at lette den fri bevægelighed for lønmodtagere og den  

 fri etableringsret for selvstændigt erhvervsdrivende.
 Endvidere bemærkes det, at den mellem Danmark og Frankrig  

 indgåede overenskomst til undgåelse af dobbeltbeskatning efter  

 artikel 1, stk. 1, litra b, for så vidt angår Frankrig alene  

 finder anvendelse på indkomstskat af fysiske personer og selskabsskat.  

 Bidrag til social sikring er ikke omfattet af denne definition, og retten  

 finder således heller ikke i overenskomsten grundlag for at lempe for  

 udenlandske sociale bidrag.
 Retten finder dog, at den manglende fradragsret efter interne regler for  

 udenlandske sociale bidrag må anses at være i strid med  

 EF-traktatens art. 39 (tidligere artikel 48 EF). Det bemærkes herved,  

 at den manglende fradragsret for udenlandske sociale bidrag må antages  

 at udgøre en hindring for arbejdskraftens frie bevægelighed,  

 idet det typisk vil være udenlandske statsborgere, der vil have betalt  

 udenlandske sociale bidrag, ligesom det bemærkes, at der efter intern  

 ret er fradragsret for arbejdsmarkedsbidrag betalt til Danmark.
 Retten finder derfor, at klageren i de omhandlede indkomstår er  

 berettiget til fradrag for de efter tilflytningen til Danmark betalte sociale  

 bidrag til Frankrig, hvilket er tiltrådt af Told- og  

 Skattestyrelsen.
