 Der kunne ikke meddeles patent på »kasseslusesystem med  

 indkøbsvogne« idet et lignende system havde været anvendt i Sverige.
År 1989, den 27. oktober afsagde Patentankenævnet (Grønning-Nielsen, Hans  

 Chr.
Thomsen, Laubst, Niordson, Terndrup Pedersen) følgende k e n d e l s e i sagen j.nr.
P 7/87:
Klage fra A/S Hugin Kasseapparater, Lyngby, v/Dansk Patent Kontor A/S over Patentdirektoratets afgørelse af 22. januar 1987 af patentansøgning nr.  

 3785/78 overdraget fra I/S Oscar, v/Flemming Holmgård Petersen og Mogens Holmgård Petersen til Kosan Oscarmatic A/S, Nykøbing Sjælland, v/Chas.
Hude Patentbureau.
 Den 14. juni 1982 fremlagdes under nr. 144.812 en den 28. august 1978  

 indleveret ansøgning om patent på et »kasseslusesystem med  

 indkøbsvogne«.
 Kravene lød således:
 »1. Kasseslusesystem med indkøbsvogne (9) og til afregning af varer,  

 der optages fra f.eks. en kurv på den med en hjulbærende ramme (10) forsynede  

 indkøbsvogn (9) og anbringes på en disk (13), på hvilken de føres hen forbi  

 et kasseapparat, medens indkøbsvognene køres gennem en passage langs siden af  

 disken, og hvor mindst een sender-modtager (4, 5) sender en aftastningsstråle  

 på tværs af passagen for indkøbsvognene i et niveau, der ligger lidt over  

 oversiden af den hjulbærende ramme og er indrettet til at frembringe et  

 alarmsignal, når den af senderen (4, 5) udsendte stråle afbrydes af en på en  

 vognramme stående genstand, medens et andet sæt stråler hindrer afgivelse af  

 alarmsignalet, når andet end en indkøbsvogn (9) passerer, k e n d e t e g n e  

 t ved, at hver indkøbsvogn (9) bærer en refleksbrik (1), der er indrettet til  

 at tilbagekaste en hjælpestråle fra mindst een sender-modtager-enhed, (2, 3),  

 såsom en fotocelle-enhed, der er indrettet til at aktivere sendermodtageren  

 (4, 5) for aftastningsstrålen, når sender/modtagerenheden (2, 3) modtager den  

 reflekterede hjælpestråle.
 2. Kasseslusesystem ifølge krav 1, k e n d e t e g n e t ved, at  

 sender-modtageren (4, 5) og den eller de nævnte sender-modtager-enheder (2,  

 3) er anbragt på siden af disken, og at sender-modtageren (4, 5) for  

 aftastningsstrålen er indrettet til at samvirke med en på den modsatte side  

 af passagen anbragt refleksbrik (6).
 3. Kasseslusesystem ifølge krav 1, 2 eller 3, k e n d e t e g n e t ved,  

 at sender-modtageren (4, 5) og den eller de nævnte sender-modtager-enheder  

 (2, 3) til betjening af en disk (13) er anbragt i et bord, der danner en  

 selvstændig enhed ved enden af en i længderetningen forskudt nabodisk.
 4. Kasseslusesystem ifølge et eller flere af kravene 1 - 3, k e n d e t e  

 g n e t ved, at sender-modtager-enheden (2, 3) til start og stop af  

 aftastningsstrålen er forbundet med en lampe (7), der viser, når den nævnte  

 enhedssender fungerer.
5. Kasseslusesystem ifølge et eller flere af kravene 1 - 4, k e n d e t e  

 g n e t ved, at den vandrette afstand mellem to sender-modtager-enheder (2,  

 3) for henholdsvis start og stop af aftastningsstrålen i hovedsagen er lig  

 med afstanden fra forenden af en indkøbsvogn (9) til en ved vognens bagende  

 anbragt understøtning for en fremadrettet frit udragende kurv.« Klageren i denne sag nedlagde i skrivelse af 14. september 1982 indsigelse  

 imod meddelelse af patent, idet klageren bl.a. gjorde gældende:
 »Den til fremlæggelse godkendte ansøgning nr. 3785/78 angår et  

 elektronisk overvågningsanlæg, som er indrettet til automatisk at advisere  

 kassedamen, dersom der på en såkaldt kundevogns nedre hylde søges  

 transporteret varer gennem en kassesluse.
Allerede før ansøgningens indleveringsdag var det kendt teknik at afsøge  

 en kundevogns nedre hylde for varer eller andre genstande ved hjælp af et  

 fotocelle-sæt, således som det også kendes fra en lang række andre  

 afsøgningsopgaver.
For at undgå »falske alarmer« i de tilfælde,  

 hvor fotocellesættets lysstråle afbrydes af f.eks. en barnevogn eller kundens  

 ben, har det endvidere været kendt at benytte et ekstra fotocelle-sæt til at  

 afsøge tilstedeværelsen af en kundevogn, eller ej, og i de tilfælde, hvor der  

 registreres en kundevogn, at afgive et såkaldt nøglesignal til det  

 førstnævnte fotocelle-sæt, således at dette kun foretager afsøgningen, når  

 der er registreret en kundevogn.
 Dette kendte grundlag for opfindelsen er korrekt angivet i det fremlagte  

 krav 1's indledning.
 Det man søger patentbeskyttet, er herefter alene den ide at placere en  

 refleksbrik på kundevognen og lade nøglesignalet være afhængigt af en  

 refleksbrik i stedet for - som tidligere kendt - af et andet veldefineret  

 karakteristika på de kundevogne, der naturligvis vil være ens i samme  

 forretning.
 Ovennævnte ide har, som det fremgår af vedlagte brev af 24. september 1979  

 til vor klient fra Ingenjorsfirma Synteza AB, Malmø, (bilag 1) været kendt  

 siden august 1977 og altså før den aktuelle ansøgnings indleveringsdag den  

 28. august 1978. Det svenske ingeniørfirmas forklaring underbygges af  

 erklæring af 4. oktober 1979 fra AB Reveny Livsmedelsmarknad, Malmø, (bilag  

 2), hvoraf det tillige fremgår, at en større og ubestemt kreds af personer,  

 nemlig forretningens kunder, har kunnet gøre sig bekendt med opfindelsen.
Ovennævnte erklæringer er afgivet af i denne sammenhæng uvildige  

 foretagender, og vi går ud fra, at direktoratet vil kunne anerkende disse  

 bilag som tilstrækkelig dokumentation for åbenlys anvendelse forud for  

 ansøgningens indleveringsdag.
Under alle omstændigheder anmoder vi  

 direktoratet om at opfordre ansøgeren til at oplyse, hvorvidt han indrømmer  

 eller bestrider rigtigheden af de i erklæringerne indeholdte oplysninger  

 vedrørende den åbenlyse udøvelse, jfr. patentbestemmelsernes paragraf 22.
 For fuldstændigheds skyld skal vi endvidere gøre gældende, at den foran  

 nævnte ide er nærliggende på grundlag af det under ansøgningens behandling  

 modholdte tyske fremlæggelsesskrift nr. 1.803.480 samt fra USA patentskrift  

 nr. 3.670.167 og tysk fremlæggelsesskrift nr. 1.232.856.
 I det tyske fremlæggelsesskrift nr. 1.803.480 er det som opfindelsens  

 formål (spalte 1, linie 39-50) tydeligt angivet, at kontrolindretningen kun  

 skal afgive alarmsignal, når der virkelig er tale om genstande anbragt på  

 kundevognens hylde, og det er udtrykkeligt angivet, at forbipasserende  

 personer ikke må give anledning til »falske alarmer«.  

 Problemstillingen er således erkendt, og opgaven formuleret.
 Fra USA patentskrift nr. 3.670.167 er det (se navnlig fig. 4, fig. 5 samt  

 spalte 4, linie 41-47) kendt at anvende to samvirkende sæt fotoceller på den  

 måde, at der fra de første sæt afgives et nøglesignal, hvis en første  

 betingelse er opfyldt, og til at igangsætte en funktion, dersom en anden  

 betingelse samtidig er opfyldt.
 USA patentskrift nr. 3.670.167 illustrerer således, at teknikken med at  

 anvende to sæt samvirkende fotoceller er et generelt anvendt hjælpemiddel  

 indenfor regulerings- og styringsteknik, og altså ikke blot anvendt i  

 forbindelse med afsøgning af kundevogne ved passage gennem kassesluser.
Også anvendelsen af refleksbrikker i forbindelse med fotocelleafsøgning  

 har længe været kendt teknik.
Firmaet Servodan A/S i Sønderborg, der bl.a.  

 leverer udstyr til overvågningsanlæg af den her diskuterede art, har overfor  

 os erklæret:
»Vi har fra Servodan's side ofte anvendt reflektorer på  

 transportpaller for at kunne sortere disse ved hjælp af vore optiske enheder,  

 der er hos vore kunder mange eksempler på anvendelse af fotoceller og  

 refleksanorninger gennem de sidste år og vi har vanskeligt ved at forstå, der  

 kan opnås tilstrækkelig »opfinderhøjde« ved at montere reflektorer  

 på varierende køretøjer!» Direktoratet vil formentlig have kendskab til en lang række  

 patentansøgninger og patenter, der omhandler anvendelsen af fotocelle-styring  

 i forbindelse med brug af reflekterende bånd eller brikker, og vi skal derfor  

 blot som et eksempel henvise til tysk fremlæggelsesskrift nr.  

 1.232.856.« Ansøgeren imødegik indsigelsen ved skrivelse af 25. juli 1983, idet han  

 udtalte:
»Indsigeren begrunder sin indsigelse med, at han 1) dels mener at kunne dokumentere (erklæringer af 24. september 1979 og  

 4. oktober 1979), at opfindelsen har været offentliggjort forud for  

 ansøgningens indleveringsdag, 2)dels mener, at opfindelsen ifølge ansøgningen er nærliggende på baggrund  

 af DE-AS 18 03 480, DE-AS 12 32 856 og US-PS 1.670.167.
 Hertil skal følgende bemærkes:
Ad 1. Hverken erklæringen (brev fra Ingenjorsfirma Synteza) af 24.  

 september 1979 eller erklæringen (fra Reveny Livsmedelmarknad) af 4. oktober  

 1979 er bevis for nogen åbenlys anvendelse af opfindelsen ifølge ansøgningen  

 før 28. august 1978. Erklæringen af 24. september 1979 siger nemlig intet om,  

 at den deri omtalte kundevogn bærer en refleksbrik, der er indrettet til at  

 tilbagekaste en hjælpestråle fra mindst een sender-modtager-enhed (i  

 anlægget), såsom en fotocelleenhed, der er indrettet til at aktivere  

 anlæggets sender-modtager for aftastningsstrå, når sender-modtager-enheden  

 modtager den reflekterede hjælpestråle. jf. den kendetegnende del af det  

 fremlagte krav 1. Den omstændighed, at Synteza har indleveret en  

 patentansøgning (SE pat.ans. 78 09 5643) på sin egen opfindelse den 12.  

 september 1978 lader formode, at Synteza har holdt opfindelsen hemmelig forud  

 for denne dato.
Det så meget mere, fordi Synteza har benyttet sagkyndig  

 bistand (Patentbureauet Strom & Gullikson) ved indlevering af sin  

 ansøgning.
Havde Synteza forud anvendt sin opfindelse åbenlyst, ville  

 Syntezas ansøgning jo være værdiløs, og antagelig ville betydelige  

 omkostninger i forbindelse med ansøgningens udarbejdelse og indlevering være  

 spildte.
For ordens skyld bemærkes, at indsigeren allerede har indsendt kopi  

 af SE pat.ans. 78 09 5643 til Direktoratet, nemlig i forbindelse med en  

 supplerende indvending af 29. juni 1981 mod nærværende ansøgning.
Ej heller erklæringen af 4. oktober 1979 antyder, at man hos Reveny  

 Livsmedelmarknad skulle have brugt et kasseslusesystem med de tekniske træk,  

 der er nævnt i den kendetegnende del af krav 1 i den fremlagte ansøgning.
Når  

 indsigeren i indsigelsesbegrundelsen side 2 kan hævde, at man af erklæringen  

 kan slutte: »at en større og ubestemt kreds af personer, nemlig  

 forretningens kunder, har kunnet gøre sig bekendt med opfindelsen«, er  

 denne slutning ikke korrekt.
Erklæringen siger kun »och kan således  

 beskådas af våra kunder och besokare«.
Der er ikke grund til at tro, at  

 kredsen af personer skulle være større eller ubestemt.
Indsigeren har i indsigelsesbegrundelsen side 2, 2. afsnit anmodet  

 Direktoratet om »at opfordre ansøgeren til at oplyse, hvorvidt han  

 indrømmer eller bestrider rigtigheden af de i erklæringerne indeholdte  

 oplysninger ....., jf. patentbestemmelsernes § 22«.
Selv om  

 paragrafhenvisningen er forkert (med de patentbestemmelser, der gælder i dag,  

 drejer det sig om § 94), skal jeg herved uopfordret oplyse, at hverken  

 ansøgeren eller jeg har kendskab til Ingeniørfirmaet Synteza AB eller AB  

 Reveny Livsmedelmarknad, lige så lidt som vi har kendskab til de  

 hændelsesforløb, der er omtalt i de to erklæringer.
Ad 2. Indsigeren mener endvidere, at opfindelsen er nærliggende i forhold  

 til DE-AS 18 03 480, DE-AS 12 32 856 og US-PS 1.670.167, altså mangler  

 opfindelseshøjde.
Dette synspunkt må tilbagevises.
Vedrørende DE-AS 18 03 480 henviser indsigeren til spalte 1, linie 39-50,  

 idet han anfører, at »problemstillingen er således erkendt og opgaven  

 formuleret«.
Hertil må jeg svare nej.
Opfindelsens formål (opgave) er  

 sammenfattende formuleret: »at anvise et kasseslusesystem, som er af  

 enklere konstruktion end hidtil kendt, som giver sikkerhed mod  

 svigtende/falsk alarm, og som let kan tilpasses forskellige indkøbsvogntyper  

 (se side 2 i DK-FS 144812). Kasseslusesystemet ifølge opfindelsen opfylder  

 dette formål - men det gør kasseslusen ifølge DE-AS 18 03 480 ikke, blandt  

 andet på grund af, at sidstnævnte arbejder med tre slags lysstråler, nemlig i  

 niveauerne U, I og L, medens man ifølge opfindelsen kan nøjes med to slags  

 lysstråler, nemlig i niveauerne (2-3) og (4-5). At arbejde med to sæt  

 lysstråler er simplere end at arbejde med tre slags lysstråler.
Hertil  

 kommer, at hvis man skifter fra een vogntype til en anden, vil omstillingen  

 lettere kunne foretages på kasseslusen ifølge opfindelsen end på den kendte  

 kassesluse, fordi der ifølge opfindelsen kun skal foretages en  

 højdeindstilling af sender-modtager-enheden 2,3 (svarende til refleksbrikkens  

 højde), medens der ved den kendte kassesluse må foretages højdejustering af  

 såvel organerne U23, U24 som I28 (U23 og U 24 må højdejusteres efter højden  

 af den kendte vogns lysuigennemtrængelige bånd; I28 må justeres ved, at man  

 visuelt finder niveauet lige under vognens kurv, hvilket ikke er helt let).  

 Er en kurv på en vogn lidt skæv - og tænker man sig, at en passerende vogn  

 har varer på sin nedre ramme - risikerer man svigtende alarmering, fordi alle  

 lysstråler vil være afbrudt under vognens passage (kasseslusesystemet  

 »tror« det er en person, som går igennem, jf. spalte 4, linie  

 24-25). Iøvrigt burde en argumentation vedrørende DE-AS 18 03 480 være  

 overflødig, da jeg tidligere har argumenteret mig fri af dette skrift.
US-PS 3.670.167 vedrører et anlæg til konstatering af, om en person står  

 foran en kumme.
Anlægget arbejder med to signaler, men har iøvrigt intet at  

 gøre med kasseslusesystemer og brug af en refleksbrik på kundevogne i et  

 sådant system.
Der er heller intet, som berettiger til at antage, at en  

 gennemsnitsfagmand skulle kunne finde på at kombinere DE-AS 18 03 480 og  

 US-PS3.670.167 (skrifterne hører f.eks. hjemme i helt forskellige  

 patentklasser).
DE-AS 12 32 856 angår et elektrooptisk anlæg til at hindre skinnekøretøjer  

 i at støde sammen.
Indsigeren henviser i indsigelsesbegrundelsen side 3 til,  

 at det fra dette tyske skrift skulle være kendt »at placere  

 refleksbrikker på til detektering ved hjælp af fotocelle-sæt bestemte  

 genstande«.
Hvis det er spejlene 9, 10 indsigeren har i tankerne, må man  

 sige, at indsigeren har ret, men skriftet har intet at gøre med  

 kasseslusesystemer og er uegnet til opfyldelse af nærværende opfindelses  

 formål.
Der er heller intet i skriftet, som peger hen mod anvendelsen:  

 Kasseslusesystemer.
At antage, at det skulle ligge inden for en  

 gennemsnitsfagmands kunnen at kombinere DE-AS 18 03 480, US 3.670.167 og  

 DE-AS 12 32 856 må afvises på det bestemteste.
F.eks. hører alle tre skrifter  

 hjemme i forskellige patentklasser.
Hertil kommer, hvad »Guidelines for  

 substantive examination in the European Patent Office«, side 102 siger  

 om mosaikmodholdelse: It would, generally speaking, also be obvious to  

 combine two documents one of which contains a clear and unmistakable  

 reference to the other'. Man kan heraf (modsætningsvis) slutte, at hvis det  

 ene af to modholdsskrifter ikke indeholder en klar og utvetydig henvisning  

 til det andet, er en kombination af de to skrifter (som modhold) ikke -  

 »obvious« og derfor ikke tilladelig.
Selv om »Guidelines«  

 endnu ikke er sat i kraft for Danmark, har de tanker, der er nedfældet deri,  

 især vedrørende opfindelseshøjde (Chapter IV, pkt. 9) haft betydning her i  

 landet på grund af de klare tanker, de indeholder.
Endelig henviser indsigeren til en udtalelse fra firmaet Servodan A/S.  

 Denne udtalelse vil jeg undlade at tage stilling til, da den er udokumenteret  

 og udateret og derfor uden betydning.' Patentdirektoratet besluttede ved skrivelse af 22. januar 1987 at udstede  

 patent på grundlag af de i fremlæggelsesskriftet anførte krav.
Direktoratet  

 anførte bl.a.:
»Opfindelsen, som den fremgår af det fremlagte krav 1, ses ikke med  

 Deres indsigelse af 14. september 1982 at være dokumenteret åbenlyst anvendt  

 før ansøgningens indleveringsdag eller påvist nærliggende i forhold til  

 teknikkens stade.
Således ses der af de til indsigelsen vedlagte erklæringer  

 af 24. september og 4. oktober 1979 kun at fremgå at anvendelsen af på  

 indkøbsvognen anbragt refleks i et kasseslusesystem blev udviklet fra  

 sommeren 1977 for at blive søgt patentbeskyttet i september 1978, hvorfor  

 åbenlys anvendelse af en sådan refleks må anses for usandsynlig før september  

 1978 og ihvert fald ikke dokumenteret.
Derudover ses de med Deres indsigelse  

 fremdragne tysk fremlæggelsesskrift nr. 1.232.856 og USA patentskrift nr.  

 3.670.167 ikke at omhandle teknik, der falder inden for eller i nærheden af  

 det område af teknikken, der vedrører kasseslusesystemer, hvorfor disse  

 skrifter ikke synes relevante for bedømmelsen af patenterbarheden af det i  

 ansøgningen omhandlede.
Således som det fremgår af side 2 i den fremlagte  

 beskrivelse ses heller ikke det, der er omhandlet i tysk fremlæggelsesskrift  

 nr. 1.803.480, at kunne begrunde en manglende patenterbarhed for den i  

 ansøgningen omhandlede opfindelse.« Denne afgørelse har klageren ved skrivelse af 19. marts 1987 indbragt for  

 Patentankenævnet med påstand om, at ansøgningen afslås.
Klageren anførte  

 bl.a.:
 »Patentdirektoratet har i sin afgørelse af 22. januar 1987 udtalt, at  

 tysk fremlæggelsesskrift nr. 1.232.856 og USA patentskrift nr. 3.670.167 ikke  

 synes relevant for bedømmelse af patenterbarheden af det i ansøgningen  

 omhandlede, idet de ikke omhandler teknik, »der falder indenfor eller i  

 nærheden af det område af teknikken, der vedrører kasseslusesystemer«.
Vi kan ikke være enige i denne afvisning, da fagmanden inden for det  

 styretekniske område, må have mulighed for at anvende generelt kendte styre-  

 og afsøgningsmetoder også inden for »kasseslusesystemer«.
Vi mener,  

 at det må være op til ansøgeren at dokumentere, at der opnås noget særligt  

 ved at overføre den fra flere andre styretekniske opgaver velkendte teknik  

 til netop kasseslusesystemer, hvis denne anvendelse skal kunne begrunde  

 patenterbarheden.
Ud fra et styreteknisk synspunkt må det være ligegyldigt,  

 om man kontrollerer tilstedeværelsen af varer på en kundevogns hylde eller  

 tilstedeværelsen af en person foran en håndvask, som det er tilfældet ved USA  

 patentskrift nr. 3.670.167. I begge tilfælde må det afgørende være, at der  

 anvendes to samvirkende sæt fotoceller på en sådan måde, at der fra det  

 første sæt afgives et nøglesignal, hvis en første betingelse er opfyldt,  

 hvilket nøglesignal anvendes til at igangsætte en funktion, dersom en anden  

 betingelse samtidig er opfyldt.
Vi mener derfor fortsat, at dansk patentansøgning nr. 3785/78 ikke  

 adskiller sig så væsentligt fra den på ansøgningens indleveringsdag kendte  

 teknik, at patenterbarhedskriteriet i henhold til patentlovens paragraf 2 er  

 opfyldt.
Dette påberåbes som selvstændig grund for vor nedennævnte påstand.
I vor indsigelse har vi desuden henvist til erklæringer af 4. oktober 1979  

 og 24. september 1979 fra henholdsvis AB Reveny Livsmedelmarknad og  

 Ingeniorsfirma Synteza Aktiebolag, begge Sverige, idet vi har gjort gældende,  

 at disse erklæringer i forening viser, at den i ansøgningen definerede  

 opfindelse har været åbenlyst anvendt forud for ansøgningens indleveringsdag  

 og altså ikke var ny i patentlovens forstand.
Ansøgeren har i sin imødegåelse  

 af indsigelsen den 25. juli 1983 afvist de fremlagte erklæringer og nægtet  

 ethvert kendskab til den svenske forretning og det svenske ingeniørfirma.  

 Patentdirektoratet har i sin afgørelse af 22. januar 1987 anset det for  

 »usandsynligt«, at opfindelsen skulle have været fremvist i den  

 svenske forretning allerede i sommeren 1977, da systemet først er gjort til  

 genstand for en svensk patentansøgning i september 1978.
 Vi må mene, at erklæringerne giver en korrekt fremstilling af  

 hændelsesforløbet, og vi kan i hvert fald ikke indse, at den senere  

 patentansøgning (som i øvrigt er indleveret noget før den her omhandlede  

 danske ansøgning) skulle dokumentere, at opfindere kan - ligesom vor modpart  

 (se imødegåelse af indsigelse af 25. juli 1983, sidste afsnit side 2) - have  

 ment, at et supermarkeds kunder og besøgende er en afgrænset og veldefineret  

 kreds af personer, og at denne afprøvning derfor ikke har karakter af en  

 offentliggørelse.
 Uanset opfinderens motiver til senere at indlevere patentansøgning må vi  

 naturligvis mene, at opstillingen i det pågældende supermarked er en  

 nyhedsskadelig offentliggørelse, da publikum i et supermarked er »en  

 større eller ubestemt kreds af personer«, som i princippet har kunnet  

 gøre sig bekendt med opfindelsen.
Da ansøgeren og Patentdirektoratet ikke har villet anerkende de  

 indleverede erklæringer som fyldestgørende dokumentation, skal vi anmode  

 Ankenævnet om at måtte føre forretningsbestyrer Stig Jonsson, AB Reveny  

 Livsmedelmarknad, Malmø, som vidne ved den kommende mundtlige forhandling for  

 Patentankenævnet.
Ved vidneafhøringen vil vi underbygge vor påstand om  

 åbenlys anvendelse af opfindelsen.' Ansøger nedlagde ved skrivelse af 1. juni 1987 påstand om, at den  

 påklagede afgørelse stadfæstes og henviste til sine tidligere skrivelser til  

 direktoratet, især skrivelse af 25. juli 1983.
 Ankenævnet har behandlet sagen på sit møde den 26. september 1989.
 Ansøgeren gav ikke møde.
For klageren mødte civilingeniør L.
Rørbøl, lagerchef Johnny Rasmussen og  

 maskiningeniør Tadeusz A.
Szmidt.
Civilingeniør L.
Rørbøl redegjorde for klagerens synspunkter, idet han i  

 det væsentlige henholdt sig til de til direktoratet og nævnet afgivne indlæg.  

 Vedrørende påstanden om manglende opfindelseshøjde henviste civilingeniør L.  

 Rørbøl til de fremdragne modhold, herunder navnlig det, som er omhandlet i  

 tysk fremlæggelsesskrift nr. 1.803.480, som han fandt relevant for  

 bedømmelsen af patenterbarheden af det i ansøgningen omhandlede.
Det var  

 velkendt fra patentlitteraturen at gøre brug af to samvirkende sæt fotoceller  

 på en sådan måde, at der fra det første sæt afgives et nøglesignal, hvis en  

 første betingelse er opfyldt, hvilket nøglesignal anvendes til at igangsætte  

 en funktion, dersom en anden betigelse samtidig er opfyldt.
Til dokumentation for påstanden om, at den i ansøgningen definerede  

 opfindelse har været åbenlyst anvendt forud for ansøgningens indleveringsdag  

 og altså ikke ny i patentlovens forstand henviste civilingeniør Rørbøl til  

 forskellige svenske erklæringer, herunder navnlig udtalelse af 24. september  

 1979 fra maskinigeniør Tadeusz A.
Szmidt, (bilag 1), »Information från  

 Synteza« af 1. december 1977 (bilag 2) samt informationshæftet »Vad  

 ar en vagnvaktare? Hur fungerar den?» (bilag 3).
Maskiningeniør Tadeusz A.
Szmidt vedstod som vidne sin underskrift og  

 indholdet i erklæringen af 24. september 1979. Tadeusz A.
Szmidt oplyste, at  

 han efter en henvendelse fra Stig Jonsson i begyndelsen af 1977 havde  

 opfundet en vognvogter med refleksbrikker, som blev taget i anvendelse i  

 Reveny Livsmedelsmarknad i Malmo i maj 1977. Vognvogteren installeredes ved  

 samtlige 16 kassediske, og omkring 600 indkøbsvgne blev påmonteret  

 refleksbrikker.
Fra august 1977 solgtes opfindelsen også til Ika-butikken i  

 Malmø og til forretningskæder i Nydala, Eslov, Carlstad og Haparanda.  

 Opfindelsen blev videreformidlet ved at »oplysningen gik fra mund til  

 mund«, især via chefen for Ika-butikken.
Vidnet var dengang ikke klar  

 over, at der ikke kunne søges patent på noget, som allerede var kendt.
Den  

 som bilag 3 fremlagte udaterede information for Synteza publiceredes samtidig  

 med informationen af 1. december 1977 fra Synteza (bilag 2).
 Nævnet skal udtale:
 Som udtalt af Patentdirektoratet findes ingen af de af klageren fremdragne  

 modhold efter deres art at kunne begrunde en manglende patenterbarhed for den  

 i ansøgningen omhandlede opfindelse.
 Idet imidlertid nævnet finder at måtte lægge til grund, at opfindelsen  

 siden augsut 1977 har været tilgængelig for enhver, som har været i et stort  

 indkøbscenter på et for Danmark så geografisk nærtliggende sted som Malmø,  

 findes opfindelsen at være dokumenteret åbenlyst anvendt før ansøgningens  

 indleveringsdag eller påvist nærliggende i forhold til teknikkens stade.
Herefter bestemmes:
 Ansøgning nr. 3785/78 afslås.
