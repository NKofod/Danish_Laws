 En bindende forhåndsbesked blev ændret, idet retten traf afgørelse om,  

 at ligningslovens § 18, stk. 3, kunne anvendes, selv om en forsikring med  

 10-årig præmiebetaling blev ophævet inden de 10 år var gået, idet det  

 afgørende for reglens anvendelse måtte være, hvilke vilkår der er aftalt ved  

 tegning af forsikringen.
 Rentefradragsretten for policelån blev således bevaret for de forløbne  

 år.
 A klagede over den af Ligningsrådet afgivne bindende forhåndsbesked,  

 hvorefter han ved tilbagekøb af en livsforsikring og samtidig tilbagebetaling  

 af et med sikkerhed i forsikringspolicen optaget policelån ville miste  

 rentefradragsretten for tidligere år for de på policelånet betalte renter,  

 for så vidt angik renterne af den del af lånet, der svarede til forsikringens  

 tilbagekøbsværdi, ligesom policelånet i samme omfang ikke kunne fratrækkes  

 ved formueopgørelsen, jf. bestemmelsen i ligninglovens § 18.
 Det var oplyst, at klageren den 1. december 1981 havde tegnet en  

 livsforsikring med kapitaludbetlaing ved død eller ved forsikredes oplevelse  

 af forsikringsperiodens udløb den 1. december 1991. Denne forsikring påtænkte  

 klageren at tilbagekøbe, idet han samtidig ville tilbagebetale et med  

 sikkerhed i denne forsikringspolice optaget lån.
Livsforsikringen var tegnet for en 10-års periode med en dertil svarende  

 præmiebetalingsperiode.
Klageren havde fra 1. januar 1982 til 1987 betalt  

 250.000 kr. i årlig præmie.
Ved at tilbagekøbe forsikringen og indfri  

 policelånet ville fremkomme en friværdi på ca. 200.000 kr.
Ved samtidig at  

 tilbagekøbe en ubelånt livsforsikringspolice med en pr. 2. juni 1986 opgjort  

 tilbagekøbsværdi på i alt 733.920 kr. inklusive bonus ville der blive  

 frigjort et nettoprovenu på ca. 930.000 kr., som klageren ønskede at anvende  

 til gennemførelse af et af ham ønsket skifte med sine børn i anledning af  

 hans hustrus død i 1986.
 Klageren havde løbende foretaget fradrag for renter ved opgørelsen af sin  

 skattepligtige indkomst, for så vidt angik policelånet, ligesom lånesummen  

 vedrørende dette lån var fratrukket ved formueopgørelsen.
Efter bestemmelsen i ligningslovens § 18, stk. 1, kan lån, der optages med  

 sikkerhed i livsforsikringspolicer, tegnet i tiden efter den 30. november  

 1939, kun bringes til fradrag i den skattepligtige formue, for så vidt angår  

 den del af lånesummen, der overstiger forsikringens tilbagekøbsværdi.
Efter  

 samme bestemmelses stk. 2 kan renter af sådanne lån kun i tilsvarende omfang  

 fratrækkes ved opgørelsen af den skattepligtige indkomst.
 I ligningslovens § 18, stk. 3, er fastsat, at bestemmelserne i stk. 1 og 2  

 ikke kommer til anvendelse på forsikringer, for hvis vedkommende  

 præmiebetalingen strækker sig over mindst 10 år, og hvis tilbagekøbsværdi  

 ikke er vilkårligt forøget ved ekstraordinære præmieindskud.
Statsskattedirektoratet gjorde under sagen gældende, at hensigten med de  

 ved ligningslovens § 18, stk. 1 og 2, indførte begrænsninger med hensyn til  

 formuefradrag og rentefradrag i relation til policelån efter bemærkningerne  

 til loven har været at udelukke de nævnte fradrag ved tegning af  

 livsforsikringer med betydelige præmieindskud en gang for alle eller over en  

 kortere årrække.
Bestemmelsen er i øvrigt begrundet derved, at forrentningen  

 af sådanne policelån modsvares af den ikke indkomstskattepligtige tilvækst  

 til policens tilbagekøbsværdi.
Derimod har det ikke været lovgiverens hensigt, at såkaldt normale  

 forsikringer skulle rammes af de nævnte særbegrænsninger, og dette er således  

 baggrunden for den indføjede undtagelsesregel i samme lovbestemmelses § 18,  

 stk. 3, hvorefter forsikringer, hvis præmiebetalingsperiode strækker sig over  

 mindst 10 år, undtages fra hovedreglen.
Der foreligger i så fald en  

 tilstrækkelig rådighedsberøvelse, der kan give ret til fuldt rentefradrag og  

 formuefradrag i relation til lån, optaget med sikkerhed i forsikringspolicen.
 Såfremt der sker ophævelse af den tegnede forsikring inden for den  

 fastsatte minimumsperiode, er forudsætningen for formuefradrag og  

 rentefradrag ikke længere til stede, og allerede fratrukne renter og  

 foretagne fradrag i formuen må derfor tilbageføres.
 Efter Statsskattedirektoratets opfattelse kunne ophævelse af en tegnet  

 forsikring i utide kun ske uden skattemæssige konsekvenser i tilfælde, hvor  

 ophævelse ønskedes på grund af udefra kommende økonomiske omstændigheder  

 efter grundsætningen om en aftales ophævelse efter indtrådte bristede  

 forudsætninger.
I nærværende tilfælde skyldtes klagerens ønske om ophævelse af  

 forsikringen imidlertid hans beslutning om at ville gennemføre skifte med  

 sine børn efter hustruens død.
Skiftet ville således ikke medføre nogen  

 ændring af hans formueforhold, og han ville kunne fortsætte sin økonomiske  

 tilværelse uændret, uanset et gennemført skifte.
Denne situation kunne  

 imidlertid efter direktoratets opfattelse ikke sidestilles med indtrådte  

 bristede forudsætninger.
Klagerens advokat gjorde gældende, at det afgørende for anvendelsen af  

 reglen i ligningslovens § 18, stk. 3, er, om forsikringen var tegnet med en  

 præmiebetalingsperiode på mindst 10 år.
Han henviste bl.a. til  

 Skattedepartementets cirkulære, nr. 246 af 29. december 1939, hvori det  

 anføres, at bestemmelsen (om begrænsning af rentefradrag og formuefradrag)  

 ikke kommer til anvendelse ved belåning af forsikringspolicer, der er tegnet  

 på almindelige vilkår med en over en længere årrække (mindst 10 år) fordelt  

 præmiebetaling.
Den her omhandlede forsikringspolice var netop ved sine  

 vilkår for præmiebetalingsperiodens længde omfattet af den anførte  

 undtagelsesregel i ligninglovens § 18, stk. 3.
 Landsskatteretten har i afgørelsen LSR 1981.91 fortolket bestemmelsen  

 således, idet det blev statueret, at fradragsret for renter af lån - optaget  

 med sikkerhed i annuitetsforsikringer - blev bevaret, uanset en ophævelse af  

 policen, idet den aftalte præmiebetalingsperiode oversteg 10 år, jf.  

 ligningslovens § 18, stk. 3. Advokaten henviste videre til retsforlig af 11.  

 september 1986, hvorved afgørelsen LSR 1985.136 blev ændret, idet  

 skattemyndighederne ved forliget accepterede, at retten til præmiefradrag  

 blev bevaret, uanset policens ophævelse efter en løbetid på kun nogle få år,  

 idet det afgørende var, hvad der var aftalt ved tegningen af  

 forsikringspolicen.
 Det var ubestridt, at klageren ikke på tegningstidspunktet havde til  

 hensigt at ophæve forsikringen i utide, og det var da også klart  

 efterfølgende omstændigheder, nemlig klagerens hustrus død, der var  

 baggrunden for ønsket om at ophæve forsikringen som anført.
Statsskattedirektoratets synspunkt om, at ophævelse kun burde kunne ske,  

 for så vidt der var tale om bristede forudsætninger, kunne efter advokatens  

 opfattelse ikke tillægges betydning, med mindre der var tænkt på selve den  

 indgåede forsikringsaftale.
Denne var imidlertid aftaleretlig gyldig, og det  

 forhold, at der kunne ske tilbagekøb af en forsikringspolice, skyldtes alene  

 de i forsikringsaftaleloven fastsatte særlige regler herfor.
 Advokaten nedlagde herefter påstand om, at en ophævelse af den nævnte  

 forsikringspolice ikke skulle få den virkning, at allerede foretagne  

 rentefradrag og formuefradrag skulle tilbageføres.
To retsmedlemmer, herunder retsformanden, var enige med klagerens advokat  

 i, at reglen i ligningslovens § 18, stk. 3, måtte forstås således, at det  

 afgørende var, hvad der var aftalt ved tegningen af forsikringspolicen i  

 overensstemmelse med den af retten i LSR 1981.91 allerede anlagte  

 fortolkning.
Da klageren således opfyldte betingelserne for fuldt  

 rentefradrag og formuefradrag - uanset ophævelse af forsikringen - fandt  

 disse retsmedlemmer, at en ophævelse ikke burde have til følge, at de nævnte  

 fradrag skulle tilbageføres.
Disse retsmedlemmer stemte derfor for at give  

 klageren medhold.
To retsmedlemmer udtalte, at den omhandlede bestemmelse i ligningsloven i  

 overensstemmelse med det af Statsskattedirektoratet nu anførte måtte  

 fortolkes således, at det var en forudsætning for rentefradrag og  

 formuefradrag, at præmiebetalingen faktisk strakte sig over en periode på  

 mindst 10 år, og at en ophævelse af forsikringen i utide ville medføre  

 bortfald af allerede foretagne fradrag.
Disse retsmedlemmer stemte derfor for  

 at stadfæste Ligningsrådets afgørelse.
 Da retsformandens stemme er afgørende ved stemmelighed, blev klagerens  

 påstand taget til følge.
 LV 1986, F 3.5.2.
 (* 1) Afgørelsen er offentliggjort i Skat 1988, nr. 3, side 153.
