 Et pengeinstitut gjorde kaution gældende for et beløb, der var anvendt  

 til nedbringelse af et ikke kautionssikret lån.
Finanstilsynet udtalte, at pengeinstituttet efter salget af debitors  

 ejendom, hvorved forudsætningerne for ydelsen af engagementet bortfaldt,  

 burde have truffet en fornyet aftale med kautionisten.
Da det ikke havde  

 fundet sted, fandt Finanstilsynet at hensynet til god pengeinstitutpraksis  

 var blevet tilsidesat.
 Tilsynets skrivelse af 17. oktober 1988 vedrørende kaution.
 Der klagedes over, at pengeinstituttet gjorde en kaution gældende for et  

 beløb, der var anvendt til nedbringelse af et ikke kautionssikret lån.
 Kautionistens søn havde en kautionssikret driftskredit på 100.000 kr. og  

 et etableringslån på 250.000 kr., sikret ved pant i debitors landejendom.
Efter ejendommens salg på grund af økonomiske problemer udgjorde gælden på  

 den kautionssikrede kredit 53.000 kr. og på det nu usikrede etableringslån  

 31.000 kr.
Pengeinstituttet fortsatte herefter med at anvende kreditten til  

 betaling af forfaldne ydelser på etableringslånet, og da kreditten udviste en  

 gæld på 106.000 kr., blev den opsagt.
Tilsynet fandt, at pengeinstituttet efter salget af debitors ejendom,  

 hvorved forudsætningerne for ydelsen af engagementet var bortfaldet, burde  

 have truffet en fornyet aftale med kautionisten om omfanget af og vilkårene  

 for den fortsatte kautionsforpligtelse.
Ved at undlade dette, og ved fortsat  

 at anvende kreditten til betaling af ydelser på det udækkede etableringslån  

 uden at indhente kautionistens indforståelse, fandt tilsynet, at  

 pengeinstituttet havde tilsidesat hensynet til god pengeinstitutpraksis.
