 Anmeldelse af et forskningsprojekt vedrørende demografiske  

 undersøgelser af hundredårige i Danmark.
Registertilsynet havde ikke indvendinger imod oprettelsen af et privat  

 forskningsprojekt om danskere, der var fyldt 100 år eller mere.
Tilsynet  

 udtalte dog samtidigt, at der skal træffes særlige foranstaltninger i  

 forbindelse med en eventuel publicering af forskningsresultaterne, således at  

 de registrerede personer sikres en tilstrækkelig grad af anonymitet.
 Et forskerhold ved *Odense *Universitet anmeldte efter lov om private  

 registre § 2, stk. 3, et privat forskningsprojekt, der omhandlede en  

 videnskabelig undersøgelse af ældre danskere, dvs. personer, der var fyldt  

 100 år.
Som led i projektet, der ville fokusere på årsagerne til opnåelse af høj  

 levealder, ønskede man desuden at etablere en database over samtlige danskere  

 med en alder på 100 eller mere.
I den sammenhæng ønskede man at kunne  

 verificere den opnåede alder, og herudover ville man beskrive udviklingen i  

 forekomsten og antallet af hundredårige i Danmark siden starten af det 19.  

 århundrede.
Man ville endvidere undersøge, hvornår de ældste danskere, hvis  

 alder kunne dokumenteres, fyldte 100 år, 101 år osv.
Endelig ønskede man at  

 undersøge, i hvor høj grad levealder er arveligt betinget.
Foruden etableringen af databasen over de hundredårige ønskede man til  

 brug for de videnskabelige formål at undersøge sammenhængen mellem levealder  

 hos hundredårige og disses forældre og søskende.
Mens databasen med  

 hundredårige i Danmark ville omfatte både nulevende og afdøde personer,  

 skulle undersøgelsen af forholdet til de hundredåriges familiemedlemmer kun  

 vedrøre personer, der døde for mere end 25 år siden.
Undersøgelsen ville ikke  

 omfatte kontakt med de hundredårige eller deres pårørende.
Projektet  

 forventedes at vare i ca. 4 år.
Af den fremsendte anmeldelse fremgik, at man agtede at overholde  

 Registertilsynets standardvilkår for private forskningsregistre - dog med  

 forbehold for det vilkår, der vedrører offentliggørelsen af oplysninger om  

 enkeltpersoner.
Det blev i den sammenhæng fremhævet, at projektet overvejende  

 ville omfatte historiske data, som er frit tilgængelige via kirkebøger i  

 bl.a. landsarkiverne.
Projektet blev først og fremmest beskrevet som værende af genealogisk  

 karakter og i så henseende forskelligt fra de typiske sundhedsvidenskabelige  

 forskningsprojekter.
Det blev specielt fremhævet, at når der skal berettes om  

 de længstlevende danskere, har man et særligt behov for at kunne publicere  

 dokumentationsgrundlaget for aldersverifikationer, hvilket gør det nødvendigt  

 at omtale enkeltpersoner.
Det understregedes imidlertid, at de oplysninger,  

 som ville blive offentliggjort, ville have samme karakter som oplysninger,  

 der offentliggøres i forbindelse med almindelig slægtsforskning, og  

 oplysningerne ville alene tjene til at sandsynliggøre personens alder.
Som kilder til identifikation af de hundredårige ville forskergruppen  

 indhente oplysninger fra CPR-registeret, DIKEs Dødsårsagsregister, Danmarks  

 Statistiks opgørelser over døde, kirkebøger, folketællingsmateriale samt  

 Centralkartoteket for døde i Sundhedsstyrelsen.
Det ældste kildemateriale  

 ville blive vurderet med sagkyndig historisk bistand, og desuden ønskede  

 forskerne at søge kontakt til et netværk af danske slægtsforskere med  

 forespørgsel om at formidle oplysninger om eventuelt kendte, afdøde danske  

 hundredårige.
 Forskergruppen formodede, at antallet af registrerede 100-årige ville være  

 ca. 4.000.
Efter at have vurderet anmeldelsen og projektets protokol kontaktede  

 tilsynet forskergruppen og anmodede om en nærmere redegørelse for  

 nødvendigheden af at omtale enkeltpersoner i forbindelse med publiceringen af  

 undersøgelsens resultater.
Endvidere anmodede man om nogle eksempler på den  

 påtænkte publiceringsform.
Af forskergruppens svar fremgik bl.a., at når det gælder hundredårige, der  

 levede for 25 år siden, er betydningen af en korrekt aldersangivelse meget  

 væsentlig, fordi antallet af hundredårige er meget lille.
Forskergruppen  

 påpegede endvidere, at det at sandsynliggøre en opnået alder på 100 år kræver  

 kendskab til hele den hundredåriges familie, således at man f.eks. også  

 undgår forveksling med yngre søskende.
Ifølge forskerne ville det ikke være nødvendigt at omtale enkeltpersoner  

 med navns nævnelse, men gerne ved angivelse af initialer og eventuelt  

 fornavn.
De øvrige personer, det måtte være nødvendigt at omtale, ville kunne  

 omtales ved vedkommendes relation til den hundredårige.
Dokumentationen  

 tænktes endvidere at omfatte en gennemgang af den hundredåriges livsforløb ud  

 fra kendte kilder (fødsel, dåb, konfirmation, militærtjeneste, ægteskab,  

 børnefødsler etc.). Forskerne påpegede selv, at det på denne baggrund ikke  

 kunne udelukkes, at det ville være muligt at genkende den hundredårige, da en  

 angivelse af fødselsdato og fødested ansås for en essentiel del af  

 dokumentationen for den opnåede alder.
Endelig fremførte forskergruppen, at  

 det også kunne komme på tale at publicere en mere dybtgående præsentation af  

 et enkeltstående levnedsløb med henblik på at beskrive forudsætningerne for  

 den opnåede høje alder.
 Sagen blev herefter behandlet på et møde i Registerrådet.
Registerrådet udtalte, at man ikke havde indvendinger imod projektets  

 gennemførelse.
Man var endvidere af den opfattelse, at projektet ikke kunne  

 anses for slægtsforskning og derfor skulle anmeldes til Registertilsynet  

 efter bestemmelserne i lov om private registre.
 Tilsynet anmodede dog forskerne om en fornyet vurdering af behovet for  

 publicering af forskningsresultaterne på enkeltpersonniveau.
 Forskergruppen fremkom herefter med forslag til en ændret  

 publikationsform, der kunne tilgodese tilsynets krav til anonymisering af  

 oplysninger om enkeltpersoner og overholde arkivlovens almindelige  

 bestemmelser om offentliggørelse af personhenførbare oplysninger.
 Registertilsynet har efterfølgende fastsat vilkår for  

 forskningsregisterets førelse.
 (*1) Registertilsynets Årsberetning 1994 side 77.
