Bekendtgørelse om krav til certificerende virksomheder på jernbaneområdet I medfør af § 102, i jernbaneloven, lov nr. 686 af 27. maj 2015, som ændret ved lov nr. 658 af 8. juni 2016, fastsættes efter bemyndigelse i henhold til § 4, stk. 1 og 3, i bekendtgørelse nr. 1525 af 13. december 2019 om Trafik-, Bygge- og Boligstyrelsens opgaver og beføjelser, klageadgang og kundgørelse af visse af Trafik-, Bygge- og Boligstyrelsens forskrifter:
Anvendelsesområde § 1. Bekendtgørelsen finder anvendelse på virksomheder, som ønsker at certificere enheder med ansvar for vedligeholdelse af køretøjer i henhold til Kommissionens gennemførelsesforordning 2019/779/EU af 16. maj 2019 om nærmere bestemmelser om en ordning for certificering af enheder med ansvar for vedligeholdelse af køretøjer i henhold til Europa-Parlamentets og Rådets direktiv (EU) 2016/798 og om ophævelse af Kommissionens forordning (EU) nr. 445/2011.
Krav § 2. Virksomheder, der ønsker at certificere enheder med ansvar for vedligeholdelse af køretøjer i henhold til Kommissionens gennemførelsesforordning nr. 2019/779/EU, skal:
1) opfylde kravene i forordningens bilag I, som er optrykt som bilag 1 til denne bekendtgørelse, og 2) være akkrediteret af Den Danske Akkrediteringsfond (DANAK).
Ikrafttræden § 3. Bekendtgørelsen træder i kraft den 16. juni 2020.
 Stk. 2. Bekendtgørelse nr. 982 af 8. oktober 2012 om krav til certificerende virksomheder på jernbaneområdet ophæves.
Trafik-, Bygge- og Boligstyrelsen, den 20. maj 2020 Carsten Falk Hansen / Christian Vesterager Bilag 1 Kommissionens gennemførelsesforordning 2019/779/EU af 16. maj 2019 Kommissionens gennemførelsesforordning 2019/779/EU af 16. maj 2019 om nærmere bestemmelser om en ordning for certificering af enheder med ansvar for vedligeholdelse af køretøjer i henhold til Europa-Parlamentets og Rådets direktiv (EU) 2016/798 og om ophævelse af Kommissionens forordning (EU) nr. 445/2011 BILAG I Kriterier for akkreditering eller anerkendelse af certificeringsorganer, der deltager i vurderingen og tildelingen af ECM-certifikater 1. ORGANISATION Certificeringsorganet skal dokumentere sin organisationsstruktur, som viser ledelsens, andet certificeringspersonales og udvalgs opgaver, ansvarsområder og bemyndigelser.
Hvis certificeringsorganet er en afgrænset del af en juridisk enhed, skal strukturen omfatte bemyndigelsesvejen og forbindelsen til andre parter i den samme juridiske enhed.
2. UAFHÆNGIGHED Certificeringsorganets beslutningstagning skal være organisationsmæssigt og funktionelt uafhængig af jernbanevirksomheder, infrastrukturforvaltere, ihændehavere, fabrikanter og enheder med ansvar for vedligeholdelse, og det må ikke levere tilsvarende ydelser.
Det skal garanteres, at det personale, som er ansvarligt for certificeringskontrollen, er uafhængigt.
Aflønningen af den enkelte medarbejder må hverken være afhængig af, hvor mange kontroller den pågældende udfører, eller af resultaterne af kontrollerne.
3. KOMPETENCE Certificeringsorganet og det anvendte personale skal have den nødvendige faglige kompetence, særlig med hensyn til tilrettelæggelsen af vedligeholdelsen af køretøjer, og et passende vedligeholdelsessystem.
De specifikke krav til det personale, der er involveret i forvaltningen og gennemførelsen af vurderingen og certificeringen, skal beskrives i akkrediteringsordningen.
4. UPARTISKHED Certificeringsorganets afgørelser skal være baseret på objektiv dokumentation for overensstemmelse eller manglende overensstemmelse indhentet af certificeringsorganet, og dets afgørelser må ikke være påvirket af andre interesser eller andre parter.
5. ANSVAR Certificeringsorganet er ikke ansvarligt for at sikre den løbende opfyldelse af kravene til certificering.
 Certificeringsorganet har ansvar for at vurdere tilstrækkelig objektiv dokumentation, på hvilken en certificeringsafgørelse skal baseres.
6. ÅBENHED Et certificeringsorgan skal give offentlig adgang til eller fremlægge relevante og rettidige oplysninger om dets revisions- og certificeringsproces.
Det skal også stille oplysninger til rådighed om status for certificeringen (herunder bevilling, forlængelse, udvidelse, bibeholdelse, fornyelse, inddragelse, begrænsning af anvendelsesområdet eller tilbagekaldelse af certificeringen) fra enhver organisation med henblik på at skabe tillid til en certificerings integritet og troværdighed. Åbenhed er et princip om adgang til eller fremlæggelse af relevante oplysninger.
7. FORTROLIGHED For at opnå den privilegerede adgang til oplysninger, som er nødvendig for at foretage en passende vurdering af overensstemmelsen med certificeringskravene, skal certificeringsorganet behandle forretningsoplysninger om en kunde fortroligt.
8. BEHANDLING AF KLAGER Certificeringsorganet skal etablere en klageprocedure til behandling af klager over afgørelser og andre certificeringsrelaterede aktiviteter.
9. ERSTATNINGSANSVAR OG FINANSIERING Certificeringsorganet skal kunne påvise, at det har vurderet de risici, som opstår i forbindelse med dets certificeringsaktiviteter, og at det har passende ordninger (herunder forsikring eller reserver), der kan dække erstatningsansvar, som opstår i forbindelse med dets operationer inden for hvert af dets aktivitetsområder, og de geografiske områder, hvor det opererer.
