Ankestyrelsens principafgørelse O-38-94 om kompetence - plejehjem - fraflytning - midlertidigt ophold - realitetsbehandling Resume:
En 77-årig mand var godkendt til optagelse i et kommunalt plejehjem.
På grund af pladsmangel accepterede han og familien et tilbud ommidlertidigt ophold i et amtsplejehjem, der blev drevet efter bi standslovens § 79, uden for hjemkommunen.
 Til trods herfor var han omfattet af de almindelige betingelser for flytning fra et plejehjem til et andet i bistandslovens § 83, stk. 5.
 Klagen over kommunens beslutning om flytning fra et plejehjem til et andet kunne derfor efterprøves af det sociale ankenævn med henblik på, om de almindelige betingelser for flytning var opfyldt.
 Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 83, stk. 5 Vejledninger:
Socialstyrelsens vejledning nr. 2 af 18. august 1988 om nogle tilbud til ældre, førtidspensionister m.fl. efter bistandslovens § 60 og §§ 74-86 - Sagsfremstilling:
I forbindelse med udskrivning fra sygehus, fik en 77-årig mand, der led af Alzheimers syndrom og var senildement, midlertidigt ophold uden for hjemkommunen i et amtsplejehjem, der blev drevet efter bistandslovens § 79, da der ikke var ledige pladser i kommunens plejehjem.
Manden og familien havde accepteret, at opholdet var midlertidigt, og at kommunen arbejdede på at skaffe en plejehjemsplads i kommunen.
Kommunen besluttede efter nogle måneder at etablere en skærmet enhed i et af kommunens plejehjem, og tilbød manden plads i dette plejehjem.
Familien afslog at indvilge i, at manden skulle flyttes.
 Det sociale ankenævn afviste at realitetsbehandle mandens klage over kommunens beslutning om flytning fra amtsplejehjemmet til det kommunale plejehjem.
Nævnet begrundede afgørelsen med, at der ikke var tale om en egentlig flytning fra et plejehjem til et andet, da kommunens visitationsudvalg havde visiteret til et kommunalt plejehjem.
Opholdet i amtsplejehjemmet var en midlertidig løsning, som kommunen tilbød som alternativ til indskrivning ved overbelægning i et af kommunens egne plejehjem.
Nævnet lagde vægt på, at manden og hans familie ved beslutning om godkendelse til optagelse i pleje-hjem fik at vide, at der var tale om visitation til et almindeligt plejehjem i kommunen.
Da der ikke var ledige pladser i kommunens plejehjem, tilbød kommunen ham en midlertidig plads i et amtskommunalt plejehjem.
Samtidig meddelte kommunen, at der var tale om en midlertidig løsning, hvad familien accepterede.
 I klagen til Ankestyrelsen anførtes det, at det er yderst betænke ligt, hvis en kommune ved at bruge ordet "midlertidigt" i forbindelse med plejehjemsophold, kan flytte rundt med beboerne fra det ene plejehjem til det andet efter behag.
 Sagen blev behandlet i principielt møde med henblik på afklaring af, om realitetsbehandling af en klage kan afvises med henvisning til, at der ikke har været tale om en egentlig flytning fra et plejehjem til et andet, fordi der var tale om et midlertidigt ophold.
 Afgørelse:
 Da der forelå en beslutning om optagelse i plejehjem af manden, måtte hans indflytning i amtsplejehjemmet indebære, at de almindelige betingelser for flytning fra et plejehjem til et andet skulle være opfyldt, og at klage over kommunens beslutning om visitation til en anden plads kunne indbringes for det sociale ankenævn.
 Dette gjaldt, selv om kommunen havde meddelt, at opholdet var midlertidigt, og at der arbejdedes på en varig plejehjemsplads andet steds, og selv om manden forud for indflytningen havde accepteret dette.
 Ankestyrelsen fremhævede i den sammenhæng, at formålet med visitation til et midlertidigt ophold som udgangspunkt er at vurdere, om plejehjemsophold er den bedst egnede løsning, eller om andre mulig heder bedre vil kunne opfylde den pågældende ansøgers behov.
 Ankestyrelsen lagde ved afgørelsen vægt på, at amtsplejehjemmet blev drevet af amtskommunen i medfør af bistandslovens § 79, jf. § 80, og derfor var omfattet af reglerne i bistandslovens § 83, stk. 5, om beskyttelse mod fraflytning for beboere i plejehjem.
 Ankestyrelsen ændrede således nævnets afgørelse.
 Ankestyrelsen hjemviste derfor sagen til nævnet, som blev anmodet om at tage stilling til, om betingelserne i bistandslovens § 83, stk. 5, var opfyldt for kravet om fraflytning fra amtsplejehjemmet.
