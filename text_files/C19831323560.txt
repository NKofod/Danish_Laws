I overensstemmelse med Det europæiske økonomiske Fællesskabs forordninger nr. 804/68 af 27. juni 1968 om den fælles markedsordning for mælk og  

 mejeriprodukter, senest ændret ved forordning nr. 1600/83 af 14. juni 1983, nr. 1723/81 af 24. juni 1981 om fastsættelse af generelle regler vedr.  

 foranstaltninger med henblik på at opretholde smørforbruget inden for visse  

 forbrugergrupper og industrier, nr. 2192/81 af 31. juli 1981 om støtte til  

 smør, som købes af væbnede styrker og dermed ligestillede enheder i  

 medlemsstaterne, senest ændret ved forordning nr. 1446/83 af 3. juni 1983, samt bekendtgørelse nr. 394 af 16. august 1983 om støtte til smør, der  

 sælges til nedsat pris til væbnede styrker og dermed ligestillede enheder, gælder følgende:
I.
Almindelige bestemmelser.
§ 1 Stk. 1. Bestemmelserne i denne vejledning vedrører ydelse af støtte til  

 smør, som købes af væbnede styrker og dermed ligestillede enheder, herefter  

 benævnt »modtagerenheder«.
Stk. 2. Støtten ydes kun for smør, der opfylder bestemmelserne i afsnit  

 II, og som er købt af modtagerenheder, der er berettiget dertil efter  

 bestemmelserne i afsnit III.
Støtten ydes til sælgere, der opfylder  

 bestemmelserne i afsnit IV.
II.
Støtteberettiget smør.
§ 2 Stk. 1. Genstand for støtte er smør, der er fremstillet inden for  

 Fællesskabets område.
Det er forbudt at ansøge om støtte til smør af anden  

 oprindelse.
Det er endvidere forbudt at ansøge om støtte til smør, der er  

 omfattet af Fællesskabets ordning om ydelse af ordning om ydelse af tilskud  

 til nedsættelse af forbrugerprisen for smør, jfr. bekendtgørelse nr. 515 af  

 30. september 1977 om nævnte emne.
 Stk. 2. Der udbetales kun støtte til smør, der opfylder følgende krav:
a.
Smør, der er fremstillet her i landet, skal være lurmærket og skal være  

 emballeret i emballage, der opfylder de til enhver tid fastsatte krav, jfr.  

 bekendtgørelse nr. 70 af 12. marts 1975 om smør m.v., senest ændret ved  

 bekendtgørelse nr. 717 af 20. december 1982 samt bekendtgørelse nr. 295 af  

 23. juni 1967 om pakning m.m. og transport af lurmærket smør, senest ændret  

 ved bekendtgørelse nr. 307 af 23. juli 1980.
b.
Smør, der er fremstillet i en anden medlemsstat, skal være  

 klassificeret som anført i art. 1, stk. 3, litra b, i forordning nr. 985/68  

 af 15. juli 1968 om fastsættelse af almindelige regler for  

 interventionsforanstaltninger på markedet for smør og fløde, og smørrets  

 emballage skal være mærket i overensstemmelse hermed og i overensstemmelse  

 med bekendtgørelse nr. 70 af 12. marts 1975 om smør m.v., senest ændret ved  

 bekendtgørelse nr. 717 af 20. december 1982.
c.
På smørrets ydre emballage skal med typer, der er let læselige og ikke  

 kan slettes, være anført følgende:
 »Smør til nedsat pris bestemt til væbnede styrker«.
d.
Såfremt smørret er nedpakket i den ydre emballage i mindre  

 portionspakninger, skal hver af disse være mærket med angivelsen:  

 »Videresalg forbudt«.
III.
Bestemmelser om udstedelse af købstilladelse.
§ 3 Stk. 1. Modtagerenheder er berettigede til efter ansøgning at få udstedt  

 købstilladelser, der giver adgang til at købe det i denne vejledning  

 omhandlede smør.
Stk. 2. Ansøgning om købstilladelse skal indsendes til EF-direktoratet,  

 Frederiksborggade 18, 1360 København K.
Ansøgningen skal affattes som angivet  

 i bilaget til vejledningen.
§ 4 Stk. 1. EF-direktoratet vil give tilladelse til køb af smør for 1/2 år ad  

 gangen.
Tilladelsen vil normalt blive givet i form af 6 købstilladelser, der  

 hver gælder en kalendermåned, og som hver lyder på køb af 1/6 af det smør,  

 modtagerenheden har anmodet om købstilladelse for vedr. det pågældende halve  

 år.
Stk. 2. En købstilladelse vil kun være gyldig til køb af smør i den  

 kalendermåned, som er angivet i købstilladelsen.
Smørret skal overtages af  

 modtagerenheden i den pågældende måned.
Stk. 3. Smørret kan kun købes ved anvendelse af købstilladelsen hos en  

 handlende, som er godkendt dertil efter bestemmelserne i afsnit IV.
Ved  

 udlevering af smørret skal købstilladelsen afleveres til den handlende og  

 skal forsynes med modtagerenhedens kvittering for modtagelsen, medmindre  

 sådan kvittering afgives på faktura eller følgeseddel.
§ 5 Stk. 1. Det er forbudt modtagerenheden at videresælge smør, der er købt  

 under ordningen.
Stk. 2. Modtagerenheden skal føre et særligt regnskab over anvendelsen af  

 smørret på et af Statskontrollen med Mejeriprodukter og Æg m.m. udfærdiget  

 regnskabsblad, som direktoratet vil tilsende modtagerenheden sammen med  

 købstilladelsen.
Regnskabsbladet skal opbevares af modtagerenheden i mindst 5  

 år.
Regnskabsbladet skal indsendes til statskontrollen, såfremt denne anmoder  

 derom.
 Stk. 3. Såfremt smør købt under ordningen forbruges af modtagerenheden  

 uden for landet, finder hverken eksportrestitutioner eller monetære  

 udligningsbeløb anvendelse.
IV.
Bestemmelser om udbetaling af støtte.
Stk. 1. Støttebeløbet er af Fællesskabsmyndighederne fastsat til et  

 beløb, der p.t. udgør 195 ECU (for tiden svarende til 1.605,63 kr.) pr. 100  

 kg smør.
Støttebeløbet omregnes til national valuta ved hjælp af den  

 repræsentative kurs, der er gældende på den første dag af den kalendermåned,  

 den pågældende købstilladelse er gyldig i.
 Stk. 2. Støttebeløbet skal anvendes til nedsættelse af den pris, som  

 modtagerenhederne betaler for smørret.
Stk. 3. Støtten udbetales til sælgere, som er godkendt af Statskontrollen  

 med Mejeriprodukter og Æg m.m. til salg af det i denne vejledning omhandlede  

 smør.
En godkendelse er betinget af, at ansøgeren i ansøgningen til  

 statskontrollen forpligter sig til i overensstemmelse med bestemmelser, som  

 fastsættes af statskontrollen, at føre regnskab over salget af det omhandlede  

 smør med angivelse af den virksomhed, som har fremstillet smørret, navne og  

 adresser på de modtagerenheder, som har købt smørret, de mængder smør som er  

 solgt til disse samt numrene på de dertil svarende købstilladelser.  

 Regnskabet skal opbevares af sælgeren i mindst 5 år.
Regnskabet skal  

 indsendes til statskontrollen efter dennes nærmere bestemmelse.
§ 7 Stk. 1. Ansøgning om støtte skal af sælgeren indsendes til  

 EF-direktoratet ledsaget af de pågældende købstilladelser enten forsynet med  

 kvittering for modtagelsen af smørret eller bilagt følgesedler eller  

 fakturaer påført sådan kvittering, jfr. herved § 4, stk. 3.
 Stk. 2. Det mindste kvantum smør, som en støtteansøgning kan vedrøre , er  

 2500 kg.
 Stk. 3. En støtteansøgning skal for at kunne tages i betragtning være  

 indsendt til direktoratet med de i stk. 1 omhandlede bilag inden 12 måneder  

 efter den 1. dag i den måned, som i købstilladelsen er angivet som  

 købsperiode.
§ 8 Stk. 1. Udbetaling af støtte er betinget af, at det solgte smør opfylder  

 de i § 2 omhandlede bestemmelser og af, at smørret er leveret til køberen  

 inden for den i købstilladelsen angivne gyldighedsperiode.
Udbetaling sker  

 under forbehold af senere revisionsanmærkning.
Stk. 2. Direktoratet vil udbetale støtten inden for 60 dage efter  

 modtagelsen af støtteanmodningen med bilag.
Denne frist vil dog blive  

 fraveget i tilfælde af force majeure eller i tilfælde, hvor der er iværksat  

 en administrativ undersøgelse til konstatering af berettigelsen af udbetaling  

 af støtten.
V.
Kontrolforanstaltninger.
§ 9 EF-direktoratet og Statskontrollen med Mejeriprodukter og Æg m.m. har til  

 enhver tid ret til at foretage eftersyn hos de i § 1 omhandlede  

 modtagerenheder samt hos de i § 5, stk. 2, omhandlede sælgere og til at  

 efterse varebeholdning, forretningsbøger, øvrigt regnskabsmateriale og  

 korrespondance m.v.
Det påhviler modtagerenheden henholdsvis sælgeren at yde  

 den bistand, der er nødvendig ved foretagelsen af de nævnte eftersyn.
