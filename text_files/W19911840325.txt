En malermesters udgift til åbent-hus arrangement i eget hjem i  

 anledning af firmaets 25-års jubilæum fandtes ikke at kunne fradrages fuldt  

 ud som reklameudgift.
Dels fremtrådte annonceringen af arrangementet ikke som  

 en henvendelse til en ubestemt kreds - herunder nye kunder - og dels var der  

 efter omfanget tale om bespisning, selv om udgiften hertil kunne anses for  

 begrænset.
Fradrag blev derfor godkendt med 25% som repræsentation.
 Malermester A klagede for indkomståret 1987 over, at en udgift på 9.248  

 kr. til et 25-års jubilæum ikke var godkendt som reklameudgift, men som  

 repræsentation med begrænset fradragsret på 25% eller 2.312 kr.
Det fremgik, at klageren drev selvstændig virksomhed som malermester og i  

 1987 holdt 25-års jubilæum på sin private bopæl.
Han havde ifølge en annonce  

 i ugeavisen den 6. maj 1987 indbudt »forretningsforbindelser, venner og  

 bekendte til åbent hus fredag den 8. maj 1987 fra kl. 13.00«.
Ifølge en  

 vedlagt deltagerliste havde deltaget ca. 150 gæster, som gennemgående var  

 optrådt parvis.
Det fremgik ikke af den pågældende liste, i hvilken egenskab  

 de enkelte gæster havde deltaget.
Ifølge en specificeret opgørelse af  

 udgifterne i forbindelse med jubilæet havde disse andraget 9.248 kr., som  

 klageren havde fratrukket sin indkomstopgørelse som en reklameudgift.
Det  

 pågældende beløb omfattede udgifter til mad (tag selv buffet), drikkevarer,  

 leje af telt og service.
 De stedlige skattemyndigheder havde under henvisning til ordlyden i  

 annoncen fundet, at der ikke have været adgang for en større ubestemt kreds,  

 og at der under hensyn til traktementets størrelse havde været tale om  

 bespisning af de indbudte, hvorfor man havde anset den afholdte udgift for en  

 repræsentationsudgift.
Klagerens revisor påstod over for Landsskatteretten, at udgiften skulle  

 anses for en reklameudgift med fuld fradragsret.
Til støtte herfor henvistes  

 til, at der havde været adgang for en større ubestemt kreds, idet den  

 anvendte formulering var en gængs formulering, der benyttedes næsten over  

 alt, hvor forretningsjubilæer annonceredes i pressen.
Revisoren anførte  

 videre, at der ud fra udgifternes størrelse i forbindelse med jubilæet ikke  

 kunne siges at have været tale om en egentlig bespisning, idet udgifterne i  

 så fald ville have været af en helt anden størrelse.
Revisoren mente, at man  

 havde benyttet en given lejlighed, nemlig firmaets 25-års jubilæum, til en  

 generel markering af virksomheden, og at der følgelig var tale om en  

 reklameudgift med fuld fradragsret.
Landsskatteretten fandt, at det som betingelse for, at der kunne være tale  

 om egentlig reklame, måtte kræves, at det omhandlede arrangement henvendte  

 sig til en ubestemt kreds af personer, således at arrangementet kunne  

 medvirke til at skaffe virksomheden nye kunder.
En indbydelse som den her  

 omhandlede rettede sig ikke til en ubestemt kreds, herunder eventuelle nye  

 kunder, idet det måtte antages, at deltagerkredsen havde været de  

 eksisterende forretningsforbindelser og andre personlige bekendte af  

 indehaveren.
Landsskatteretten fandt endvidere, at det måtte stilles som  

 betingelse, at traktementets omfang ikke havde karakter af egentlig  

 bespisning.
Det var således traktementets omfang og ikke den udgift, som  

 dette havde kostet arrangørerne, der var afgørende.
Efter det oplyste fandtes  

 traktementet i nærværende sag at have karakter af bespisning, hvorfor  

 Landsskatteretten fandt, at den pågældende udgift ikke faldt inden for  

 begrebet reklame, men at der derimod var tale om en repræsentationsudgift med  

 begrænset fradragsret på 25%.
 Den påklagede ansættelse blev derfor stadfæstet.
 LV 1990, L 4.7.
