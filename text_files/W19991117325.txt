Landsskatteretskendelse Investeringsbeviser - salg af - aktieindkomst Reference:
ABL § 4, stk. 1 A klagede for indkomståret 1994 over, at told- og  

 skatteregionen havde anset fortjeneste ved salg af investeringsbeviser for  

 aktieindkomst.
Det var oplyst, at klageren den 8.11.1991 anskaffede nom.  

 2.000.000 kr. investeringsbeviser i B til kurs 101 eller i alt 2.025.000 kr.  

 inkl. anskaffelsesomkostninger.
Samtidig hermed optog han et lån i en  

 bank på i alt 2.025.000 kr.
 Den 25.11.1992 indfriede klageren lånet, idet der i  

 løbet af lånets løbetid var indbetalt renter med i alt  

 206.030 kr.
 Klageren afstod investeringsbeviserne den 9.11.1994 for en  

 samlet afståelsessum af 2.509.650 kr.
Told- og skatteregionen havde fundet, at avancen ved  

 salget af investeringsbeviserne skulle opgøres til 490.000 kr., idet  

 der skulle tages udgangspunkt i en anskaffelsessum på 2.020.000 kr.,  

 svarende til den oprindelige anskaffelseskurs 101, jf. herved ABL § 2 c, stk.  

 3, 1. pkt.
Da der var sket førtidig indfrielse af lånet, og de  

 fradragsberettigede renteudgifter dermed ikke oversteg de skattepligtige  

 fortjenester m.v. af investeringen, kunne undtagelsesbestemmelsen i § 2 c,  

 stk. 3, 1. pkt. anvendes.
Undtagelsesbestemmelsen medførte alene, at  

 indkomsten/fortjenesten ændrede karakter fra at være  

 kapitalindkomst til at være aktieindkomst.
Investeringsbeviserne var  

 stadig lånefinansierede og dermed omfattet af § 2 c.
Det, at  

 lånet blev indfriet, ændrede ikke investeringens status som  

 lånefinansieret, og regionen havde herved henvist til  

 Ligningsrådets afgørelse i TfS 1993.265.
Regionen havde videre bl.a. anført, at der var tale  

 om en investering i aktier, som var omfattet af ABL § 2 c om aktier erhvervet  

 for lånte midler, hvor afkastet af investeringen og lånet med  

 stor sikkerhed kunne opgøres på forhånd.
Der var bl.a.  

 henvist til, at investeringsforeningens formue var investeret i en  

 portefølje af 3-årige obligationer med en lav kuponrente, og at  

 der i den udstrækning, der var investeret i udenlandske obligationer,  

 foretoges valutakurssikring af disse.
Regionen havde endvidere fundet, at overgangsbestemmelsen  

 i § 19, stk. 3, i lov nr. 421 af 25.6.1993 ikke kunne finde anvendelse, idet  

 investeringsbeviserne var omfattet af ABL § 2 c.
Der skulle således  

 ikke foretages en opgørelse ved en fiktiv afståelse den  

 18.5.1993 og dermed en prøvelse af, hvorvidt arrangementet var  

 omfattet af ABL § 2 c, stk. 1. Overgangsreglen var alene indført for  

 at sikre, at der for mindretalsaktier som hidtil havde kunnet afstås  

 uden beskatning af gevinster og uden fradrag for tab, alene skete beskatning  

 af gevinster vedrørende perioden efter den 19.5.1993. En direkte  

 ordlydsfortolkning af bestemmelsen udelukkede således, at  

 overgangsreglen fandt anvendelse for aktier, der var omfattet af bl.a.
ABL §  

 2 c.
En anden fortolkning af overgangsbestemmelserne gav ikke nogen rimelig  

 mening, idet der med skattereformen fra maj 1993 blev gennemført en  

 skærpet beskatning på aktieområdet for  

 mindretalsaktionærer og overgangsbestemmelserne havde alene til hensigt  

 at sikre, at dette ikke skete med tilbagevirkende kraft.
Såfremt den af  

 klagerens advokat anlagte fortolkning skulle lægges til grund, ville  

 dette i praksis betyde, at lovgiver i forbindelse med gennemførelsen  

 af en skærpet beskatning på aktieområdet for  

 mindretalsaktionærer samtidig havde lempet beskatning af de  

 lånefinansierede investeringer, der udelukkende var etableret med  

 henblik på udnyttelse af de daværende beskatningsregler, hvor  

 lovgiver medio 1992 gennemførte ABL § 2 c netop for at standse denne  

 form for skattearbitrage.
Dette havde næppe været lovgivers  

 hensigt eller intentioner med de foretagne lovindgreb og ændringer,  

 hvilket efter regionens opfattelse heller ikke kunne udledes af de omtvistede  

 overgangsbestemmelser for mindretalsaktionærer.
Klagerens advokat havde nedlagt principal påstand  

 om, at den i 1994 gennemførte afståelse af de omhandlede  

 investeringsbeviser alene havde medført en avance på 145.200  

 kr., der var skattepligtig som kapitalindkomst.
Han havde nedlagt  

 subsidiær påstand om, at afståelsen af  

 investeringsbeviserne alene havde medført en avance på 270.000  

 kr., der var skattepligtig som kapitalindkomst.
Advokaten havde til  

 støtte for sin principale påstand principalt gjort  

 gældende, at afståelsen af investeringsbeviserne var omfattet af  

 ABL § 2 d, idet den ikke var omfattet af ABL § 2 c, da  

 lånefinansieringen som følge af indførelsen af ABL § 2 c  

 tilendebragtes i 1992, og da de fradragsberettigede udgifter  

 vedrørende de pågældende lån kun i forholdsvis  

 uvæsentligt omfang oversteg de skattepligtige udlodninger fra og  

 skattepligtige fortjenester ved afståelse af aktier i det  

 pågældende selskab, jf. § 2 c, stk. 3, 1. pkt.
Han havde videre  

 gjort gældende, at eftersom investeringsbeviserne var ejet i mere end 3  

 år, kunne værdien pr. 19.5.1993 anvendes i stedet for den  

  faktiske anskaffelsessum ved avanceopgørelsen, jf. § 19, stk. 883, i  

 lov nr. 421 af 25.6.1993, samt at værdien pr. 19.5.1993 af de  

 omhandlede investeringsbeviser kunne fastsættes til kurs 118,24,  

 hvorfor der var et retskrav på, at denne kurs anvendtes ved  

 avanceopgørelsen.
Det var videre bl.a. anført, at der måtte  

 foretages en beregning, der viste, om investeringsbeviserne var omfattet af  

 ABL § 2 c, og advokaten havde foretaget to beregninger, dels en hvor det var  

 lagt til grund, at værdien pr. 16.6.1992 var kurs 103,5 som  

 hævdet af told- og skatteregionen, dels en hvor det var lagt til grund,  

 at værdien pr. 16.6.1992 var kurs 112 som hævdet af advokaten.
De  

 respektive kurser pr. 16.6.1992 var benyttet som anskaffelsessum, og som  

 afståelsessum var anvendt den faktiske afståelsessum.
Det fremgik  

 af disse beregninger, at de skattepligtige udlodninger og fortjenester  

 oversteg de fradragsberettigede udgifter med 233.620 kr., når kurs  

 103,5 anvendtes som anskaffelsessum i overensstemmelse med regionens  

 synspunkt.
Anvendtes kurs 112 var der tale om en difference på 63.620  

 kr., hvormed de skattepligtige udlodninger og fortjenester oversteg de  

 fradragsberettigede udgifter.
Der var således ikke hjemmel til at  

 beskatte klageren efter ABL § 2 c, jf. dennes stk. 3, 1. pkt.
Idet  

 investeringsbeviserne således ikke var omfattet af ABL § 2 c, var de i  

 stedet omfattet af ABL § 2 d, og det fulgte af lov nr. 421 af 25.6.1993, §  

 19. stk. 3, at det var muligt at anvende investeringsbevisernes værdi  

 pr. 19.5.1993 som anskaffelsessum.
Denne værdi var kurs 118,24, og  

 denne kurs var anvendt ved opgørelsen af avancen i henhold til den  

 principale påstand, hvorfor der måtte gives klageren medhold  

 heri.
 Landsskatteretten udtalte:
 Ifølge ABL § 2 c, stk. 2, skulle der lægges  

 vægt på finansieringen af anskaffelsen af de omhandlede  

 investeringsbeviser ved vurderingen af, om en investering var omfattet af ABL  

 § 2 c, og klagerens indfrielse af lånet i 1992 sås således  

 ikke at bringe investeringen uden for den omhandlede bestemmelse.
 Overgangsreglen i § 19, stk. 3 i lov nr. 421 af 25.6.1993  

 havde følgende ordlyd:
"Skattepligtige, som ved en eventuel afståelse af  

 deres aktier den 18. maj 1993 ikke skulle have opgjort fortjeneste eller tab  

 efter aktieavancebeskatningslovens § 6, eller som alene skulle gøre  

 det i kraft af aktieavancebeskatningslovens § 6, stk. 6, og som ikke ville  

 have været omfattet af aktieavancebeskatningslovens §§ 2 a - 3 eller  

 kursgevinstloven, kan ved opgørelsen af fortjeneste eller tab ved en  

 senere afståelse af de pågældende aktier, anvende aktiernes  

 handelsværdi den 19. maj 1993 i stedet for anskaffelsessummen." Da klagerens investeringsbeviser i B således var  

 lånefinansierede og da B ubestridt i det væsentlige måtte  

 antages at indtjene overskud eller anden værditilvækst ved  

 finansiering eller investering under sådanne omstændigheder, at  

 selskabets overskud eller værditilvækst over en periode med stor  

 sikkerhed kunne opgøres på forhånd, jf. § 2 c, stk. 1,  

 måtte klageren også ved en eventuel afståelse pr. 18. maj  

 1993 anses at have været omfattet af aktieavancebeskatningslovens § 2  

 c, uanset om klageren ved en opgørelse af avancen på dette  

 tidspunkt ville være blevet fritaget for beskatning efter reglerne i §  

 2 c, stk. 3. Landsskatteretten fandt efter formuleringen af § 19, stk. 3, i  

 lov nr. 421 af 25.6.1993 herefter, at klageren ikke var omfattet af denne  

 bestemmelse, og han kunne derfor ikke anvende investeringsbevisernes  

 handelsværdi den 19. maj 1993 i stedet for anskaffelsessummen ved  

 avanceopgørelsen i 1994.
 ABL § 2 c blev indsat ved § 6 i Lov nr. 491 af 24.6.1992,  

 og § 11, stk. 16, 1. og 2. pkt. i denne lov var sålydende:
"§§ 6, 8, 9 og 10 har virkning for aktier, som er  

 erhvervet senest den 31. december 1993. Skattepligtige, der efter § 6 skal  

 medregne fortjeneste på aktier, som efter de hidtidige regler ikke har  

 skullet medregnes ved opgørelsen af den skattepligtige indkomst, kan  

 ved opgørelsen af fortjenesten i stedet for anskaffelsessummen benytte  

 værdien den 16. juni 1992." Retten fandt videre, at klageren ikke kunne anvende  

 værdien pr. 16. juni 1992 som anskaffelsessum ved  

 avanceopgørelsen, jf. § 11, stk. 16 i lov nr. 491 af 24.6.1992,  

 hvorefter det var en betingelse for anvendelse af denne værdi, at  

 fortjenesten skulle beskattes efter ABL § 2 c.
Klageren var efter de  

 foreliggende beregninger omfattet af undtagelsesbestemmelsen i § 2 c, stk. 3,  

 hvorfor avancen ikke skulle beregnes efter § 2 c, men efter de almindelige  

 regler.
Beskatning efter ABL § 2 d forudsatte, at der var tale om  

 udloddende investeringsforeninger.
Trods vedtægternes bestemmelse om,  

 at foreningen var udloddende, var der intet, der tydede herpå, idet der  

 bl.a. ikke forelå oplysninger om årlige udlodninger, ligesom  

 kursen gennem den omhandlede periode havde været støt stigende,  

 hvilket indikerede, at der var tale om en akkumulerende  

 investeringsforening.
Retten kunne således tiltræde told- og  

 skatteregionens opfattelse, hvorefter klagerens salg af investeringsbeviserne  

 var omfattet af ABL § 4, stk. 1, således at avancen skulle beskattes  

 som aktieindkomst, og at der ved avanceopgørelsen skulle tages  

 udgangspunkt i investeringsbevisernes faktiske anskaffelsessum.
Den  

 påklagede ansættelse blev stadfæstet.
