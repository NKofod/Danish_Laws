Skriftlig fremsættelse (19. marts 1999) Erhvervsministeren (Pia Gjellerup):
 Herved tillader jeg mig for Folketinget at  

 fremsætte:
 Forslag til lov om ændring af lov om Dansk  

 Eksportkreditfond m.v.
(Lovforslag nr.
L 203).
 Ændringsforslaget fremlægges som en  

 videreudvikling af intentionerne bag den nu 3 år gamle lov om Eksport  

 Kredit Fonden, herunder især bedre muligheder for tæt samarbejde  

 med eksportvirksomhederne og deres finansielle partnere, en skarpere profil  

 og synlighed i markedet samt en mere virksomhedspræget organisation og  

 beslutningsproces.  Dertil kommer mere tekniske forbedringer som en  

 forenkling i forhold til statsregnskabet, en klarere og mere generel hjemmel  

 til at henlægge andre statslige eksportfinansieringsordninger til EKF  

 samt tydeligere  regler for økonomistyring, revision og  

 ansvarsfordeling.
Erhvervsredegørelsen 1994 og 1998 understreger det  

 for virksomhedernes konkurrenceevne afgørende forhold, at  

 eksportgaranti- og finansieringsvilkårene kan måle sig med de  

 vilkår, der gælder i udlandet.
Samtidig påviser den  

 markedsundersøgelse, som blev foretaget i foråret 1998, at  

 markedets kendskab til Eksport Kredit Fondens produkter er for svagt, og at  

 mange kunder efterspørger mere sparring om forsikrings- og  

 finansieringsmulighederne i forbindelse med deres behov i enkelt  

 forretninger.
Administrationen af Eksport Kredit Fonden er i dag henlagt  

 til Erhvervsfremme Styrelsen.
Eksport Kredit Fondens tætte samarbejde  

 med andre finansielle institutioner i ind- og udland stiller imidlertid en  

 række krav til Eksport Kredit Fondens arbejdsform, markedsdeltagelse og  

 beslutningstagning, som kræver en anden organisationsform end en  

 statslig styrelse.
For Eksport Kredit Fonden er et tæt samarbejde med  

 den finansielle sektor, som er stærkt integreret i den del af dansk  

 eksport, der udgør Eksport Kredit Fondens forretningsområde, en  

 forudsætning for at kunne tilgodese forsikringsøkonomiske  

 hensyn.
Det er således vigtigt for Eksport Kredit Fonden at deltage  

 på lige fod med eksportørenes finansieringskilder ved  

 etableringen af den finansiering, som er nødvendig for at  

 gennemføre de eksportforretninger, som eksporterhvervet arbejder med.
Disse forhold fordrer, at Eksport Kredit Fonden udvikles i  

 retning af en mere virksomhedspræget finansiel institution, hvor  

 Fonden, under hensyn til overordnede erhvervs- og handelspolitiske  

 målsætninger, orienteres mere mod udviklingen i markedet, og at  

 Fonden i højere grad end nu kan opretholde fortrolighed om  

 eksportørernes forretninger.
Derfor foreslås, at Fonden  

 udskilles som en selvstændig, statslig forvaltningsenhed, og i lighed  

 med Industrialiseringsfonden for Udviklingslandene, Investeringsfonden for  

 Østlandene og Investeringsfonden for Vækstlandene, undtages fra  

 lov om offentlighed i forvaltningen, dog kun for så vidt angår  

 EKFs forretningsførelse, samt underlægges økonomiske og  

 regnskabsmæssige principper, der svarer til dem, der gælder for  

 private forsikringsinstitutioner.
Det foreslås at samle ansvaret for Eksport Kredit  

 Fondens opgavevaretagelse og virksomhed hos en ansvarlig bestyrelse, som  

 både får ansvar for økonomi, administration og  

 enkeltsager, hvorved den økonomiske styring sikres bedst muligt.
Den  

 ændrede organisering skal endvidere ses i sammenhæng med, at den  

 statsfinansielle styring er ændret således, at aktivitetsniveauet  

 styres af, at egenkapitalen skal ligge mellem 8 B 12 pct. af forpligtelserne.
Udsving i  

 hensættelser til imødegåelse af tab har hidtil  

 medført ændringer i belastningen af den erhvervspolitiske ramme  

 på finansloven.
Med den foreslåede omlægning indgår  

 EKF i de årlige finanslove med regulering af egenkapitalen i forhold  

 til de af ministeren fastsatte styringsmæssige rammer for  

 egenkapitalens størrelse.
 Erhvervsorganisationernes indflydelse på EKFs  

 politik styrkes gennem den rolle, ændringsforslaget giver  

 Eksportfremmerådet.  Hvor den nuværende lov alene giver  

 Eksportfremmerådet lejlighed til at drøfte principielle  

 problemstillinger, indebærer ændringsforslaget, at Rådet  

 også forelægges principielle spørgsmål på  

 eksportkreditområdet til udtalelse.
Eksport Kredit Fondens forretningsområde er i  

 henhold til loven begrænset til dækning af sådanne risici,  

 der normalt ikke påtages af det kommercielle forsikrings- og  

 kapitalmarked.
Med lovforslaget tilsigtes ingen ændring i dette  

 forhold.
Eksport Kredit Fonden er udsat for skærpet  

 konkurrence fra andre landes eksportkreditagenturer.
Dette skyldes bl.a.  

 internationaliseringen, der har medført, at virksomhederne i stigende  

 omfang søger at placere produktionen der, hvor de gunstigste  

 vilkår på eksportkreditområdet kan opnås.
Da de  

 centrale faktorer som f.eks. kredittidslængde og rente i vidt omfang er  

 ens på det internationale eksportkreditmarked, konkurreres i stigende  

 grad på faktorer som f.eks. et nuanceret produktprogram samt fleksible  

 og hurtige afgørelser og løsninger.
Det foreslås  

 derfor, at forbedre EKFs muligheder for at udvide sit produktprogram og i  

 øvrigt påtage sig andre beslægtede arbejdsopgaver, som  

 Erhvervsministeren pålægger EKF.
 Med disse bemærkninger skal jeg anbefale forslaget  

 til Folketingets hurtige og velvillige behandling.
