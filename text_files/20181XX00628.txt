Skriftlig fremsættelse (6. februar 2019) Erhvervsministeren (Rasmus Jarlov):
 Herved tillader jeg mig for Folketinget at fremsætte:
Forslag til lov om forbrugslånsvirksomheder (Lovforslag nr.
L 158) Lovforslaget har til formål at styrke tilsynet med udbydere af forbrugslån, der ikke har en tilladelse som enten finansiel virksomhed eller som ejendomskreditselskab.
Det styrkede tilsyn skal understøtte, at udbydere af forbrugslån foretager en reel kreditværdighedsvurdering af de forbrugere, der ønsker at optage et lån.
 Lovforslaget gennemfører initiativet Øget tilsyn med kviklån fra regeringens forbrugerpolitiske strategi, Forbrugere i en digital verden.
 Det foreslås med lovforslaget, at virksomheder, der udbyder forbrugslån til forbrugere, skal have en tilladelse hos Finanstilsynet og underlægges en række forbrugerbeskyttende regler.
Det foreslås endvidere, at Finanstilsynet skal føre tilsyn med forbrugslånsvirksomhederne.
Det vil medføre, at Finanstilsynets sædvanlige tilsynsbeføjelser finder anvendelse.
Forbrugerombudsmanden vil have samme tilsynsbeføjelser over for udbydere af forbrugslån, som Forbrugerombudsmanden har over for finansielle virksomheder i dag.
Forbrugerombudsmanden vil således fortsat have mulighed for at anlægge retssager vedrørende handlinger, der strider mod god skik efter den finansielle lovgivning, således som Forbrugerombudsmanden kan over for finansielle virksomheder i dag.
Lovforslaget omfatter erhvervsrettet regulering med ikrafttrædelsesdatoen 1. juli 2019, og loven bør derfor bekendtgøres senest fire uger før ikrafttrædelse.
Det foreslås derfor, at behandlingen i Folketinget bliver afsluttet senest fire uger før den 1. juli 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
