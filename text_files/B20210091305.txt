Bekendtgørelse om midlertidig udskydelse af indsendelsesfristen for årsrapporter og fravigelse af visse bestemmelser i virksomheders vedtægter eller tilsvarende aftaler i forbindelse med covid-19 I medfør af § 1, stk. 1, og § 1 a, stk. 1 og 2, i lov nr. 385 af 7. april 2020 om bemyndigelse til midlertidig udskydelse af indsendelsesfristen for årsrapporter og fravigelse af visse bestemmelser i virksomheders vedtægter eller tilsvarende aftaler i forbindelse med covid-19, som ændret ved lov nr. 2199 af 29. december 2020 og lov nr. 912 af 17. maj 2021, fastsættes:
 § 1. Det centrale ledelsesorgan i kapitalselskaber, der er omfattet af selskabsloven, kan beslutte, at generalforsamlingen alene afholdes elektronisk uden adgang til fysisk fremmøde, det vil sige som en fuldstændig elektronisk generalforsamling, jf. selskabslovens § 77, stk. 2, 1. pkt., uanset at dette ikke er vedtaget og optaget i selskabets vedtægter.
 Stk. 2. Det centrale ledelsesorgan i kapitalselskaber, der er omfattet af selskabsloven, kan beslutte, at der som supplement til fysisk fremmøde på generalforsamlingen gives adgang til, at kapitalejerne kan deltage elektronisk i generalforsamlingen, herunder stemme elektronisk uden at være fysisk til stede på generalforsamlingen, det vil sige, at der afholdes en delvis elektronisk generalforsamling, jf. selskabslovens § 77, stk. 1, uanset at vedtægterne bestemmer andet.
 Stk. 3. Ved en delvis eller fuldstændig elektronisk generalforsamling efter stk. 1 eller 2, finder selskabslovens § 77, stk. 3-6, anvendelse.
 § 2. Ledelsen i virksomheder, der er omfattet af lov om visse erhvervsdrivende virksomheder, kan beslutte, at generalforsamlingen eller tilsvarende forsamling, der er virksomhedens øverste myndighed, afholdes delvis eller fuldstændig elektronisk, uanset at dette ikke er vedtaget og optaget i virksomhedens vedtægter eller tilsvarende aftaler, og uanset at vedtægterne eller de tilsvarende aftaler indeholder en bestemmelse om, at der ikke må afholdes delvis eller fuldstændig elektronisk generalforsamling eller tilsvarende forsamling, der er virksomhedens øverste myndighed.
 Stk. 2. Ved en delvis eller fuldstændig elektronisk generalforsamling eller tilsvarende forsamling, der er virksomhedens øverste myndighed efter stk. 1, finder selskabslovens § 77, stk. 3 og 4, tilsvarende anvendelse.
 § 3. Bestyrelsen i et gensidigt forsikringsselskab og en tværgående pensionskasse kan beslutte, at generalforsamlingen alene afholdes elektronisk uden adgang til fysisk fremmøde, det vil sige som en fuldstændig elektronisk generalforsamling, jf. selskabslovens § 77, stk. 2, 1. pkt., uanset at dette ikke er vedtaget og optaget i selskabets vedtægter.
 Stk. 2. Bestyrelsen i et gensidigt forsikringsselskab og en tværgående pensionskasse kan beslutte, at der som supplement til fysisk fremmøde på generalforsamlingen gives adgang til, at kapitalejerne kan deltage elektronisk i generalforsamlingen, herunder stemme elektronisk, uden at være fysisk til stede på generalforsamlingen, det vil sige, at der afholdes en delvis elektronisk generalforsamling, jf. selskabslovens § 77, stk. 1, uanset at vedtægterne bestemmer andet.
 Stk. 3. Ved en delvis eller fuldstændig elektronisk generalforsamling efter stk. 1 eller 2, finder selskabslovens § 77, stk. 3, 4 og 6, anvendelse med de tilpasninger, som er nødvendige.
 § 4. Bestyrelsen i en andelskasse eller sparekasse kan beslutte, at generalforsamlingen eller repræsentantskabsmødet afholdes delvis eller fuldstændig elektronisk, uanset at dette ikke er vedtaget og optaget i selskabets vedtægter.
 Stk. 2. Ved en delvis eller fuldstændig elektronisk generalforsamling eller repræsentantskabsmøder efter stk. 1, finder selskabslovens § 77, stk. 3-5, anvendelse med de tilpasninger, som er nødvendige.
 § 5. Bestyrelsen i en investeringsforening kan beslutte, at generalforsamlingen alene afholdes elektronisk uden adgang til fysisk fremmøde, det vil sige som en fuldstændig elektronisk generalforsamling, jf. lov om investeringsforeninger § 33, stk. 2, 1. pkt., uanset at dette ikke er vedtaget og optaget i selskabets vedtægter.
 Stk. 2. Bestyrelsen i en investeringsforening kan beslutte, at der som supplement til fysisk fremmøde på generalforsamlingen gives adgang til, at investorerne kan deltage elektronisk i generalforsamlingen, herunder stemme elektronisk uden at være fysisk til stede på generalforsamlingen, det vil sige, at der afholdes en delvis elektronisk generalforsamling, jf. lov om investeringsforeninger § 33, stk. 1, uanset at vedtægterne bestemmer andet.
 Stk. 3. Ved en delvis eller fuldstændig elektronisk generalforsamling efter stk. 1 eller 2, finder lov om investeringsforeninger m.v. § 33, stk. 3-5, anvendelse med de tilpasninger, som er nødvendige.
 § 6. Bestyrelsen i en SIKAV kan beslutte, at generalforsamlingen alene afholdes elektronisk uden adgang til fysisk fremmøde, det vil sige som en fuldstændig elektronisk generalforsamling, jf. lov om investeringsforeninger § 42, stk. 2, 1. pkt., uanset at dette ikke er vedtaget og optaget i selskabets vedtægter.
 Stk. 2. Bestyrelsen i en SIKAV kan beslutte, at der som supplement til fysisk fremmøde på generalforsamlingen gives adgang til, at investorerne kan deltage elektronisk i generalforsamlingen, herunder stemme elektronisk uden at være fysisk til stede på generalforsamlingen, det vil sige, at der afholdes en delvis elektronisk generalforsamling, jf. lov om investeringsforeninger m.v. § 42, stk. 1, uanset at vedtægterne bestemmer andet.
 Stk. 3. Ved en delvis eller fuldstændig elektronisk generalforsamling efter stk. 1 eller 2, finder lov om investeringsforeninger m.v. § 42, stk. 3-5, anvendelse med de tilpasninger, som er nødvendige.
 § 7. Uanset fristen i årsregnskabslovens § 138, stk. 1, 2. pkt., skal årsrapporten for virksomheder omfattet af regnskabsklasse B og C, hvis regnskabsår afsluttes den 31. december 2020, være modtaget i Erhvervsstyrelsen senest den 30. juni 2021.
 Stk. 2. Med de nødvendige tilpasninger gælder stk. 1 tilsvarende for filialer af udenlandske virksomheder, der i medfør af årsregnskabslovens § 143, stk. 1, eller § 144 skal indsende den udenlandske virksomheds årsrapport henholdsvis koncernregnskab.
 § 8. Uanset fristen i § 7, stk. 1, skal årsrapporten for virksomheder omfattet af regnskabsklasse B og C, hvis regnskabsår afsluttes den 31. december 2020, være modtaget i Erhvervsstyrelsen senest 8 måneder efter regnskabsårets udløb, hvis virksomheden har væsentlige aktiviteter i udlandet, og det må anses for umuligt eller uforholdsmæssigt vanskeligt for virksomheden at overholde fristen i § 7, stk. 1, som direkte eller indirekte konsekvens af covid-19.
 Stk. 2. Uanset fristen i årsregnskabslovens § 138, stk. 1, 2. pkt., skal årsrapporten for virksomheder omfattet af regnskabsklasse D, hvis regnskabsår afsluttes den 31. januar 2021, være modtaget i Erhvervsstyrelsen senest 7 måneder efter regnskabsårets udløb, hvis virksomheden har væsentlige aktiviteter i udlandet, og det må anses for umuligt eller uforholdsmæssigt vanskeligt for virksomheden at overholde fristen i årsregnskabslovens § 138 som direkte eller indirekte konsekvens af covid-19.
Stk. 3. En virksomhed, der benytter fristen i stk. 1, skal meddele dette til Erhvervsstyrelsen på indberet@erst.dk senest 6 måneder efter regnskabsårets afslutning.
En virksomhed, der benytter fristen i stk. 2, skal meddele dette til Erhvervsstyrelsen på indberet@erst.dk senest 4 måneder efter regnskabsårets afslutning.
Stk. 4. Meddelelsen efter stk. 3 skal være vedlagt en erklæring, hvori ledelsen erklærer, 1) at virksomheden har væsentlige udenlandske aktiviteter, og 2) at det på grund af vanskeligheder med at fremskaffe det nødvendige regnskabsmateriale fra udlandet må anses for umuligt eller uforholdsmæssigt vanskeligt for virksomheden at overholde fristen i § 7, stk. 1, for virksomheder omfattet af regnskabsklasse B og C, eller fristen i årsregnskabslovens § 138 for virksomheder omfattet af regnskabsklasse D, som direkte eller indirekte konsekvens af covid-19.
 Stk. 5. Med de nødvendige tilpasninger gælder stk. 1 tilsvarende for filialer af udenlandske virksomheder, der i medfør af årsregnskabslovens § 143, stk. 1, eller § 144 skal indsende den udenlandske virksomheds årsrapport henholdsvis koncernregnskab.
 § 9. For modervirksomheder omfattet af regnskabsklasse B og C, der ønsker at anvende muligheden i årsregnskabslovens § 112, og hvis regnskabsår afsluttes den 31. december 2020, skal årsrapporten være modtaget i Erhvervsstyrelsen senest 8 måneder efter regnskabsårets udløb, hvis fristen for offentliggørelse af den udenlandske modervirksomheds koncernregnskab er forlænget på grund af covid-19. Fristforlængelsen i det pågældende land skal være fastsat ved lov eller administrativ forskrift, og kan være betinget eller ubetinget.
 Stk. 2. En virksomhed, der benytter fristen i stk. 1, skal give Erhvervsstyrelsen meddelelse herom på indberet@erst.dk senest på tidspunktet for udløbet af fristen i § 7, stk. 1.
Stk. 3. Meddelelsen efter stk. 2 skal være vedlagt en erklæring, hvori ledelsen erklærer, 1) at fristen for offentliggørelse af den udenlandske modervirksomheds koncernregnskab er forlænget på grund af covid-19, 2) at fristforlængelsen i det pågældende land er fastsat ved lov eller administrativ forskrift, og 3) at den udenlandske modervirksomhed opfylder eventuelle betingelser for at være omfattet af fristforlængelsen.
 § 10. Uanset fristen fristen i § 7, stk. 1, skal årsrapporten for virksomheder omfattet af regnskabsklasse B og C, hvis regnskabsår afsluttes den 31. december 2020, være modtaget i Erhvervsstyrelsen senest 8 måneder efter regnskabsårets udløb, hvis virksomheden, på grund af det til enhver tid gældende forsamlingsforbud ikke kan afholde en generalforsamling med fysisk fremmøde, og på grund af ejerkredsens/medlemskredsens helt særlige karakteristika ikke forsvarligt kan afholde hel eller delvis elektronisk generalforsamling og af den grund ikke kan overholde fristen i § 7, stk. 1.
 Stk. 2. En virksomhed, der benytter fristen i stk. 1, skal meddele dette til Erhvervsstyrelsen på indberet@erst.dk senest 6 måneder efter regnskabsårets afslutning.
Stk. 3. Meddelelsen efter stk. 2 skal være vedlagt en erklæring, hvori ledelsen erklærer, 1) at virksomheden på grund af det til enhver tid gældende forsamlingsforbud ikke kan afholde en generalforsamling med fysisk fremmøde, 2) at virksomheden på grund af ejerkredsens/medlemskredsens helt særlige karakteristika ikke forsvarligt kan afholde hel eller delvis elektronisk generalforsamling og 3) at det på grund af 1) og 2) må anses for umuligt eller uforholdsmæssigt vanskeligt for virksomheden at overholde fristen fristen i § 7, stk. 1.
 § 11. For virksomheder, som skal indsende årsrapport efter årsregnskabslovens § 139, stk. 1, undtagelseserklæring efter § 145, stk. 2, eller § 146, finder § 7 tilsvarende anvendelse.
 § 12. Virksomheder omfattet af § 7, stk. 1, § 8, stk. 1, § 9, stk. 1, § 10, stk. 1, eller § 11 kan fravige bestemmelser om frist eller tidspunkt for indkaldelse til og/eller afholdelse af generalforsamling eller en anden forsamling, der er virksomhedens øverste myndighed, eller bestemmelser om indsendelse af årsrapporten i virksomhedens vedtægter eller tilsvarende aftaler.
 Stk. 2. Virksomheder omfattet af stk. 1 skal afholde generalforsamling eller en anden forsamling, som er virksomhedens øverste myndighed, og som skal godkende årsrapporten, i så god tid, at den godkendte årsrapport kan indsendes til Erhvervsstyrelsen, så den er modtaget i styrelsen inden udløbet af fristen efter stk. 1.
 Stk. 3. Virksomheder omfattet af stk. 1 skal indsende årsrapporten til Erhvervsstyrelsen uden ugrundet ophold efter godkendelsen på generalforsamlingen eller en anden forsamling, som er virksomhedens øverste myndighed.
 § 13. Bekendtgørelsen træder i kraft den 19. maj 2021.
 Stk. 2. Bekendtgørelse nr. 2240 af 29. december 2020 om midlertidig fravigelse af bestemmelser om fysisk fremmøde ved generalforsamling i virksomheders vedtægter eller tilsvarende aftaler på Erhvervsstyrelsens og Finanstilsynets område i forbindelse med covid-19 ophæves.
 § 14. Bekendtgørelsen ophæves den 31. december 2021.
