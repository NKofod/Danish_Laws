Bekendtgørelse om afviklingsplanlægning og afviklingsberedskab I medfør af § 245 a, stk. 4 efter høring af Finansiel Stabilitet, § 259, stk. 6, § 260, stk. 8, § 264, stk. 6, § 265, stk. 9, og § 373, stk. 4, i lov om finansiel virksomhed, jf. lovbekendtgørelse nr. 182 af 18. februar 2015, som ændret ved lov nr. 334 af 31. marts 2015, fastsættes:
Kapitel 1 Anvendelsesområde § 1. Bekendtgørelsen finder anvendelse på følgende:
 1) Pengeinstitutter.
 2) Realkreditinstitutter.
 3) Fondsmæglerselskaber I.
 4) Blandede holdingvirksomheder, jf. § 5, stk. 1, nr. 51, i lov om finansiel virksomhed.
 5) Finansielle holdingvirksomheder, jf. § 5, stk. 1, nr. 10, i lov om finansiel virksomhed, når mindst en dattervirksomhed er et pengeinstitut, et realkreditinstitut eller et fondsmæglerselskab I.
 6) Finansieringsinstitutter, jf. § 5, stk. 1,nr. 6, i lov om finansiel virksomhed, hvis finansieringsinstituttet er en dattervirksomhed af et pengeinstitut, et realkreditinstitut eller et fondsmæglerselskab I.
 Stk. 2. Bekendtgørelsen finder ikke anvendelse på datterselskaber af Finansiel Stabilitet.
Stk. 3. Ved en virksomhed forstås i denne bekendtgørelse de i stk. 1, nr. 1-6, oplistede virksomheder Kapitel 2 Afviklingsplanlægning § 2. En virksomhed skal på anmodning af Finanstilsynet, jf. § 261 i lov om finansiel virksomhed, i det omfang det er relevant for den pågældende virksomhedstype, kunne levere oversigter og oplysninger, jf. bilag 1, til brug for udarbejdelsen, vedtagelsen og vedligeholdelsen af afviklingsplanen eller koncernafviklingsplanen, jf. §§ 259 og 260 i lov om finansiel virksomhed.
 Stk. 2. Finanstilsynet fremsætter en anmodning efter stk. 1, når oversigterne og oplysningerne ikke i forvejen er tilgængelige for Finanstilsynet, eller ikke foreligger i et format, der er brugbart ved udarbejdelsen, vedtagelsen eller vedligeholdelsen af afviklingsplanen eller koncernafviklingsplanen, jf. §§ 259 og 260 i lov om finansiel virksomhed.
 Stk. 3. Finanstilsynet fastsætter en frist for indsendelse af oversigterne og oplysningerne.
§ 3. Afviklingsplanen skal udarbejdes i overensstemmelse med §§ 259 og 260 i lov om finansiel virksomhed og skal indeholde en afviklingsstrategi.
Afviklingsstrategien fastlægges i samarbejde mellem Finanstilsynet og Finansiel Stabilitet i forbindelse med udarbejdelsen af afviklingsplanen.
Stk. 2. Finanstilsynet og Finansiel Stabilitet kan vurdere, at flere alternative afviklingsstrategier er mulige.
I sådanne situationer skal Finanstilsynet vedtage hvilken afviklingsstrategi, der vil være den foretrukne efter indstilling fra Finansiel Stabilitet.
 § 4. Konstaterer Finanstilsynet og Finansiel Stabilitet, at der er væsentlige hindringer for afviklingen af en virksomhed eller koncern efter den foretrukne afviklingsstrategi, jf. § 3, kan Finanstilsynet benytte sig af en eller flere af de i § 264, stk. 3, i lov om finansiel virksomhed oplistede beføjelser til at reducere eller fjerne de væsentlige hindringer, når de er egnede, nødvendige og proportionale.
 Stk. 2. I de tilfælde, hvor afviklingsplanen eller koncernafviklingsplanen opstiller flere alternative afviklingsstrategier, jf. § 3, stk. 2, og Finanstilsynet og Finansiel Stabilitet konstaterer, at der er væsentlige hindringer for afviklingen af en virksomhed eller koncern efter de alternative afviklingsstrategier, kan Finanstilsynet benytte sig af en eller flere af de i § 264, stk. 3, i lov om finansiel virksomhed oplistede beføjelser til at reducere eller fjerne de væsentlige hindringer, når de er egnede, nødvendige og proportionale, medmindre reducering eller fjernelse af afviklingshindringer for en alternativ afviklingsstrategi vil hindre eller forringe gennemførelsen og troværdigheden af den foretrukne afviklingsstrategi.
 § 5. Når Finanstilsynet har vedtaget en afviklingsplan, jf. § 259, stk. 1, i lov om finansiel virksomhed, fremsender Finanstilsynet et kort resumé af afviklingsplanen til den pågældende virksomhed.
 Stk. 2. Når Finanstilsynet har vedtaget en koncernafviklingsplan, jf. § 260, stk. 1, i lov om finansiel virksomhed, fremsender Finanstilsynet et kort resumé af koncernafviklingsplanen til modervirksomheden.
Kapitel 3 Afviklingsberedskab Nødvendige oversigter og oplysninger til brug for afvikling § 6. En virksomhed skal kunne tilvejebringe en balance til brug for Finansiel Stabilitets restrukturering og afvikling af virksomheden i henhold til lov om restrukturering og afvikling af visse finansielle virksomheder.
 Stk. 2. Balancen skal indeholde en opgørelse af aktiver, gæld og øvrige forpligtelser, og udarbejdes på grundlag af et regnskab med de nødvendige justeringer, der følger af stk. 3 og i overensstemmelse med bilag 2. For pengeinstitutter, realkreditinstitutter og fondsmæglerselskaber I skal balancen opgøres i overensstemmelse med bilag 3 i bekendtgørelse om finansielle rapporter for kreditinstitutter og fondsmæglerselskaber m.fl.
Stk. 3. Regnskabet, der danner grundlag for balancen, skal kunne opgøres i løbet af 12 timer efter dagsafslutning på baggrund af virksomhedens normale regnskabspraksis.
En virksomhed skal i videst muligt omfang have opdaterede oplysninger til brug for at kunne udarbejde balancen.
Balancen skal som udgangspunkt opgøres på baggrund af den seneste dagsafslutning.
 § 7. Til brug for Finansiel Stabilitets restrukturering og afvikling af en virksomhed i henhold til lov om restrukturering og afvikling af visse finansielle virksomheder, skal en virksomhed kunne opgøre og tilvejebringe en specificeret opgørelse over virksomhedens forpligtelser i overensstemmelse med bilag 3.
 § 8. Til brug for Finansiel Stabilitets restrukturering og afvikling af et pengeinstitut i henhold til lov om restrukturering og afvikling af visse finansielle virksomheder, skal en virksomhed kunne opgøre og tilvejebringe en specificeret opgørelse over berettigede indskud, jf. § 2, stk. 2, i bekendtgørelse om Garantiformuens dækning af indskydere og investorer samt dækkede indskud, jf. § 9 i lov om en indskyder- og investorgarantiordning, herunder med opdeling i forhold til de enkelte typer af indskud som Garantiformuen dækker.
 Stk. 2. Til brug for Finansiel Stabilitets restrukturering og afvikling af et realkreditinstitut eller et fondsmæglerselskab I i henhold til lov om restrukturering og afvikling af visse finansielle virksomheder, skal et realkreditinstitut og et fondsmæglerselskab I kunne opgøre og tilvejebringe en specificeret opgørelse over virksomhedens dækkede kontakte midler, jf. § 10 i lov om en indskyder- og investorgarantiordning, herunder oplysning om bruttovolumen.
 Stk. 3. Opgørelsen, jf. stk. 1 og 2, skal desuden omfatte dækkede værdipapirer, jf. § 11 i lov om en indskyder- og investorgarantiordning.
 Stk. 4. Opgørelsen for et pengeinstitut skal udarbejdes i overensstemmelse med bilag 4, dog skal indskud omfattet af § 9, stk. 3-5, i lov om en indskyder- og investorgarantiordning fremgå af bilag 4 i det omfang, virksomheden har kendskab her til.
 Stk. 5. Opgørelsen skal for et realkreditinstitut og et fondsmæglerselskab I udarbejdes i overensstemmelse med bilag 4, nr. 8 og 9.
§ 9. Opgørelserne i medfør af §§ 6-8 skal, efter en virksomhed har modtaget anmodning herom fra Finansiel Stabilitet, udleveres til Finansiel Stabilitet i løbet af 12 timer efter dagsafslutning.
Har Finanstilsynet endnu ikke vurderet, at en virksomhed er nødlidende eller forventeligt nødlidende, jf. § 224 a i lov om finansiel virksomhed, kan Finansiel Stabilitet fastsætte en længere frist til at udlevere opgørelserne under hensyntagen til den konkrete situation.
Stk. 2. Finansiel Stabilitet kan fremsætte anmodning i medfør af stk. 1, når Finanstilsynet kan gribe tidligt ind, jf. §§ 243 a-c i lov om finansiel virksomhed.
Finansiel Stabilitet kan desuden fremsætte anmodning i medfør af stk. 1, når Finanstilsynet vil træffe afgørelse om, at en virksomhed er, eller der er en væsentlig risiko for, at en virksomhed inden for en kort periode vil blive konstateret nødlidende eller forventeligt nødlidende, jf. § 224 a i lov om finansiel virksomhed, uanset om der er iværksat genopretning eller tidlig indgriben.
Effektive sagsgange og systemer § 10. En virksomhed skal have et system til generel orientering af kunder og kreditorer m.v. i forbindelse med afviklingsforanstaltninger i medfør af kapitel 4-8 i lov om restrukturering og afvikling af visse finansielle virksomheder.
 Stk. 2. En virksomhed skal have et system til individuel orientering af kunder og kreditorer m.v. i forbindelse med afviklingsforanstaltninger, herunder overdragelse af hele eller dele af virksomhedens aktiviteter.
 § 11. En virksomhed skal have et system, der på anmodning fra Finansiel Stabilitet som led i Finansiel Stabilitets iværksættelse af afviklingsforanstaltninger i medfør af lov om restrukturering og afvikling af visse finansielle virksomheder midlertidigt og endeligt helt eller delvist kan nedskrive indskud, der overstiger Garantiformuens dækning, jf. lov om en indskyder- og investorgarantiordning.
§ 12. En virksomhed skal have effektive former for virksomhedsstyring, der sikrer, at nødvendige oplysninger til brug for værdiansættelser i medfør af kapitel 3 i lov om restrukturering og afvikling af visse finansielle virksomheder samt restrukturering og afvikling af en virksomhed er opdaterede.
De nødvendige oplysninger er som udgangspunkt de oplysninger, som er angivet i bilag 5, i det omfang, de er relevante for den pågældende virksomhedstype.
Stk. 2. Oplysninger i medfør af stk. 1 skal kunne tilvejebringes hurtigst muligt efter at en virksomhed har modtaget anmodning herom fra Finansiel Stabilitet.
Har Finanstilsynet endnu ikke vurderet, at en virksomhed er nødlidende eller forventeligt nødlidende, jf. § 224 a i lov om finansiel virksomhed, kan Finansiel Stabilitet fastsætte en længere frist til at udlevere opgørelserne under hensyntagen til den konkrete situation.
Stk. 3. Finansiel Stabilitet kan fremsætte anmodning i medfør af stk. 2, når Finanstilsynet kan gribe tidligt ind, jf. §§ 243 a-c i lov om finansiel virksomhed.
Finansiel Stabilitet kan desuden fremsætte anmodningen, når en virksomhed er, eller der er en væsentlig risiko for, at en virksomhed inden for en kort periode vil blive konstateret nødlidende eller forventelig nødlidende, uanset om der er iværksat genopretning eller tidlig indgriben.
 § 13. En virksomhed skal have en god administrativ praksis således, at en virksomhed har overblik over omfanget af, betydningen af og lokaliseringen af væsentlige gensidigt bebyrdende kontrakter, der fremgår af bilag 5, herunder kontrakter, der er centrale for instituttets umiddelbare videreførelse.
 Stk. 2. En virksomhed skal have opdaterede metoder til at kunne skønne over de særlige omkostninger og forpligtelser, der vil opstå ved en virksomheds konkurs, herunder forpligtelser ved udtræden af edb-centraler, huslejeforpligtelser eller andre omkostninger, der skal balanceføres som en forpligtelse, fordi der er tale om en konkurs.
 § 14. En virksomheds eksterne eller interne revisor skal én gang årligt gennemgå en virksomheds tilrettelæggelse og implementering af forretningsgange og systemer til efterlevelse af kravene i §§ 6-13.
 Stk. 2. En virksomheds eksterne revisor eller interne revisor skal ligeledes én gang årligt påse, at en virksomhed til enhver tid vil kunne opgøre og tilvejebringe de krævede oplysninger i bilag 3 og 4. Det udførte arbejde skal omfatte en stikprøvevis kontrol af de specificerede oplysninger i bilag 3 og 4.
Stk. 3. En virksomheds eksterne revisor skal afgive en erklæring vedrørende stk. 1 og 2. Erklæringen afgives efter en standard, der findes på Finanstilsynets hjemmeside.
Såfremt erklæringen afgives med forbehold eller supplerende oplysninger, skal revisor udarbejde en separat erklæring med de nødvendige modifikationer.
Stk. 4. Den første revisorerklæring skal afgives senest samtidig med påtegning af en virksomheds årsregnskab for 2015, og skal sendes til Finanstilsynet senest 14 dage efter afgivelse af erklæringen.
Finanstilsynet videresender kopi af erklæringerne til Finansiel Stabilitet.
Kapitel 4 Straffebestemmelser § 15. Overtrædelse af § 2, stk. 1, og §§ 7-14 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 5 Ikrafttræden m.v.
 § 16. Bekendtgørelsen træder i kraft den 6. juli 2015.
 Stk. 2. Bekendtgørelse nr. 1135 af 29. september 2010 om afviklingsberedskab ophæves.
Erhvervs- og Vækstministeriet, den 3. juli 2015 Troels Lund Poulsen / Hans Høj Bilag 1 Oplysninger og oversigter til brug for afviklingsplanlægning 1) Virksomheder omfattet af denne bekendtgørelse skal på Finanstilsynets anmodning levere følgende oversigter og oplysninger med henblik på udarbejdelse, vedtagelse og vedligeholdelse af afviklings- og koncernafviklingsplaner:
 a) En detaljeret beskrivelse af virksomhedens organisation, samt en koncernoversigt, hvis virksomheden er en del af en koncern.
b) Angivelse af ejere af en kvalificeret andel i virksomheden, størrelsen af de kvalificerede ejeres andel af virksomheden, samt deres procentvise andel af stemmerettighederne i virksomheden.
I en koncern skal oplysningerne leveres for hver enkelt juridisk person i koncernen.
c) Virksomhedens beliggenhed, oprettelsesland, meddelte tilladelser i henhold til den finansielle lovgivning samt medlemmer af bestyrelse og direktion.
I en koncern skal oplysningerne leveres for hver enkelt juridisk person i koncernen.
 d) En oversigt over, herunder en kortlægning (mapping) og beskrivelse af virksomhedens kritiske funktioner og centrale forretningsområder, herunder væsentlige aktiver og passiver i tilknytning til sådanne funktioner og forretningsområder.
 e) En detaljeret beskrivelse af elementerne i virksomhedens passiver, som et minimum opdelt efter type og størrelse af kortfristet og langsigtet gæld og sikrede, usikrede og efterstillede forpligtelser.
 f) Detaljerede oplysninger om de passiver, der er nedskrivningsegnede passiver, jf. § 267 i lov om finansiel virksomhed.
 g) En beskrivelse af de procedurer, som er nødvendige for at fastslå til hvem virksomheden har givet sikkerhedsstillelse, hvem der er i besiddelse af sikkerhedsstillelsen, samt i hvilken jurisdiktion sikkerhedsstillelsen befinder sig.
 h) En oversigt og beskrivelse af virksomhedens ikke-balanceførte eksponeringer.
 i) En oversigt over virksomhedens væsentlige afdækninger.
 j) Identifikation af virksomhedens største og mest kritiske modparter, samt en analyse af de konsekvenser disse modparters misligholdelse vil have for virksomhedens finansielle situation.
 k) En oversigt over ethvert system i hvilket virksomheden foretager et væsentligt antal handler eller handler for en væsentlig værdi, herunder en kortlægning (mapping) af brugen af disse systemer i virksomheden generelt og på virksomhedens kritiske funktioner og de centrale forretningsområder.
 l) En oversigt over hvert betalings-, clearings- eller afregningssystem, som virksomheden er direkte eller indirekte medlem af, herunder en kortlægning (mapping) for hvert system fordelt på virksomheden, dennes kritiske funktioner og centrale forretningsområder.
 m) En detaljeret fortegnelse over og en detaljeret beskrivelse af de centrale ledelsesinformationssystemer, herunder systemer for risikostyring, bogføring samt finansiel og reguleringsmæssig indberetning, som anvendes af virksomheden, herunder en kortlægning (mapping) for hvert system fordelt på virksomheden, dennes kritiske funktioner og centrale forretningsområder.
 n) Identifikation af ejerne af de i litra m anførte systemer, samt tilknyttede service-, software, system- og licensaftaler, herunder en kortlægning (mapping) for hvert system og tilknyttet aftale fordelt på virksomheden, dennes kritiske funktioner og centrale forretningsområder.
 o) Virksomhedens tilsynsmyndighed og afviklingsmyndighed(er).
 p) Det medlem af ledelsen, der er ansvarlig for at indgive de oplysninger, der er nødvendige for at forberede virksomhedens afviklingsplan, og eventuelt andre personer, der er ansvarlige for virksomhedens kritiske funktioner og centrale forretningsområder.
 q) En beskrivelse af de ordninger, som virksomheden har etableret for at sikre, at Finansiel Stabilitet i tilfælde af en afvikling af virksomheden råder over alle de nødvendige oplysninger til brug for afviklingen, herunder brugen af afviklingsværktøjer- og beføjelser.
 r) Alle aftaler som virksomheden har indgået med tredjemænd, og hvis ophævelse kan udløses af en afgørelse fra myndighederne om at anvende et afviklingsværktøj, samt hvorvidt konsekvenserne af ophævelsen kan påvirke afviklingsværktøjets anvendelse.
 s) En oversigt over alle væsentlige outsourcingsaftaler, jf. bekendtgørelse om outsourcing af væsentlige aktivitetsområder.
 t) En beskrivelse af mulige likviditetskilder til støtte for afviklingen.
 u) Oplysninger om aktivbehæftelser, likvide aktiver, ikke-balanceførte aktiviteter, afdækningsstrategier og bogføringspraksis.
2) Derudover skal en modervirksomhed omfattet af denne bekendtgørelse som minimum kunne levere en identifikation af og en oversigt over koncernenhedernes juridiske forbundethed og indbyrdes afhængighed eksempelvis a) fælles eller delt personale, faciliteter og systemer, b) kapital- finansierings- eller likviditetsordninger, c) eksisterende krediteksponeringer eller eventuelle krediteksponeringer, d) krydsgarantiordninger, krydssikkerhedsstillelser, krydsklausuler (cross default) og krydsnettingordninger, e) aftaler om afdækning af risici og om back to back handler, eller f) serviceaftaler (service level agreements).
Bilag 2 Balance for restrukturering og afvikling Pengeinstitutter, realkreditinstitutter og fondsmæglerselskaber I opstiller balancen i henhold til bilag 3 i bekendtgørelse om finansielle rapporter for kreditinstitutter og fondsmæglerselskaber m.fl., der indeholder de relevante aktiver og passiver, som balancen skal indeholde.
Balancen skal være baseret på den regnskabspraksis, det enkelte institut aflægger regnskab efter.
Finansielle holdingvirksomheder og blandede holdingvirksomheder opstiller balancen i henhold til bilag 3 i bekendtgørelse om finansielle rapporter for kreditinstitutter og fondsmæglerselskaber m.fl.,  der indeholder de relevante aktiver og passiver, som balancen skal indeholde.
Balancen skal være baseret på den regnskabspraksis, det enkelte institut aflægger regnskab efter.
Finansieringsinstitutter opstiller balancen i henhold til de skabeloner for balance, som det pågældende finansieringsinstitut er omfattet af.
Balancen skal være baseret på den regnskabspraksis, det enkelte institut aflægger regnskab efter.
 Udgangspunktet for periodebalancen er en it-kørsel og en opstillingsform, der svarer til en »normal« kvartals- eller helårskørsel.
Eftersom balancen (formentlig) skal køres uden for en planlagt rapporteringstermin, kan værdiansættelsen af visse poster (som udgangspunkt) baseres på et større skønselement sammenlignet med en sædvanlig måneds-/ultimokørsel.
Eksempler herpå kunne være:
  Poster, hvor der ikke kan fremskaffes opdaterede dagsværdier (f.eks. illikvide papirer, hvor kursfastsættelsen sker på basis af »anerkendte« modeller etc.), eller hvor det af andre (tidsmæssige) årsager ikke er muligt at foretage fuld opdateret beregning af dagsværdier.
  Rapportering fra (udenlandske) datterselskaber, der evt. kører på separat platform og med rapportering efter anden regnskabspraksis.
  Opgørelser fra (udenlandske) administratorer og forvaltere, der ikke kan levere opdateret information (kurser) med kort varsel.
  Rapportering fra virksomheder, der pro rata konsolideres.
  Udlån og garantier.
  Hensatte forpligtelser.
 Værdiansættelsen af garantier sker på basis af et skøn over det forventede tab på forpligtelsen.
Bilag 3 Specifikation af forpligtelser, jf. lov om restrukturering og afvikling af visse finansielle virksomheder Bail-in, jf. §§ 24-28 i lov om restrukturering og afvikling af visse finansielle virksomheder, finder ikke anvendelse på realkreditinstitutter, jf. lovens § 24, stk. 4. Realkreditinstitutter skal derfor kun udfylde kolonerne; post i alt, sikrede forpligtelser, jf. § 25, stk. 3, nr. 2, samt koncerninterne forpligtelser.
 Herudover skal virksomheden tilvejebringe følgende specifikationer:
1. Specifikation af sikrede forpligtelser, jf. § 25, stk. 3, nr. 2, i lov om restrukturering og afvikling af visse finansielle virksomheder.
Specifikationen skal indeholde en beskrivelse af alle de undtagne forpligtelser, herunder regnskabsklassifikation og bogført værdi samt en beskrivelse af de tilknyttede sikkerheder, herunder regnskabsklassifikation og bogført værdi.
2. Specifikation af deponerede beskyttede forpligtelser, jf. § 25, stk. 3, nr. 3, i lov om restrukturering og afvikling af visse finansielle virksomheder.
Specifikationen skal indeholde en beskrivelse af alle de undtagne forpligtelser, herunder regnskabsklassifikation og bogført værdi.
3. Specifikation af betroede beskyttede forpligtelser, jf. § 25, stk. 3, nr. 4, i lov om restrukturering og afvikling af visse finansielle virksomheder.
Specifikationen skal indeholde en beskrivelse af alle de undtagne forpligtelser, herunder regnskabsklassifikation og bogført værdi.
4. Specifikation af forpligtelser med en oprindelig løbetid < 7 dage, jf. § 25, stk. 3, nr. 5, i lov om restrukturering og afvikling af visse finansielle virksomheder.
Specifikationen skal indeholde en beskrivelse af alle de undtagne forpligtelser, herunder regnskabsklassifikation og bogført værdi.
5. Specifikation af forpligtelser med en løbetid < 7 dage overfor registrerede systemer, jf. § 25, stk. 3, nr. 6, i lov om restrukturering og afvikling af visse finansielle virksomheder.
Specifikationen skal indeholde en beskrivelse af alle de undtagne forpligtelser, herunder regnskabsklassifikation og bogført værdi.
6. Specifikation af øvrige undtagne forpligtelser, jf. § 25 stk. 3, nr. 7, i lov om restrukturering og afvikling af visse finansielle virksomheder.
Specifikationen skal indeholde en beskrivelse af alle de undtagne forpligtelser, herunder regnskabsklassifikation og bogført værdi.
7. Specifikation af koncerninterne forpligtelser.
Specifikationen skal indeholde en beskrivelse af alle de undtagne forpligtelser, herunder regnskabsklassifikation og bogført værdi.
Bilag 4 Dækkede indskud m.v.
1. Specifikation af dækkede indskud, jf. § 9, stk. 1, i lov om en indskyder- og investorgarantiordning.
Specifikationen skal pr. kunde/konto indeholde en opgørelse af de omfattede berettigede indskud, dækkede indskud, fradrag efter § 12 i lov om en indskyder- og investorgarantiordning.
2. Specifikation af dækkede indskud, jf. § 9, stk. 3, i lov om en indskyder- og investorgarantiordning.
Specifikationen skal pr. kunde/konto indeholde en opgørelse af de omfattede berettigede indskud og dækkede indskud.
3. Specifikation af dækkede indskud, jf. § 9, stk. 4, i lov om en indskyder- og investorgarantiordning.
Specifikationen skal pr. kunde/konto indeholde en opgørelse af de omfattede berettigede indskud og dækkede indskud.
4. Specifikation af dækkede indskud, jf. § 9, stk. 5, i lov om en indskyder- og investorgarantiordning.
Specifikationen skal pr. kunde/konto indeholde en opgørelse af de omfattede berettigede indskud og dækkede indskud.
5. Specifikation af dækkede indskud, jf. § 9, stk. 6, i lov om en indskyder- og investorgarantiordning.
Specifikationen skal pr. kunde/konto indeholde en opgørelse af de omfattede berettigede indskud og dækkede indskud.
 6. Specifikation af berettigede indskud, jf. § 2, stk. 2, i bekendtgørelse om Garantiformuens dækning af indskydere og investorer, for så vidt angår berettigede indskud fra fysiske personer og SME'er.
 7. Specifikation af dækkede indskud, jf. § 9, stk. 1 og 3-6, i lov om en indskyder- og investorgarantiordning, for så vidt angår dækkede indskud fra fysiske personer og SME'er.
 8. Specifikation af dækkede kontante midler i realkreditinstitutter og fondsmæglerselskaber I, jf. § 10 i lov om en indskyder- og investorgarantiordning, herunder oplysning om bruttovolumen.
 9. Specifikation af dækkede værdipapirer, jf. § 11 i lov om en indskyder- og investorgarantiordning, herunder oplysninger om bruttovolumen.
