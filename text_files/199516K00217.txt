Nr BRL 217 Beretning over Forslag til lov om ophævelse af lov om filmcensur og af lov  

 om mærkning af videogrammer   

 Nr L 217 1995-96, 1. samling Afgivet af Kulturudvalget Afgivet: 19960530 Udvalget har behandlet lovforslaget i en række møder.
 Kulturministeren har over for udvalget oplyst følgende:
Under 1. behandling af forslaget til lov om ophævelse af lov om filmcensur  

 og af lov om mærkning af videogrammer viste det sig, at et flertal af  

 partierne ikke fandt de nugældende regler tidssvarende.
På den baggrund kunne  

 det være en ide, at der i lovforslaget om ny filmlov fastsættes bestemmelser  

 om oprettelse af et medieråd for børn og unge.
 Hovedelementer i nyordningen er:
Lov om filmcensur og lov om mærkning af videogrammer ophæves, og der  

 oprettes et rådgivningsorgan med repræsentanter for branchen,  

 psykologer/pædagoger m.fl., der skal vejlede forældrene om film, videogrammer  

 og andre levende billeders egnethed for børn og unge.
Det vil sige, at  

 kredsen, der skal vejlede om filmene m.v., bliver udvidet.
I dag er det alene  

 filmcensorerne, der vurderer filmene.
 Ordningen skal have vejledende karakter.
 Det skal være obligatorisk at mærke eller på anden måde oplyse om filmenes  

 egnethed, det vil sige bøde for ikke at mærke videogrammer.
 På baggrund af rådets indstillinger udarbejdes der regler om  

 mærkningsbestemmelsernes udformning og om aldersgrænser.
 Der opkræves gebyr for de film, der skal vurderes.
 Rådet får derudover til opgave at rådgive og bistå ministeren om films  

 egnethed for børn og unge og kan på eget initiativ behandle ethvert spørgsmål  

 herom.
 Der knyttes et sekretariat til rådet.
 Ankenævnet nedlægges.
Ved den foreslåede model er det ikke længere »videosælgeren«,  

 der skal tage stilling til, om de pågældende børn opfylder alderskravene.
Det  

 er herefter alene forældrenes ansvar, om børn og unge f.eks. ser  

 »uegnede« film i biografen eller lejer »uegnede«  

 videogrammer.
Forslaget indebærer også, at der alene er bødestraf for at  

 undlade mærkning, annoncering og lign. af filmene.
Branchen har tilkendegivet, at der er tilfredshed med de obligatoriske  

 regler om mærkning, som blev udarbejdet i et samarbejde mellem branchen og  

 ministeriet i forbindelse med lov om mærkning af videogrammer.
Det er derfor  

 planen, at samarbejdet herom skal udbygges yderligere med henblik på en  

 styrkelse af oplysningsvirksomheden over for forældrene.
 Som det fremgår ovenfor, foreslås bestemmelserne om rådets oprettelse m.v.  

 indarbejdet i lovforslaget om filminstitutionernes organisationsstruktur, som  

 forventes vedtaget i næste folketingsår.
 Herefter kan et flertal (udvalget med undtagelse af Socialistisk  

 Folkepartis medlemmer) tilslutte sig det af kulturministeren anførte.  

 Flertallet er bekendt med, at Fremskridtspartiet som forslagsstillere  

 ligeledes kan tilslutte sig kulturministerens udtalelser i denne beretning.
Et mindretal (Socialistisk Folkepartis medlemmer af udvalget)  

 afviser lovforslaget, fordi den gældende lov på området efter SF's mening  

 ikke er udtryk for censur, men for en rimelig beskyttelse af børn og unge og  

 en rimelig anvisning til forældre og andre voksne, der har med børn at gøre.  

 Børn ser meget vold i tv og på video i dag, og mange voksne er ligeglade med,  

 at børnene udsættes for disse ofte skræmmende oplevelser.
Det er efter SF's  

 mening helt forkert, at man af den grund fra ansvarlig politisk side vil  

 opgive den smule beskyttelse og den respekt for børns integritet, som kan  

 ligge i den gældende lovgivning.
SF henviser i denne forbindelse til  

 Børnerådets indvendinger mod lovforslaget.
Det er også uacceptabelt, at forslagsstillerne tager afstand fra, at den  

 gældende lovgivning gør billetsælgere i biografer og ekspedienter, der  

 udlejer eller sælger videogrammer, ansvarlige for håndhævelsen af loven, da  

 de naturligvis skal overholde denne lov, ligesom de skal overholde andre  

 love, også selv om det i praksis kan være besværligt for dem.
Det er rigtigt,  

 at det kan være svært nok for billetsælgere og ekspedienter at håndhæve den  

 gældende lov, men i dag har de dog en lov at holde sig til.
Hvis loven  

 ophæves, pålægges disse mennesker et endnu større ansvar for at vejlede og  

 rådgive børnene, og det er helt uacceptabelt, da billetsælgere og udlejere  

 samtidig er under pres fra anden side for at sælge flere billetter/udleje  

 flere videogrammer.
 Endelig er det helt uacceptabelt, at det skal overlades til branchen selv  

 at vurdere og anbefale filmene, da dette er at overlade området helt til  

 kommercielle interesser.
 Hvis den gældende lov skal ændres, kunne man overveje at lade  

 »censuren« stoppe ved 12 år, altså udelade censur for 12-16-årige.
 P.u.v.
