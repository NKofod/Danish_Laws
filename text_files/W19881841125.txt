 Rabat ved en ansats køb af aktier i arbejdsgiverselskabet blev anset  

 for skattepligtigt løntillæg, idet der ikke var tale om godkendte  

 medarbejderaktier.
Cand.polit.
A klagede for indkomståret 1985 over, at de stedlige  

 skattemyndigheder havde anset ham for skattepligtig af rabatter på i alt  

 5.544 kr., der var opnået ved køb af aktier til favørkurs.
Det fremgik af sagens oplysninger, at klageren var ansat som chefkonsulent  

 hos et større internationalt selskab, B.
Han var tilsluttet en ordning inden  

 for dette selskab, hvorefter de ansatte havde mulighed for at købe  

 amerikanske B-aktier til en køberkurs, der lå 15% under den gennemsnitlige  

 dagskurs.
Ordningen fungerede således, at 10% af klagerens løn blev indsat på  

 en særlig konto, og aktierne blev indkøbt efterhånden, når der var penge på  

 kontoen.
Klageren havde i 1985 købt aktier til en samlet købspris af 31.415  

 kr., og skattemyndighederne havde beregnet den opnåede rabat som 3/17 af  

 dette beløb.
Klageren anførte, at forskellen imellem den beregnede anskaffelsesværdi og  

 den beregnede markedsværdi - ca. 15% - var af uvæsentlig størrelse, ligesom  

 denne forskel opvejedes af de økonomiske ulemper, som ordningen indebar.  

 Klageren påpegede, at indeståendet på aktiekøbskontoen var lavt forrentet, og  

 han var uden indflydelse på aktiekøbene.
Det var således alene B, der  

 disponerede over, hvornår der skulle købes og for hvor meget, og det skete  

 uden hensyntagen til aktiekurs eller valutakurs.
Ydermere udleveredes  

 aktierne først op til et halvt år efter anskaffelsen, og udleveringen skete  

 ved, at der blev trykt et nyt aktiebrev på de totale køb i perioden.
Det var klagerens opfattelse, at forudsætningen for at beskatte de 5.544  

 kr. måtte være, at aktiekøbene kunne sidestilles med køb under normale  

 vilkår, således at rabatten kunne være realiseret ved salg på  

 anskaffelsestidspunktet.
Dette var ikke tilfældet her, og klageren anførte,  

 at rabatten derfor måtte betragtes som en ikke skattepligtig dækning af de  

 økonomiske ulemper ved ordningen.
Efter de meddelte oplysninger - herunder at der ikke forelå  

 medarbejderaktier, der var godkendt efter ligningslovens § 7 A - fandt  

 Landsskatteretten, at den opnåede økonomiske fordel ved køb af aktier til  

 favørkurs måtte anses som et løntillæg, der var indkomstskattepligtigt.
Den  

 påklagede ansættelse blev derfor stadfæstet.
 LV 1987, D 1.9.2. og K 3.5.3.9.
