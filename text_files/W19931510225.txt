En 78-årig kvinde blev indlagt på grund af dehydrering, depression og  

 causa socialis.
Hun klagede over overbelægning, personalemangel, manglende  

 genoptræningsmuligheder, manglende kontrol med væskeindtagelse og udskrivning  

 uden at sikre sig at der var adgang til patientens lejlighed og uden at  

 underrette familien.
 Patientklagenævnet fandt ikke grundlag for kritik, men fandt at læge,  

 og sygeplejerske bør påse, at rammerne for arbejdet ikke indebærer risiko for  

 at komme i konflikt med lov om læger og lov om sygeplejersker.
En 78-årig kvinde, der boede alene blev indlagt på grund af dehydrering,  

 depression og »causa socialis«.
Hun nægtede at indtage væske og at  

 modtage hjemmehjælp.
 Der blev klaget over overbelægning, personalemangel, manglende  

 genoptræningsmulighed, manglende kontrol med væskeindtagelse og endelig  

 udskrivning uden at man havde sikret sig, at der var adgang til patientens  

 lejlighed, og uden at underrette familien, der kom hver dag.
 Sundhedsstyrelsen udtalte, at forløbet ikke havde været optimalt,  

 men at der ikke var begået fejl eller udvist forsømmelighed, der gav  

 anledning til påtale.
Patientklagenævnet fandt heller ikke grundlag for kritik.
Nævnet  

 havde noteret sig, at de pårørende ikke i tide var blevet orienteret om  

 udskrivningen, men havde lagt vægt på, at man fra sygehusets side havde  

 tilkendegivet, at man var opmærksom på, at information og kommunikation  

 mellem patienter, pårørende og personale ikke altid havde fungeret  

 tilfredsstillende, og at man fremover ville forbedre dette.
 Patientklagenævnet tilføjede, at læge- og sygeplejerskeledelsen  

 bør påse, at rammerne for personalets faglige arbejde ikke indebærer risiko  

 for, at personalet under udøvelse af deres arbejde kommer i konflikt med lov  

 om udøvelse af lægegerning og lov om sygeplejersker.
 Særlige noter:
 Offentliggjort i Sundhedsvæsenets Patientklagenævns Årsberetning for 1992  

 s. 51-52.
