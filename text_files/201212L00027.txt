Fremsat den 10. oktober 2012 af erhvervs- og vækstministeren (Ole Sohn) Forslag til Lov om ændring af lov om VækstFonden (VækstFondens bestyrelsessammensætning og kapitalforvalterrolle m.v.) § 1 I lov om VækstFonden, jf. lovbekendtgørelse nr. 549 af den 1. juli 2002, som ændret ved lov nr. 394 af 28. maj 2003, lov nr. 1414 af 21. december 2005, lov nr. 576 af 6. juni 2007, lov nr. 462 af 12. juni 2009 senest ved lov nr. 479 af 30. maj 2012, foretages følgende ændringer:
 1. Lovens titel affattes således:
 »Lov om Vækstfonden«.
 2. Overalt i loven ændres »VækstFonden« til: »Vækstfonden«, »VækstFondens« til: »Vækstfondens«, »Fonden« til: »fonden« og »Fondens« til: »fondens«.
 3. I § 2, stk. 4, 1. pkt., ændres »mindre« til: »små og mellemstore«.
 4. § 2, stk. 8, 1. pkt., ophæves.
 5. I § 2 indsættes efter stk. 8 som nyt stykke:
»Stk. 9. Vækstfonden kan under særlige omstændigheder tilgodese sit formål gennem udførelse af tjenesteydelser for tredjemand, herunder bl.a. formidling, rådgivning og kapitalforvaltning.« Stk. 9-11 bliver herefter stk. 10-12.
 6. I § 2, stk. 9, der bliver stk. 10, indsættes efter »finansieringsinstrumenterne«: », ejerskab«.
7. § 3, stk. 1, 3. og 4. pkt., ophæves, og i stedet indsættes: »Bestyrelsen sammensættes således, at der er repræsenteret bred erhvervsmæssig indsigt inden for ledelse, afsætning, finansiering og ventureinvestering, teknologi samt de særlige forhold, der knytter sig til små og mellemstore virksomheder.« 8. § 6a ophæves.
§ 2 Erhvervs- og vækstministeren fastsætter tidspunktet for lovens eller dele af lovens ikrafttræden.
Bemærkninger til lovforslaget Almindelige bemærkninger 1. Indledning Det foreslås, at lov om VækstFonden opdateres på en række punkter, således at de udvidelser af fondens aktivitetsområder, der er besluttet i aftaler for finansloven 2011 (markedet for risikovillig kapital) og aktstykke nr. 76 af 10. februar 2011 bliver gengivet direkte i loven.
Samtidig foreslås der en modernisering og forenkling af sammensætningen af VækstFondens bestyrelse.
Endelig foretages en række ajourføringer af lovteksten herunder i forhold til den EU-retlige lovgivning.
1.1 Baggrund VækstFonden spiller en væsentlig rolle i forhold til at medfinansiere vækst og fornyelse i iværksættervirksomheder og små og mellemstore virksomheder.
Det er vigtigt for VækstFondens muligheder for at kunne tilpasse sig markedets behov for nye initiativer, at VækstFonden har den nødvendige fleksibilitet til at kunne handle hurtigt og lancere nye finansieringstilbud, samt har de finansielle ressourcer til at understøtte finansiering af sunde vækstvirksomheder.
Dette princip har været gennemgående for lovreguleringen af VækstFondens aktiviteter siden fondens stiftelse i 1992 og er bl.a. udførligt omtalt i forarbejderne til lov nr. 105 af den 13. februar 2001. Inden for lovens overordnede rammer fastsættes retningslinjerne for de konkrete finansieringstilbud af en bekendtgørelse, der udstedes af erhvervs- og vækstministeren.
 For at sikre VækstFondens fleksibilitet i forhold til spørgsmålet om lovlig statslig medfinansiering i form af kapitalindskud i små og mellemstore virksomheder og i udviklingsselskaber foreslås det præciseret, at VækstFondens investeringer i denne sammenhæng alene er begrænset af de til enhver tid gældende EU-retlige regler, med mindre der fra dansk side ønskes yderligere begrænsninger.
Udviklingen har vist, at der er behov for, at VækstFonden udfører aktiviteter, der ligger ud over hovedaktiviteten, som er medfinansiering.
VækstFondens rolle som sekretariat for Dansk Vækstkapital er et eksempel på, at det er relevant for VækstFonden at varetage sådanne opgaver.
I rollen som sekretariat for Dansk Vækstkapital optræder VækstFonden i flere henseender som kapitalforvalter, der foretager og administrerer investeringer, der finansieres af andre end VækstFonden.
Det foreslås derfor, at mulighed for at udføre kapitalforvaltningsopgaver og lignende relevante tjenesteydelser inden for VækstFondens formålsbestemmelse skrives ind i loven som et af fondens virkemidler i tillæg til medfinansiering, som fortsat er VækstFondens hovedaktivitet.
 Med henblik på at opdatere rammerne for VækstFondens organisation og aktivitet til nutidige vilkår indeholder forslaget endvidere visse opdateringer med hensyn til sammensætning af bestyrelse, m.v.
2. Lovforslagets indhold 2.1 Lånegarantier (Vækstkautionsordningen) 2.1.1 Gældende ret Efter de gældende regler kan VækstFonden kautionere for små og mellemstore virksomheder, jf. den til enhver tid gældende EU-retlige definition heraf.
VækstFonden kan fastsætte præmievilkår og risikoprofil på kautionerne, således at ordningen samlet set på lang sigt ikke påfører fonden tab ud over den fastsatte tabsramme.
2.1.2 Den foreslåede ordning Det foreslås at lovteksten ajourføres, så den svarer til gældende ret efter vedtagelsen af lov nr. 617 af 14. juni 2011, hvormed vækstkautionsordningen blev udvidet til samtlige virksomheder, der opfylder EU-Kommissionens definition af små og mellemstore virksomheder.
2.2. Kapitalindskud 2.2.1 Gældende ret VækstFonden har pligt til at sikre sig, at der ved foretagelse af kapitalindskud (egenkapitalinvesteringer) foreligger kvalificeret og uafhængig ledelsesmæssig rådgivning.
Endvidere fremgår det af forarbejderne til lov nr. 576 af den 6. juni 2007, at VækstFonden ikke må opnå bestemmende indflydelse ved foretagelse af kapitalindskud i små og mellemstore virksomheder.
2.2.2 Den foreslåede ordning Det foreslås, at pligten til at henvise til kvalificeret og uafhængig rådgivning bortfalder, idet VækstFonden i dag i alt overvejende grad samarbejder med private aktører  udover ejerne af de virksomheder, der modtager medfinansiering fra VækstFonden.
Endvidere leverer VækstFonden i en vis udstrækning selv rådgivning i tæt sammenhæng med finansieringsydelsen.
Det foreslås endvidere, at der indføres bemyndigelse til, at erhvervs- og vækstministeren efter drøftelse med VækstFonden kan fastsætte regler om rammerne for VækstFondens medejerskab i de virksomheder og udviklingsselskaber, som VækstFonden investerer i.
Det forudsættes, at bemyndigelsen udnyttes til at ophæve forbuddet imod at besidde bestemmende indflydelse, som følger af bekendtgørelse om Vækstfondens virke nr. 1013 af 17. august 2007, og som er forudsat i forarbejderne til forslag til lov om ændring af lov om finansiel virksomhed og forskellige andre love nr. 178 af 14. marts 2007. VækstFonden skal i uændret omfang overholde de EU-retlige regler om statsstøtte.
2.3 Tjenesteydelser 2.3.1 Gældende ret VækstFonden har ikke eksplicit hjemmel til at udføre tjenesteydelser, såsom kapitalforvaltning for tredjemand.
VækstFonden har i medfør af § 2, stk. 10 en generel mulighed for at tage initiativer, som kan understøtte fondens muligheder for at fremme udviklingen af et velfungerende marked for finansiering af innovation og fornyelse.
Denne bestemmelse kan med nogen usikkerhed danne hjemmel for VækstFondens udførelse af sådanne ydelser, men i forhold til udførelse af tjenesteydelser som et led i den daglige drift forekommer hjemmelen ikke tilstrækkelig præcis.
VækstFonden har specifik hjemmel til at levere den tjenesteydelse, der består i at optræde som sekretariat for Dansk Vækstkapital K/S.
2.3.2 Den foreslåede ordning Det foreslås, at VækstFonden får adgang til at udføre tjenesteydelser, herunder kapitalforvaltning for tredjemand, som et led i den daglige drift og som et virkemiddel til at opfylde fondens formål.
2.4 Bestyrelse 2.4.1 Gældende ret VækstFonden bestyrelse består af seks personer.
Danmarks Vækstråd har indstillingsret til to bestyrelsesmedlemmer, mens Rådet for Teknologi og Innovation har indstillingsret til et bestyrelsesmedlem.
2.4.2 Den foreslåede ordning Det foreslås, at bestyrelsen sammensættes uden indstillingsret for Danmarks Vækstråd og Rådet for Teknologi og Innovation.
I sammensætningen af bestyrelsen skal der ikke tages hensyn til, at bestyrelsen skal have repræsentanter, der har særlig indsigt i arbejdsmarkedsforhold. Ændringerne skal sikre en professionalisering af bestyrelsen og forenkle udpegningen af bestyrelsesmedlemmerne.
2.5. Ophævelse af § 6a 2.5.1 Gældende ret Ordningen, hvorefter selskaber kunne deponere aktier hos VækstFonden som betaling af medarbejderskat på optionsordninger har været i afløb siden år 2000. VækstFonden modtog aktier fra tre selskaber under denne ordning, men disse aktier er nu frikøbt af de pågældende selskaber, og der er ikke længere aktier i depot under ordningen.
Det er ikke længere muligt for en virksomhed, at betale skat af medarbejdernes aktieoptioner ved at deponere aktier hos VækstFonden for en værdi svarende til den betalbare skat.
2.5.2 Den foreslåede ordning Det foreslås, at bestemmelsen ophæves, da ordningen ikke længere har nogen betydning, idet der ikke længere er aktier i depot under ordningen, og det er heller ikke længere muligt at deponere yderligere aktier under ordningen.
3. Økonomiske og administrative konsekvenser for stat, regioner og kommuner Forslaget har ingen økonomiske eller administrative konsekvenser for det offentlige.
4. Økonomiske og administrative konsekvenser for erhvervslivet Forslaget har ingen økonomiske eller administrative konsekvenser for erhvervslivet.
5. Administrative konsekvenser for borgerne Forsalget har ingen administrative konsekvenser for borgere.
6. Miljømæssige konsekvenser Forslaget har ingen miljømæssige konsekvenser.
7. Forholdet til EU-retten Lovforslaget har ingen EU-retlige konsekvenser.
 8. Hørte myndigheder, organisationer m.v.
 Udkast til lovforslaget har været sendt i høring hos følgende myndigheder og organisationer:
 Advokatrådet, Arbejderbevægelsens Erhvervsråd, Arbejdsmarkedets Tillægspension (ATP), Børsmæglerforeningen, Danish Venture Capital and Private Equity Association, Danmarks Nationalbank, Dansk Aktionærforening, Dansk Arbejdsgiverforening, Dansk Byggeri, Danske Advokater, Danske Regioner, Dansk Erhverv, Dansk Industri, Dansk Investor Relations Forening  DIRF, Dansk Metal, Dansk Pantebrevsforening, Den Danske Finansanalytikerforening, Den danske Fondsmæglerforening, Finansforbundet, Finansrådet  Danske Pengeinstitutters Forening, Finanssektorens Arbejdsgiverforening, Foreningen Danske Revisorer, Foreningen Registrerede Revisorer, Forsikring & Pension, FSR  danske revisorer, Garantifonden for indskydere og investorer, Håndværksrådet, InvesteringsForeningsRådet, Landbrug & Fødevarer, Landsforeningen af forsvarsadvokater, Landsorganisationen i Danmark (LO), Lokale Pengeinstitutter, Lønmodtagernes Dyrtidsfond (LD), NASDAQ OMX Copenhagen A/S, Realkreditforeningen, Realkreditrådet, Regionale Bankers Forening, Rigsrevisionen, Sammenslutningen Danske Andelskasser.
Bemærkninger til lovforslagets enkelte bestemmelser Til § 1 Til nr. 1 Det foreslås, at ændre lovens titel, således at den bliver overensstemmelse med den i praksis anvendte titel Vækstfonden, som også ændres i selve lovteksten.
Til nr. 2 Det foreslås at ændre navnet VækstFonden overalt i loven til rettelig Vækstfonden.
Til nr. 3 Ved lov nr. 617 af 14. juni 2011 blev det vedtaget at udvide vækstkautionsordningen til samtlige virksomheder, der opfylder EU-Kommissionens definition af små og mellemstore virksomheder.
Denne lovændring bør også reflekteres i formuleringen af § 2, stk. 4, og der er således tale om en konsekvensrettelse af den tidligere besluttede udvidelse af målgruppen for vækstkautionsordningen.
Til nr. 4 Pligten til at henvise til kvalificeret og uafhængig rådgivning foreslås ophævet.
Pligten var oprindeligt begrundet i, at VækstFondens organisation var en egentlig sekretariatsfunktion, og i den sammenhæng ville man sikre, at det blev vurderet, om ansøgervirksomheder var i besiddelse af tilstrækkelige ledelsesmæssige kompetencer i forhold til at udnytte tilskud fra VækstFonden på en hensigtsmæssig måde.
Bestemmelsen blev indført i forbindelse med fondens stiftelse i 1992. I dag er VækstFondens aktiviteter ændret på en række punkter i forhold til de aktiviteter, fonden udførte i de første år efter stiftelsen.
For det første foregår fondens medfinansieringsaktivitet i udstrakt grad i samarbejde med private aktører såsom udviklingsselskaber, private medinvestorer, pensionskasser, banker og andre private aktører.
Den private deltagelse i finansieringen af virksomhederne vurderes i høj grad at være en væsentlig sikring af, at fondens midler anvendes kommercielt forsvarligt.
For det andet leverer VækstFondens egne medarbejdere i en vis udstrækning selv rådgivning i tæt sammenhæng med finansieringsydelsen.
Desuden drøfter VækstFonden løbende med de virksomheder, som fonden medfinansierer, i hvilken udstrækning der er behov for at tilføre yderligere uafhængig rådgivning.
Bestemmelsen, der foreslås ophævet, varetager derfor ikke længere et selvstændigt formål.
Til nr. 5 VækstFonden har eksplicit hjemmel til at medfinansiere små og mellemstore virksomheder i form af kapitalindskud, garantier, lån, m.v., jf. lov om VækstFonden § 2. Der har imidlertid vist sig at være behov for at VækstFonden også på andre måder udfører aktiviteter, der tjener til at opfylde VækstFondens formål om at fremme vækst og fornyelse i iværksættervirksomheder og små og mellemstore virksomheder.
Sådanne aktiviteter kan bestå af at forestå tjenesteydelser, herunder eksempelvis kapitalforvaltning, hvor VækstFonden for tredjemand forestår placering og administration af investeringer i vækstvirksomheder.
VækstFonden har i medfør af lovens § 2, stk. 10, en generel mulighed for at tage initiativer, som kan understøtte fondens muligheder for at fremme udviklingen af et velfungerende marked for finansiering af innovation og fornyelse.
Da kapitalforvaltning som de aktiviteter, der bl.a. finder sted i kraft af VækstFondens varetagelse af sekretariatsfunktionen for Dansk Vækstkapital K/S, kan være af væsentlig og længerevarende karakter, bør udførelse af sådanne tjenesteydelser have en tilsvarende eksplicit hjemmel i loven.
VækstFonden fik således en specifik hjemmel til at levere den tjenesteydelse, der består i at optræde som sekretariat for Dansk Vækstkapital K/S.
Ved udførelse af tjenesteydelser skal VækstFonden opfylde den lovgivning og direktiver, der er gældende for VækstFondens udøvelse af den pågældende tjenesteydelse, samt EU's statsstøtteregler.
VækstFonden må ikke udføre tjenesteydelser i konkurrence med det almindelige kommercielle marked, men VækstFonden skal have mulighed for at udføre tjenesteydelser i særlige tilfælde, hvor fonden  f.eks. i tilfælde af kapitalforvaltning  ejer en almindelig andel af de berørte aktiver.
Særlige tilfælde kan også foreligge, hvor der er et særligt behov for at understøtte markedet, som ikke udfyldes tilstrækkeligt af andre aktører, eller hvor VækstFonden i øvrigt har en helt særlig forudsætning for at kunne levere en sådan tjenesteydelse i forhold til andre aktører.
 Særlige forudsætninger for at udføre tjenesteydelser kan f.eks. være besiddelse af særlig viden om finansieringsforhold oparbejdet med udgangspunkt i VækstFondens mangeårige og omfattende erfaring i forhold til udstedelse af garantier og egenkapitalinvesteringer i små og mellemstore virksomheder og investeringsfonde samt erfaring med administration og forvaltning af sådanne finansieringsordninger.
Til nr. 6 Efter de gældende regler må VækstFonden ikke besidde bestemmende indflydelse i en virksomhed (eje mere end 49,5 pct.). Denne regel foreslås ophævet, så den ikke længere er gældende som en del af de specifikke danske rammer for VækstFondens virke, som er fastsat i bekendtgørelse nr. 1013 af 17. august 2007 om Vækstfondens virke.
Behovet for at kunne agere i f.eks. rekonstruktionssituationer, eller i situationer, hvor der er udstrakt grad af mangel på anden risikovillig kapital, kan gøre det nødvendigt for VækstFonden midlertidigt at være den største investor i en virksomhed, og derved - i en periode - have bestemmende indflydelse både formelt og reelt.
Hvis VækstFonden midlertidigt har mulighed for at besidde bestemmende indflydelse, kan VækstFonden i højere grad bidrage til at forhindre konkurser blandt virksomheder, der midlertidigt er ramt af likviditetskrise  f.eks. som følge af krisen i den finansielle sektor.
Endelig fremhæves, at der med vedtagelsen af den nye selskabslov i 2009 er sket en udvidelse af de kriterier, der afgør, hvornår der selskabsretligt foreligger bestemmende indflydelse.
Dermed kan ejerandele på mindre end 50 pct. også anses for at have bestemmende indflydelse, hvis det i øvrigt understøttes af andre omstændigheder.
Da de nuværende begrænsninger i VækstFondens besiddelse af ejerandele i selskaber, som fonden medfinansierer i form af kapitalindskud primært tjener til at opfylde de EU-retlige regler om statsstøtte, foreslås det, at spørgsmålet om, hvor store ejerandele VækstFonden kan besidde i virksomhederne reguleres på baggrund af de EU-retlige regler om statsstøtte.
EU-Kommissionens nugældende retningslinjer for statsstøtte til risikokapitalinvesteringer i små og mellemstore virksomheder (2006/C194/02 som ændret ved 2010/C329/05) angiver blandt andet, at den private medfinansiering skal udgøre mindst 50 pct. med mindre, at der er opnået særlig godkendelse fra EU-Kommissionen til en højere statslig andel af investeringerne.
EU-Kommissionens retningslinjer gælder endvidere alene investeringer i virksomheder i de meget tidlige udviklingsfaser.
Det foreslås derfor, at rammerne for, hvilke ejerandele, VækstFonden kan besidde i de fonde og selskaber, som VækstFonden investerer i, reguleres i bekendtgørelsen om VækstFondens virke, dog således, at disse rammer skal svare til de til enhver tid gældende EU-retlige rammer for lovlig statsstøtte.
Efter de gældende retningslinjer fra EU-Kommissionen skal ejerandelen i de små og mellemstore virksomheder, som fonden investerer i, som udgangspunkt være mindre end 50 pct.
Overskridelser bør have midlertidig karakter og i øvrigt være kommercielt velbegrundede i hensynet til virksomhedernes udviklingspotentiale.
 Tilsvarende foreslås det, at det alene er de EU-retlige regler om statsstøtte, der er afgørende for, hvor store ejerandele, VækstFonden kan besidde i udviklingsselskaber, jf. lov om VækstFonden § 2, stk. 2.
Til nr. 7 Det foreslås at ophæve indstillingsretten for Danmarks Vækstråd og Rådet for Teknologi og Innovation til VækstFondens bestyrelse og at ophæve bestemmelsen om, at bestyrelsen skal have kompetencer med særlig indsigt i arbejdsmarkedsforhold. Ændringerne skal sikre en professionalisering af bestyrelsen og skal forenkle udpegningen af bestyrelsesmedlemmerne.
Endvidere skal ændringerne sikre en så bred rekrutteringsbase for nye bestyrelsesmedlemmer som muligt med henblik på at kunne opfylde bl.a. krav til mangfoldighed i bestyrelsessammensætningen.
Kravene til de alsidige, faglige kompetencer, som bestyrelsen samlet skal repræsentere, ændres ikke bortset fra, at der i bestyrelsen ikke er behov for at have repræsentanter, der har specifik indsigt i arbejdsmarkedsforhold.
 I forbindelse med udpegningen af bestyrelsesmedlemmer er det herefter alene et krav, at bestyrelsen sammensættes således, at der er repræsenteret bred erhvervsmæssig indsigt inden for ledelse, afsætning, finansiering og ventureinvestering, teknologi samt de særlige forhold, der knytter sig til små og mellemstore virksomheder.
Til nr. 8 Det foreslås, at § 6a ophæves.
Ordningen, hvorefter selskaber kunne deponere aktier hos VækstFonden som betaling af medarbejderskat på optionsordninger har været i afløb siden år 2000. VækstFonden modtog aktier fra tre selskaber under denne ordning, men disse aktier er nu frikøbt af de pågældende selskaber, og der er ikke længere aktier i depot under ordningen.
Bestemmelsen foreslås derfor ophævet, da ordningen ikke længere har nogen betydning.
Til § 2 Erhvervs- og vækstministeren fastsætter tidspunktet for lovens eller dele af lovens ikrafttræden.
 Ændringerne i forslagets § 1, nr. 7, vedr. bestyrelsessammensætningen vil have virkning ved førstkommende udnævnelse af bestyrelsesmedlemmer efter lovens ikrafttræden.
