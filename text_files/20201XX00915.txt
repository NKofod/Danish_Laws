Skriftlig fremsættelse (26. marts 2021) Udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
Forslag til lov om hjemrejse for udlændinge uden lovligt ophold (hjemrejseloven) (Lovforslag nr.
L 203) Formålet med lovforslaget er samle reglerne om udlændinges hjemrejse i en samlet hovedlov og at indføre en række nye initiativer på hjemrejseområdet, herunder i anden lovgivning.
 Der foreslås bl.a. regler om:
- Udrejsepligt og udrejsekontrol - Medvirken til udrejsen - Digital kommunikationsløsning til forkyndelse af afgørelser - Hjemrejsekontrakt - Hjemrejsestøtte - Forhold på indkvarteringssteder - Kontrol- og motivationsfremmende foranstaltninger - Varetægtsfængsling og frihedsberøvelse - Strafafbrydelse med henblik på straksudsendelse - Kompetence- og klageregler - Straf for overtrædelse af bl.a. kontrolforpligtelser - Indrejseforbud - Justering af regel om automatisk påklage af Udlændingestyrelsens afslag på asyl (tænkepause) Det foreslås endvidere, at der foretages en række ændringer i bl.a. udlændingeloven, repatrieringsloven, straffeloven og straffuldbyrdelsesloven, som konsekvens af den foreslåede lov om hjemrejse for udlændinge uden lovligt ophold.
 Det foreslås, at lovforslaget i det væsentlige træder i kraft den 1. juni 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
