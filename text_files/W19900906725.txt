Ankestyrelsens principafgørelse D-11-90 om beregning - skattefri ydelser Resume:
 Beregning af dagpenge til hjemsendt civil værnepligtig skal ske på grundlag af skattepligtig indkomst, uden at skattefri ydelser medtages.
 Kassation:
Principafgørelsen har ikke længere vejledningsværdi Kassationsdato:
14-06-2009 Love:
Lov om dagpenge ved sygdom eller fødsel - lov nr. 852 af 20. december 1989 - § 2 og § 9 Sagsfremstilling:
 Kommunen traf afgørelse om, at dagpenge i forbindelse med sygdom fra den 14. juni 1990 skulle beregnes på grundlag af løn som civil værnepligtig, kr. 34.271,20 årligt, samt skatteværdien af fri kost oglogi kr. 20.400,- ialt kr. 55.271,20 årligt svarende til kr. 1.063, ugentlig.
 Hjemsendelsespenge indgår ikke i beregningsgrundlaget, da disse er skattefri.
 Det fremgår iøvrigt, at også værdien af kost og logi er skattefri.
 Lønmodtageren har anført, at han på grund af skaden har ændret forskudsregistrering således, at dagpengene efter skattetræk er lavere end lønnen som civil værnepligtig.
 Afgørelse:
 Dagpengeudvalget har på sit møde den 24. august 1990 truffet den afgørelse, at dagpenge i forbindelse med lønmodtagerens sygefravær fra den 14. juni 1990 skulle have været beregnet på grundlag af lønnen som civil værnepligtig, kr. 34.271,20 årligt, jf. dagpengelovens § 9.
 Skattefri ydelser som hjemsendelsespenge og værdi af fri kost og logi indgår således ikke i beregningsgrundlaget.
 Udvalget har ved afgørelsen lagt vægt på, at kun lønindtægter, som kan henregnes til enten A-indkomst eller B-indkomst, og dermed i en eller anden form er skattepligtige, kan medregnes i indkomstgrundlaget for dagpengeberegningen, jf. dagpengelovens § 2, og Socialministeriets bekendtgørelse nr. 153 af 5. marts 1990 § 1.
 Værdien af kost og logi til civile værnepligtige er ifølge ligningsvejledningens regler skattefri.
 Det bemærkes, at kommunen ikke kan kræve tilbagebetaling fra lønmodtageren af for meget udbetalte dagpenge, da disse ikke med urette er modtaget mod bedre vidende, jf. dagpengelovens § 37, stk. 2.
 Dagpengeudvalget tiltræder således efter omstændighederne kommunens afgørelse.
