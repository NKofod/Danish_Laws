 I skrivelse af 25. april 1977 anmodede miljøstyrelsen samtlige  

 Amtskommuner og Hovedstadsrådet om i fremtiden, når godkendelsessager i  

 medfør af miljøbeskyttelseslovens kapitel 5 vedrørende lufthavne og  

 flyvepladser, jfr. bilaget til miljøbeskyttelsesloven I.2., har været  

 behandlet, at tilsende Luftfartsdirektoratet en kopi af afgørelsen.
 Da der er forekommet tilfælde, hvor vedkommende Amtsråd eller  

 Hovedstadsrådet har opstillet vilkår for miljøgodkendelsen, som enten alene  

 har kunne opstilles af Luftfartsdirektoratet i henhold til luftfartsloven  

 (f.eks. overflyvningsforbud) eller i øvrigt efter Luftfartsdirektoratets  

 opfattelse har haft en mindre hensigtsmæssig udformning, har der fundet  

 drøftelser sted mellem Ministeriet for offentlige Arbejder,  

 Luftfartsdirektoratet og Miljøministeriet, hvorunder der er opnået enighed om  

 at henlede opmærksomheden på følgende:
Miljømyndighederne kan ikke ved fastsættelse af vilkår for godkendelse  

 eller ved meddelelse af påbud i medfør af miljøbeskyttelseslovens kapitel 5  

 foreskrive betingelser, der henhører under luftfartslovgivningen.
Ifølge  

 denne er f.eks. adgangen til at pålægge overflyvningsforbud meget begrænset  

 (militære skydeområder, atomkraftværker). I øvrigt vil det meget ofte være  

 særdeles vanskeligt at kontrollere, om overflyvningsforbud overholdes.
Også  

 godkendelsesvilkår eller påbud, der berører start- og landingsprocedurer samt  

 flyvninger ad bestemte veje under ind- og udflyvning (operationelle vilkår  

 eller påbud) kan indebære flyvesikkerhedsmæssige aspekter, der er underkastet  

 Luftfartsdirektoratets vurdering.
Miljømyndighederne bør derfor på et så tidligt tidspunkt som muligt forud  

 for behandlingen af en konkret godkendelses- eller klagesag efter  

 miljøbeskyttelsesloven vedrørende en lufthavn eller flyveplads tage kontakt  

 med Luftfartsdirektoratet, som er indstillet på i videst muligt omfang at  

 være behjælpelig med at vurdere (og formulere) de vilkår eller påbud, der fra  

 miljømyndighederne ønskes meddelt i forbindelse med start og landing fra en  

 given lufthavn eller flyveplads.
Sådanne operationelle vilkår optages tillige  

 i den godkendelse i henhold til luftfartsloven, som Luftfartsdirektoratet for  

 sit vedkommende skal give af vedkommende plads.
 Der kan også i et vist omfang tilvejebringes en ordning således, at den  

 lokale flyveledelse - således som det nu praktiseres i Københavns Lufthavn,  

 Roskilde - eller andre, der forestår flyvning, løbende instruerer  

 flyvepladsens brugere om, at overflyvning af nærmere angivne nærliggende  

 byområder så vidt muligt skal undgås.
 I det omfang Luftfartsdirektoratet ved en forhåndskontakt meddeler  

 miljømyndighederne, at det af formelle eller sikkerhedsmæssige grunde ikke  

 kan medvirke til operationelle foranstaltninger, som tilfredsstiller  

 miljømyndighedernes ønsker, må beskyttelse af omliggende begyggelse baseres  

 på udvidet brug af andre virkemidler, f.eks. vilkår eller påbud, der  

 begrænser flyvepladsens benyttelse.
