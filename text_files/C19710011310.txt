(Til samtlige ministerier m.v.) Efter forhandling med tjenestemændenes centralorganisationer fastsættes  

 herved følgende retningslinier:
I.
Grundsynspunkter vedrørende uddannelseskurser.
 I de senere år har der vist sig et stærkt stigende behov for supplerende  

 uddannelse af personalet, og det bør derfor tilstræbes, at adgangen til at  

 deltage i de af tjenestemandsorganisationerne og andre faglige organisationer  

 arrangerede kurser lettes mest muligt.
II.
Kurser, som kommer i betragtning.
 Den kursusvirksomhed, som kommer i betragtning, vil kunne omfatte:
a.
Grunduddannelse for personalegrupper, som er antaget uden forudgående  

 uddannelse eller med en begrænset forudgående uddannelse, med det formål at  

 dygtiggøre til mere kvalificeret arbejde.
b.
Efteruddannelse, det vil sige uddannelse, der ligger på samme niveau  

 som en tidligere gennemgået uddannelse og har som mål at bevare denne  

 uddannelses værdi for det tjenstlige arbejde.
c.
Videreuddannelse, det vil sige uddannelse, som er videregående i  

 forhold til en tidligere gennemgået uddannelse og har som mål at forøge denne  

 uddannelses værdi for det tjenstlige arbejde.
 Af organisationerne arrangeres i stigende grad kurser, hvori der foruden  

 rent organisationsmæssige spørgsmål indgår faglige emner, der har berøring  

 med de forhandlingsretlige forhold eller med samarbejdsudvalgsvirksomheden,  

 og som dermed har uddannelsesmæssig værdi i forskellige relationer.  

 Deltagelse i kursusvirksomhed af en sådan blandet karakter bør ligeledes  

 lettes, og der bør derfor ikke foretages afkortning i løn, selv om det drejer  

 sig om kurser, hvis indhold tillige omfatter forhold af rent  

 organisationsmæssig art.
III.
Former for støtte.
Til deltagelse i kurser af de ovenfor nævnte arter vil der efter ansøgning  

 kunne tilstås tjenestefrihed uden lønafkortning til tjenestemænd og andre  

 medarbejdere med forventet varig tilknytning til tjenesten.
Hvor ansøgning  

 fremkommer gennem en forhandlingsberettiget organisation, og navnlig når den  

 angår valgte tillidsmænd, bør afslag kun meddeles, såfremt vægtige tjenstlige  

 hensyn taler imod.
 Under forudsætning af, at den fornødne bevilling er til stede, vil der  

 endvidere kunne ydes tilskud til hel eller delvis dækning af rimelige  

 kursusafgifter og udgifter til befordring, der er afholdt i overensstemmelse  

 med de herom for tjenesterejser fastsatte regler.
IV.
Forhold, som ikke omfattes af ovenstående retningslinier.
Det bemærkes, at ovenstående retningslinier ikke er til hinder for, at  

 styrelserne som hidtil kan beordre ansatte til at deltage i kurser af speciel  

 karakter, der indgår som led i det normale tjenstlige arbejde.
I sådanne  

 tilfælde påhviler det styrelsen inden for bestående bevillinger at afholde  

 samtlige udgifter, ligesom eventuelle rejser i den anledning foretages på  

 almindelige tjenesterejsevilkår.
 Det bemærkes endvidere, at ovenstående retningslinier ikke medfører nogen  

 ændring i den bestående praksis, hvorefter tjenestefrihed uden lønafkortning  

 kan ydes til deltagelse i forhandlingsberettigede organisationers  

 hovedbestyrelsesmøder og forretningsudvalgsmøder o. l.
 Nærværende cirkulæreskrivelse træder i stedet for økonomiministeriets  

 cirkulære af 28. april 1967 om statsansattes deltagelse i  

 efteruddannelseskurser.
 Ministeriet for statens lønnings- og pensionsvæsen, den 23. juni 1971.
