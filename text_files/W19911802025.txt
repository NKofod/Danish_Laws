 Landsskatteretten nedsatte ejendomsværdien for en forretningsejendom  

 på lejet grund under henvisning til, at den i lejekontrakten for udlejeren  

 indeholdte ubetingede adgang til at bringe lejemålet til ophør år 2012 med  

 samtidig vederlagsfri overtagelse af bygningerne måtte bevirke et nedslag i  

 ejendomsværdien i medfør af bestemmelserne i vurderingslovens § 11. Ved  

 skønnet over nedslagets størrelse, der blev fastsat til 1 mio. kr. i forhold  

 til ejendomsværdiansættelsen på 6,4 mio. kr. uden hensyntagen til  

 kontraktsforholdet, lagde retten til grund, at indflydelsen på  

 ejendomsværdien af kontraktsforholdet mellem ejer og lejer varierede i tyngde  

 med lejeperiodens længde, hvoraf der endnu resterede 26 år på  

 vurderingstidspunktet.
 A klagede, med påstand om nedsættelse, over den af skyldrådet ved 18. alm.  

 vurdering pr. 1. januar 1986 foretagne ansættelse af ejendomsværdien for en  

 udlejet forretningsejendom.
Ejendommen, der var opført i 1961 på lejet grund, omfattede et bebygget  

 areal på 1.214 (m2) samt et kælderareal på 1.235 (m2). I stueetagen var  

 indrettet forretningslokaler, medens kælderarealet indeholdt garager og  

 tankstation.
På tagdækket var indrettet offentlige parkeringspladser.
Det fremgik, at ejendommen var beliggende centralt i bymidten og omfattede  

 et areal på 4.742 (m2), der i henhold til en med kommunen indgået  

 lejekontrakt var udlejet uopsigeligt til den 1. januar 2012. På dette  

 tidspunkt tilfaldt det på ejendommen i 1961 opførte byggeri vederlagsfrit  

 kommunen med undtagelse af bl.a. pumper og tanke m.v. henhørende under den på  

 ejendommen værende tankstation, I medfør af bestemmelsen i vurderingslovens § 11 havde skyldrådet vurderet  

 bygningerne for sig og grunden for sig.
Ved ansættelsen af den påklagede  

 ejendomsværdi havde rådet med henvisning til vurderingslovens § 10, stk. 3,  

 anset ejendommen for en sædvanlig udlejningsejendom, hvis værdi ikke blev  

 påvirket af lejeforholdet, idet der på vurderingstidspunktet pr. 1. januar  

 1986 endnu resterede 26 år af uopsigelighedsperioden.
 Skyldrådet havde herefter ansat ejendomsværdien med den samme lejefaktor  

 på 10, som anvendtes for øvrige centralt beliggende forretningsejendomme, og  

 baseret på en årlig lejeindtægt på 638.175 kr. eller afrundet til 6.400.000  

 kr.
Klageren protesterede over for Landsskatteretten mod, at der ikke ved  

 ejendomsværdiansættelsen var taget hensyn til, at ejendommen var beliggende  

 på lejet grund, idet han ikke fandt det rimeligt at ansætte ejendomsværdien  

 til samme beløb for ejendomme, hvor bygninger og grunde havde samme ejer, som  

 for ejendomme, hvor dette ikke var tilfældet.
Forventning om stigende  

 grundpriser indgik således i overvejelserne ved sædvanlige ejerforhold,  

 hvorfor ejendomsværdien burde være lavere for bygninger på lejet grund.
 Klageren påstod dernæst ejendomsværdien nedsat med henvisning til  

 lejekontraktens bestemmelser, som indebar, at ejendommen skulle afleveres  

 uden vederlag i år 2012, hvilket forhold efter klagerens opfattelse var så  

 belastende, at det var med urette, at der ikke var taget hensyn til  

 kontraktsforholdet i overensstemmelse med de øvrige bestemmelser i  

 vurderingslovens § 11.
 Klageren påstod på denne baggrund kapitaliseringsfaktoren reduceret til 5.  

 Opgjort på dette grundlag androg ejendomsværdien 3.200.000 kr.
 Uanset at lejeafgiften i henhold til den foreliggende lejekontrakt blev  

 reguleret efter prisudviklingen opnået ved udleje, og der således ikke i  

 selve lejeafgiften forelå forhold, der påvirkede vurderingen, og uanset at  

 bygningernes indretning og anvendelse dækkede et gængs købermarked, ligesom  

 klagejendommens beliggenhed måtte betegnes som yderst attraktiv, fandt  

 Landsskatteretten, at den i lejekontrakten indeholdte ubetingede adgang for  

 kommunen til at bringe lejemålet til ophør i år 2012 med samtidig adgang til  

 vederlagsfrit at overtage bygningerne, burde indebære et nedslag i  

 ejendomsværdien.
 Som udgangspunkt for udøvelsen af skønnet over størrelsen af det nedslag,  

 der ville være at indrømme i ejendomsværdiansættelsen som følge af  

 kontraktsforholdet bemærkedes, at det måtte lægges til grund, at  

 kontraktsforholdet mellem ejer og lejer varierede i tyngde med lejeperiodens  

 længde.
 Under henvisning til, at der på vurderingstidspunktet pr. 1. januar 1986  

 endnu resterede 26 år af uopsigelighedsperioden, fandt to retsmedlemmer,  

 herunder retsformanden, at der passende kunne godkendes en nedsættelse af  

 ejendomsværdien med 1.000.000 kr., set i forhold til ejendomsværdiens  

 størrelse uden hensyntagen til kontraktsforholdet.
 Et retsmedlem fandt efter et samlet skøn, således som sagen forelå,  

 herunder navnlig lejekontraktens bestemmelser angående lejemålets udløb, at  

 ejendomsværdien vurde fastsættes til 4.400.000 kr.
 Ejendomsværdien pr. 1. januar 1986 blev herefter - i overensstemmelse med  

 stemmeflertallet - nedsat til 5.400.000 kr.
