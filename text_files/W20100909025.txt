Pressenævnets kendelse i sag nr. 2010-6-0970 [K] har anmodet om genoptagelse af Pressenævnets sag nr. 2010-6-0950, som nævnets formand traf afgørelse i den 11. marts 2010. Afgørelsen vedrørte en klage over en artikel på ekstrabladet.dk.
 I kendelsen hed det:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Da [K] ikke selv er direkte eller indirekte nævnt i artiklen og heller ikke tilhører den kreds af nære pårørende, der kan indgive klage på vegne af afdøde, har hun ikke en sådan interesse, at der er grundlag for at behandle klagen, hvorfor denne afvises, jf. medieansvarsloven § 43, stk. 2, nr. 2. [K] har til støtte for anmodningen om genoptagelse bl.a. anført, at hun har valgt at klage over artiklen vedrørende en udenlandsk afdød person, idet afdødes familie ikke er danske eller bosat i Danmark.
Familien har derfor ikke mulighed for at læse den dansksprogede artikel.
 Pressenævnets formand udtaler:
Efter § 14, stk. 1, i bekendtgørelse nr. 86 af 9. februar 1998 om forretningsordenen for Pressenævnet træffer de medlemmer, der har afgjort en sag, også afgørelse vedrørende spørgsmålet om eventuel genoptagelse af sagen.
Pressenævnet vil kunne genoptage behandlingen af en sag, hvis der fremkommer nye oplysninger af betydning for sagens afgørelse.
 På det foreliggende grundlag finder nævnets formand, at sagen ikke skal genoptages.
