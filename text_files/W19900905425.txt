Ankestyrelsens principafgørelse O-30-90 om betaling - beregningsgrundlag - daginstitution - skattetekniske fradrag - anparter Resume:
 Underskud på skibsvirksomhed og for containeranparter måtte anses for specielle skattetekniske fradrag i relation til betaling for ophold i daginstitution.
 Love:
Lov om social bistand - lovbekendtgørelse nr. 829 af 1. oktober 1992 - § 73 Lov om dag-, fritids- og klubtilbud m.v. til børn og unge - lov nr. 1148 af 3. december 2008 - § 43 Sagsfremstilling:
 Forældrene M og H (med to børn i daginstitution) havde tilsammen ca. 238.000 kr. i indkomst i 1989 (arbejdsløshedsdagpenge og løn).
Den skattepligtige indkomst udgjorde ialt ca. 22.000 kr.
I beregningen indgik afskrivning på containeranparter (68.000 kr.), underskud vedrørende skibsvirksomhed (70.000 kr.) og renteudgifter (58.000 kr.).
Til brug for beregning af daginstitutionsbetaling tog kommunen udgangspunkt i indkomsten på 238.000 kr. og fratrak renteudgifterne og ligningsmæssige fradrag.
Beregningsgrundlaget var herefter ca. 164.000 kr.
Da dette beløb oversteg fripladsgrænsen, blev der givet afslag på friplads.
M og H indbragte sagen for amtsankenævnet, hvor de gjorde gældende, at familiens faktiske rådighedsbeløb svarede til den skattepligtige indtægt.
Til støtte herfor anførtes, at der også var udgifter til likviditetstilskud til skibsvirksomheden (afdrag på finansieringslån og efterslæb fra tidligere år - 24.000 kr.) og udgifter til køb af nye anparter.
Den opnåede skattebesparelse skulle spares op til senere imødegåelse af skat på genvundne afskrivninger og kunne derfor ikke bruges til forbrug.
Amtsankenævnet tiltrådte kommunens afgørelse.
Nævnet fandt, at både fradraget for underskud på skibsvirksomhed og for containeranparter i relation til betaling for ophold i daginstitution måtte anses for specielle skattetekniske fradrag.
Forældrene ankede afgørelsen med henvisning til, at den faktiske indkomst næsten var = den skattepligtige på grund af ekstraordinære, store indbetalinger til dækning af driftsunderskud i selskaberne.
Ankestyrelsen antog sagen til behandling til afklaring af, hvorledes størrelsen af det skattetekniske fradrag skal beregnes i tilfælde af, at der samtidig foretages indbetalinger til dækning af underskud på de indgåede ordninger.
 Afgørelse:
Efter de foreliggende oplysninger skønnede Ankestyrelsen, at den faktiske indtægt, som M og H havde haft til rådighed, væsentligt havde oversteget den skattepligtige indtægt.
Spørgsmålet om betaling for institutions- og/eller dagplejeplads måtte herefter afgøres efter en samlet vurdering af de økonomiske og sociale forhold, jfr. § 4, stk. 2, i Socialministeriets betalingsbekendtgørelse.
 Med dette udgangspunkt fandt Ankestyrelsen ikke grundlag for at ændre amtsankenævnets afgørelse, som således blev tiltrådt.
