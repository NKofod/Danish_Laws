 Ved ombygning af den erhvervsmæssigt anvendte del af en bygning, hvori  

 også var privat beboelse, kunne alene godkendes anvendt til forlods  

 afskrivning med frigivne investeringsfondshenlæggelser en del af disse,  

 svarende til den erhvervsmæssigt anvendte del af hele bygningen.
 Murermester A klagede over, at de stedlige skattemyndigheder for  

 indkomstårene 1982 og 1983 havde foretaget efterbeskatning af uudnyttet  

 investeringsfondshenlæggelse med henholdsvis 3.818 kr. og 26.309 kr., hvortil  

 kom procenttillæg.
Det var oplyst, at klageren siden 1970 havde ejet et tidligere mejeri,  

 dækkende 2 husnumre, hvorfra han siden havde drevet erhvervsvirksomhed.
På  

 begge adresser var der tale om blandede bygninger, indeholdende såvel  

 erhvervslokaler som beboelseslejligheder.
I bygningerne på det ene nummer  

 havde klageren i 1985 foretaget en ombygning af lager og garage til bl.a.  

 kontor og frokoststue.
Den samlede udgift havde udgjort 91.047 kr., som  

 klageren forlods havde afskrevet ved frigivelse af  

 investeringsfondshenlæggelse.
Af den frigivne investeringsfondshenlæggelse på 91.047 kr. var der ved de  

 påklagede ansættelser alene godkendt forlods afskrivning på  

 ombygningsudgifterne med 54.628 kr., medens der af restbeløbet på 36.419 kr.  

 var godkendt en forlods afskrivning på mindre afskaffelser for 4.792 kr. i  

 1985 og 1.500 kr. i 1986. Det resterende beløb på 30.127 kr., der ikke var  

 godkendt til forlods afskrivning, var herefter fordelt til efterbeskatning i  

 henlæggelsesårene med 3.818 kr. i indkomståret 1982 og 26.309 kr. i  

 indkomståret 1983. De stedlige skattemyndigheder havde begrundet dette med,  

 at forlodsafskrivningen alene kunne ske i et omfang, der svarede til den  

 afskrivningsberettigede del af de pågældende bygninger.
Den foretagne  

 fordeling af det frigivne beløb var herefter sket på grundlag af opmålinger  

 af bygningernes etageareal.
Klageren påstod over for Landsskatteretten den af  

 ham foretagne forlodsafskrivning af investeringsfondshenlæggelsen godkendt  

 med det fulde frigivne beløb, idet hans revisor til støtte herfor gjorde  

 gældende, at de nyindrettede lokaler havde karakter af accessoriske bygninger  

 i en afskrivningsberettiget bygning.
Det fulgte derfor af afskrivningslovens  

 § 18, stk. 1 c, at en sådan bygning eller ombygningsudgift var fuldt  

 afskrivningsberettiget.
Da ombygningen var foretaget i en bygning, der også omfattede privat  

 beboelse, og som derfor var omfattet af afskrivningslovens § 20 om bygninger,  

 hvoraf kun en del anvendes til formål, der berettiger til skattemæssig  

 afskrivning, kunne der kun godkendes afskrivning på bygningerne efter den  

 forholdsmæssige fordeling af bygningernes etageareal.
Af punkt 91 i cirkulære  

 nr. 188 af 22. november 1983 til afskrivningsloven fremgår, at  

 ombygningsudgifter, der afholdes på en sådan bygning, kan afskrives, for så  

 vidt angår den del, der forholdsmæssigt svarer til den  

 afskrivningsberettigede bygnings etageareal, og dette gælder uanset, om det  

 er den afskrivningsberettigede eller den ikke-afskrivningsberettigede del af  

 bygningen, der er forbedret.
 Da disse regler var fulgt ved de påklagede ansættelser, blev disse  

 stadfæstet, idet klageren og hans revisor ikke havde rejst talmæssige  

 indvendinger mod den til grund for ansættelserne liggende beregning.
 LV 1988, L 5.7.5.1.
