 Ved lov nr. 615 af 19. december 1984 om aktiesalg til holdingselskaber er  

 der gennemført ændringer i ligningslovens § 16 B.
I cirkulæreskrivelse nr. 12 af 24. januar 1985 om den skattemæssige  

 behandling af aktiesalg til holdingselskaber er der givet en fremstilling i  

 hovedtræk af de nye regler.
I det foreliggende cirkulære gives der en  

 udførligere vejledning.
Hvor ikke andet fremgår, vedrører henvisninger i det  

 følgende de enkelte bestemmelser i ligningslovens § 16 B.
 1. Bestemmelsen i stk. 1, jfr. stk. 6 og 7, hvorefter  

 den, der afstår aktier til det selskab, som har udstedt dem, skal medregne  

 afståelsessummen i sin skattepligtige indkomst, er uændret i forhold til  

 tidligere.
 Andragender om dispensation fra denne regel skal som hidtil indsendes til  

 det stedlige amtsskatteinspektorat, for Københavns og Frederiksberg kommuners  

 vedkommende til de pågældende skattedirektorater.
2. a.
De nye bestemmelser i stk. 2-5 tilsigter at  

 forhindre, at en aktiebesidder gennem "holdingstiftelse" kan tage  

 midler ud af selskabet på fordelagtige vilkår, selv om den pågældende i  

 realiteten bevarer sin indflydelse i selskabet.
Ved  

 "holdingstiftelse" forstås en disposition, hvor aktiekapitalen i et  

 selskab (datterselskabet) helt eller for en stor dels vedkommende overdrages  

 til et andet selskab (holdingselskabet).
 Som det nærmere fremgår nedenfor, dækker udtrykket holdingstiftelse i  

 relation til de nye regler de tilfælde, hvor et selskab, en forening eller en  

 fond ejer 25 pct. eller derover af aktiekapitalen i et andet selskab.
Selv om der tales om "holdingstiftelse", behøver det selskab,  

 til hvilket aktieoverdragelsen finder sted, ikke at være et til formålet  

 oprettet selskab.
Det kan være et selskab, der allerede i en årrække har  

 udøvet holdingselskabsfunktioner.
Det kan også være et helt udenforstående  

 selskab, der erhverver de omhandlede aktier.
 Også selskabers aktieafståelse til de i stk. 5, 2. pkt., nævnte personer  

 er omfattet af de nye regler, når de pågældende er eller bliver indehavere af  

 mindst 25 pct. af aktiekapitalen i datterselskabet.
b.
Reglerne tager først og fremmest sigte på personers aktieafståelser,  

 men finder som anført under visse omstændigheder også anvendelse på  

 selskabers aktieafståelser.
Derimod finder de skærpede regler ikke anvendelse på dødsboers  

 aktieafståelser.
Efter stk. 3 finder de nye regler, for så vidt angår aktier  

 tilhørende personer, kun anvendelse under nærmere angivne forhold, der  

 medfører, at den, der afstår aktierne, fortsat bevarer aktier eller  

 indflydelse i datterselskabet eller i holdingselskabet.
Da dødsboers  

 aktieafståelser i det hele er et led i afviklingen af afdødes formueforhold,  

 finder de skærpede regler ikke anvendelse i disse tilfælde.
De skærpede  

 regler finder heller ikke anvendelse, hvis dødsboet afstår aktier, der har  

 tilhørt den længstlevendes bodel, samt ved afståelser fra et dødsbo, der er  

 opstået ved skifte af et uskiftet bo.
3. a.
Efter den nye bestemmelse i stk. 2 medregnes den  

 fulde afståelsessum i overdragerens skattepligtige almindelige indkomst, hvis  

 aktierne afstås til et selskab, en forening eller fond (holdingselskab), der  

 er eller i løbet af det pågældende indkomstår bliver indehaver af 25 pct.  

 eller derover af aktiekapitalen i det selskab, der har udstedt aktierne  

 (datterselskabet). Ved afgørelsen af, om det købende selskab er eller inden  

 for indkomståret bliver indehaver af 25 pct. af aktiekapitalen, kan der i  

 denne forbindelse ikke ses bort fra konvertible obligationer, selv om disse  

 først ombyttes med aktier i et senere indkomstår.
Det afgørende er ikke, om den, der afstår aktierne, er hovedaktionær, men  

 derimod om det selskab, der erhverver aktierne, er eller i løbet af det  

 købende selskabs indkomstår bliver holdingselskab.
Også andre end  

 hovedaktionærer, der afstår aktier til holdingselskabet, bliver således  

 omfattet af reglerne.
Der kan dog dispenseres fra beskatningen, jfr. nedenfor  

 under pkt. 9.
b.
Hvis overdrageren er skattepligtig efter stk. 2 af afståelsessummen,  

 skal den pågældende efter stk. 4 på tilsvarende måde beskattes af  

 afståelsessummen for aktier i dette selskab, som han inden for de 5 senest  

 forudgående indkomstår forud for afståelsen, dvs. indkomståret, hvori  

 afståelsen finder sted, og de 4 indkomstår forud herfor, har afstået til  

 selskabet, der bliver holdingselskab.
Der må således eventuelt ske en  

 regulering af allerede foretagne ansættelser.
 Stk. 4  finder kun anvendelse, hvis overdrageren  

 indkomstbeskattes af hele eller dele af afståelsessummen efter stk. 2. Derfor  

 anvendes stk. 4 ikke, hvis overdrageren opnår dispensation efter stk. 6. Stk.  

 4 anvendes heller ikke, hvis hele afståelsessummen ikke vederlægges med  

 aktier i holdingselskabet.
 Det er yderligere en betingelse for anvendelsen af stk. 4, at overdrageren  

 ikke alene er skattepligtig her til landet af den aktuelle aktieafståelse,  

 men også var skattepligtig her til landet af de tidligere års afståelser på  

 tidspunktet for disse afståelser.
 Det er derimod uden betydning, at de tidligere års afståelser eventuelt  

 ikke har udløst beskatning efter reglerne i aktieavancebeskatningsloven.
c.
Stk. 2 finder ikke alene anvendelse på aktier, anparter i  

 anpartsselskaber, andelsbeviser og lignende.
Reglerne omfatter også  

 konvertible obligationer og retten til at tegne sådanne.
d.
Reglerne omfatter de forskellige former for afståelse, herunder i  

 første række salg af aktier.
Reglerne gælder dog også ved overdragelse af  

 aktier ved gave.
I så fald fastsættes afståelsessummen efter samme  

 retningslinjer som anført i § 5, stk. 2, i lov om særlig indkomstskat.
e.
Stk. 2 gælder ikke, hvor aktionæren ved aktieafståelsen har afviklet  

 samtlige aktionærinteresser i den pågældende koncern, altså såvel i  

 datterselskabet som i holdingselskabet.
I så fald beskattes salgssummen efter  

 aktieavancebeskatningsloven.
 I de tilfælde, hvor den skattepligtige omfattes af de nye regler, f.eks.  

 fordi han kun har afstået en del af aktierne i datterselskabet til  

 holdingselskabet, skal han beskattes af den fulde afståelsessum, i det omfang  

 den består i kontanter eller tilgodehavender i holdingselskabet.
Hvis en del af vederlaget består i aktier i holdingselskabet, skal  

 aktieavancebeskatningsloven anvendes på denne del af vederlaget, således at  

 det alene er fortjenesten, der beskattes.
Dette gælder alene vederlag i form  

 af aktier og ikke vederlag i form af konvertible obligationer i  

 holdingselskabet.
Hvor en del af vederlaget består af aktier i holdingselskabet, kan det  

 forekomme, at den skattepligtige har erhvervet de afståede aktier på  

 forskellige tidspunkter.
Til brug ved beskatningen efter  

 aktieavancebeskatningsloven skal det gøres op, hvor stor en del af den  

 enkelte aktieerhvervelse der skal anses for vederlagt med aktier i  

 holdingselskabet.
Det drejer sig om den del af den enkelte erhvervelse, som  

 svarer til forholdet mellem den del af afståelsessummen, der vederlægges med  

 aktier, og den samlede afståelsessum.
Den samme fremgangsmåde anvendes, hvis  

 de afståede aktier er opdelt i flere aktieklasser.
En tilsvarende fordeling  

 foretages, når en almindelig aktionær har erhvervet de afståede aktier på  

 samme tidspunkter, men for forskellige anskaffelsessummer.
Dette kan være  

 tilfældet hvor erhvervelsen er sket ved nytegning og ved fondsaktier.
 Den anskaffelsessum, som skal lægges til grund ved beregningen af  

 fortjeneste eller tab efter aktieavancebeskatningsreglerne, vil for  

 hovedaktionærer, som kun afstår en del af aktierne i datterselskabet, skulle  

 opgøres således:
Anskaffelsessummen for hele aktiebeholdningen fordeles først imellem de  

 afståede aktier og de aktier, som beholdes.
Fordelingen foretages på grundlag  

 af aktiernes pålydende.
Anskaffelsessummen for de afståede aktier fordeles herefter imellem de  

 afståede aktier, der vederlægges med aktier i holdingselskabet, og de  

 afståede aktier, der vederlægges på anden måde.
Fordelingen foretages på  

 grundlag af aktiernes pålydende.
Den del af anskaffelsessummen for de  

 afståede aktier, der ved denne fordeling henføres til de aktier, der  

 vederlægges med aktier i holdingselskabet, lægges til grund ved opgørelsen af  

 fortjeneste eller tab efter aktieavancebeskatningsreglerne.
 Den resterende del af anskaffelsessummen for de afståede aktier kommer  

 ikke til fradrag, heller ikke ved senere afståelse af de resterende aktier.
 Til belysning heraf kan opstilles følgende forenklede eksempel.
 Eksempel:
 (Såfremt fortjenesten kan rummes inden for den uudnyttede del af 65.000  

 kr.-fradraget, er fortjenesten herefter skattefri).
 Den del af afståelsessummen, der består i kontanter og gældsbreve, i alt  

 600.000 kr., medregnes i den almindelige skattepligtige indkomst.  

 Anskaffelsessummen for denne del af aktierne, 3/4 af 320.000 kr. eller  

 240.000 kr., kan ikke fratrækkes ved indkomstopgørelsen og heller ikke ved  

 senere aktieafståelser.
 For den resterende aktiepost, nom. 50.000 kr., udgør anskaffelsessummen,  

 der skal benyttes ved avanceopgørelsen ved senere afståelser, 1/5 af den  

 samlede anskaffelsessum eller 80.000 kr.
f.
Efter stk. 7 finder reglerne ikke anvendelse ved afståelse til et  

 selskab, der er under likvidation, når afståelsen sker i det kalenderår,  

 hvori selskabet endeligt opløses.
 4. Personers aktieafståelser.
For personers vedkommende medregnes afståelsessummen kun i overdragerens  

 skattepligtige almindelige indkomst, a. hvis overdrageren eller dennes ægtefælle enten beholder eller i  

 forbindelse med aktieafståelsen erhverver aktier m.v., herunder konvertible  

 obligationer, i datterselskabet eller i holdingselskabet, eller b. hvis overdrageren eller dennes ægtefælle på tidspunktet for  

 overdragelsen kan udøve en væsentlig indflydelse i et af de nævnte selskaber  

 på grundlag af aktiebesiddelse m.v. eller på grundlag af aftale, vedtægt,  

 fondsfundats eller lignende.
Det må bero på en konkret vurdering, om der foreligger en væsentlig  

 indflydelse.
Det er således ikke nødvendigt, at overdrageren kan udøve en  

 bestemmende indflydelse i et af de pågældende selskaber.
Udtrykket væsentlig  

 indflydelse omfatter flere tilfælde end udtrykket bestemmende indflydelse.
Forbehold om stemmeret eller adgang til at udøve en væsentlig indflydelse  

 på andet grundlag end aktiebesiddelse må sidestilles med bibeholdelse af  

 aktionærindflydelse.
Den omstændighed, at overdrageren f.eks. fortsætter som  

 direktør i selskabet eller som formand for eller medlem af selskabets  

 bestyrelse, er derimod ikke i denne forbindelse ensbetydende med en væsentlig  

 indflydelse, som kan sidestilles med aktionærindflydelse.
c.
Den væsentlige indflydelse skal foreligge på tidspunktet for  

 overdragelsen, således at den skattepligtige, også efter at han har afstået  

 aktierne, kan udøve en sådan indflydelse i et af selskaberne.
d.
Hvis overdrageren ikke har en tilknytning som foran nævnt, er  

 overdragelsen ikke omfattet af de nye regler.
Overdragelsen behandles i så  

 fald efter reglerne i aktieavancebeskatningsloven.
 5. Selskabers aktieafståelser.
Som nævnt gælder de nye regler under visse forhold også for selskabers  

 aktieafståelser.
Det er også her en betingelse, at det selskab, der erhverver  

 aktierne, bliver indehaver af mindst 25 pct. af aktiekapitalen i  

 datterselskabet.
a.
Hvis de skærpede regler ikke gjaldt for selskabers vedkommende, kunne  

 den skattepligtige i visse tilfælde i realiteten komme uden om den skærpede  

 beskatning ved at lade et selskab foretage aktieafståelsen.
 Dette kan belyses ved følgende eksempel:
 Hovedaktionær P driver sin virksomhed gennem selskabet A.
Efter § 1, stk. 3, i virksomhedsomdannelsesloven udskiller A virksomheden  

 til et selvstændigt datterselskab D.
Dette sker uden skattemæssige  

 konsekvenser for A.
A overdrager aktierne i D til et nystiftet holdningselskab H, som også  

 ejes af P.
Hvis overdragelser sker efter 3 års ejertid, sker dette skattefrit  

 for A, idet selskaber ikke er omfattet af hovedaktionærbeskatningen.
A består  

 herefter kun af en likvid opsamlet kapital.
Ved at sælge aktierne i A eller  

 ved at likvidere dette, kan P herefter udtage disse midler på de lempelige  

 vilkår efter aktieavancebeskatningsloven.
 I dette eksempel sker der i realiteten det samme som ved de under pkt. 2  

 nævnte tilfælde af holdingstiftelse blot med den forskel, at hovedaktionæren  

 ikke afstår sine egne aktier, men lader et selskab afstå sine aktier i  

 datterselskabet til holdingselskabet.
 Samme resultat kunne også opnås, selv om datterselskabet D ikke udskilles  

 efter lov om skattefri virksomhedsomdannelse, men hvor virksomheden allerede  

 ligger i datterselskabet, og hvor datterselskabsaktierne overdrages til  

 holdingselskabet.
Bestemmelsen i lovens stk. 5, 1. pkt., hvorefter afståelsessummen skal  

 medregnes i selskabets skattepligtige indkomst, tager sigte på at imødegå  

 disse tilfælde.
Bestemmelsen går ud på, at et selskabs aktieafståelse til et  

 holdingselskab medfører beskatning efter stk. 2 og stk. 4, hvis en person  

 eller dennes ægtefælle ved afståelsen havde en væsentlig indflydelse i det  

 selskab, der afstår aktierne, og på samme tidspunkt havde en væsentlig  

 indflydelse i holdingselskabet, jfr. nærmere i punkt c nedenfor.
b.
Det samme skattemæssige resultat kan opnås ved, at selskabet A ikke  

 afstår aktierne til et holdingselskab, men at A i stedet afstår aktierne i D  

 til hovedaktionæren P eller dennes ægtefælle.
Herefter vil P eje aktierne i  

 såvel A som D.
A består også i dette tilfælde efter afståelsen af aktierne i  

 datterselskabet af en likvid opsamlet kapital.
P kan få frigivet denne  

 kapital på de lempelige vilkår efter aktieavancebeskatningsloven, hvis han  

 sælger aktierne i A eller likviderer dette.
 Hovedaktionæren kan således også på denne måde få midlerne ud på lempelige  

 beskatningsvilkår, samtidig med at han fortsætter med at drive virksomheden.
 Bestemmelsen i lovens stk. 5, 2. pkt., går ud på, at selskabet A også i  

 dette tilfælde skal medregne afståelsessummen i den skattepligtige indkomst.
c.
Bestemmelsen i stk. 5, 1. pkt., kommer dog kun til anvendelse, hvis en  

 person eller dennes ægtefælle ved afståelsen havde en væsentlig indflydelse  

 over de i bestemmelsen omtalte selskaber, altså både over det selskab, der  

 afstod aktierne, og over holdingselskabet.
Det må bero på en konkret vurdering, om der foreligger en væsentlig  

 indflydelse.
Det er således ikke nødvendigt, at overdrageren kan udøve en  

 bestemmende indflydelse i de pågældende selskaber.
Udtrykket væsentlig  

 indflydelse omfatter flere tilfælde end udtrykket bestemmende indflydelse.  

 Således vil væsentlig indflydelse kunne foreligge i tilfælde, hvor et  

 selskabs aktieafståelse har fundet sted efter fælles overenskomst mellem  

 flere af selskabets aktionærer, der hver især ejer mindre end 25 pct., men  

 tilsammen en væsentlig del af aktiekapitalen i det overdragne selskab, når  

 samme aktionærkreds også bliver ejere af aktier i holdingselskabet.
 Bestemmelsen i stk. 5, 1. pkt., forudsætter endvidere, at holdingselskabet  

 er eller bliver indehaver af mindst 25 pct. af aktiekapitalen i det selskab,  

 hvis aktier er blevet overdraget.
 Bestemmelsen i 2. pkt. forudsætter ligeledes, at personen (eller en  

 personkreds som foran nævnt) er eller bliver indehaver af mindst 25 pct. af  

 aktiekapitalen i datterselskabet og havde en væsentlig indflydelse i det  

 selskab, der afstod aktierne.
d.
Hvis afståelsessummen herefter skal medregnes i den skattepligtige  

 indkomst for det selskab, der har afstået aktierne, finder  

 selskabsskattelovens § 13, stk. 1, nr. 2, og stk. 3, ikke anvendelse i de  

 seneste tre indkomstår forud for afståelsen.
 For det sælgende selskab (A), der i medfør af stk. 5 skal medregne  

 afståelsessummen for aktierne i datterselskabet (D) i sin skattepligtige  

 indkomst, betyder det, at selskabet ikke kan få skattefrihed for de udbytter,  

 som selskabet har modtaget fra datterselskabet (D) i indkomståret, hvori  

 afståelsen finder sted, og de to indkomstår forud herfor.
Denne regel supplerer bestemmelsen om indkomstbeskatning hos det sælgende  

 selskab af afståelsessummen for aktierne i datterselskabet.
Herved begrænses  

 muligheden for, at der inden afståelsen af datterselskabet kan overføres  

 midler til det sælgende selskab i form af skattefrie udbytter, hvorved den  

 indkomstskattepligtige afståelsessum for aktierne i datterselskabet ville  

 blive tilsvarende formindsket.
 6. Skattegodtgørelse.
 Afståelsessummer omfattet af de nye bestemmelser i stk. 2, 1. pkt., stk. 4  

 og stk. 5, giver ligesom afståelsessummer efter stk. 1, ret til  

 skattegodtgørelse i henhold til selskabsskattelovens § 17 A, når  

 afståelsessummen udredes af selskaber, som er omfattede af  

 selskabsskattelovens § 1, stk. 1, nr. 1 og 2.
 Afståelsessummer omfattede af stk. 2, 1. pkt., stk. 4 og stk. 5, der  

 hidrører fra en forening eller fond eller fra en af de i stk. 5, 2. pkt.,  

 nævnte personer, giver ikke ret til skattegodtgørelse.
Som nævnt finder reglerne i stk. 2, 1. pkt., ikke anvendelse på den del af  

 afståelsessummen, der udredes i form af aktier i holdingselskabet, jfr. stk.  

 2, 2. pkt.
Denne del af afståelsessummen, der beskattes efter reglerne i  

 aktieavancebeskatningsloven, giver heller ikke ret til skattegodtgørelse.
Det  

 samme gælder, hvis der i henhold til stk. 6 opnås tilladelse til, at  

 afståelsessummen beskattes efter aktieavancebeskatningslovens regler.
 7. Forholdet mellem de nye regler og lov om skattefri  

 virksomhedsdannelse.
 I en virksomhed, der søges omdannet efter lov om skattefri  

 virksomhedsdannelse, kan i særlige tilfælde indgå aktieposter i aktie- eller  

 anpartsselskaber, fordi aktiebesiddelsen anses som en del af virksomheden.  

 Dette kan f.eks. været tilfældet, hvor en entreprenør eller håndværksmester i  

 det nystiftede selskab indskyder både driftsmidler og ejendomme, hvorfra  

 virksomheden drives, og næringsaktier i ejendomsaktieselskaber.
 Selv om der i forbindelse med omdannelsen overdrages sådanne aktier i  

 selskaber, der herefter bliver "datterselskaber", til det  

 nystiftede selskab (holdingselskabet), hvorved dette bliver indehaver af 25  

 pct. eller mere af aktiekapitalen i datterselskaberne, vil forholdet ikke  

 være omfattet af ligningslovens § 16 B, stk. 2.
 Efter § 1 i lov om skattefri virksomhedsomdannelse kan  

 virksomhedsomdannelse finde sted efter reglerne i denne lov i stedet for  

 efter skattelovgivningens almindelige regler.
 De nye regler i ligningslovens § 16 B finder således ikke anvendelse på  

 aktieafståelser, der som led i en virksomhedsomdannelse finder sted efter  

 omdannelseslovens regler.
 8. Ikrafttræden.
 Loven har virkning for aktieafståelser i hele det indkomstår, der ikke er  

 afsluttet den 4. december 1984 (datoen for lovforslagets fremsættelse), og i  

 alle senere indkomstår.
Loven har hermed fået tilbagevirkende kraft, således at de skærpede regler  

 normalt vil gælde for hele 1984. De vil således gælde for aktieafståelser  

 foretaget af personer og selskaber i 1984, hvis de anvender kalenderåret som  

 indkomstår.
Hvis den pågældende anvender et forskudt indkomstår, er det  

 afgørende, om aktieafståelsen har fundet sted før eller efter den dag i 1984,  

 hvor et nyt indkomstår begyndte.
Hvis skatteyderen for eksempel har indkomstår, der løber fra 1. juli til  

 30. juni, og har afhændet aktierne den 1. maj 1984, får loven ikke virkning  

 for denne aktieafståelse.
Var aktierne derimod afhændet den 1. august 1984,  

 var afståelsen sket i et indkomstår, der ikke var afsluttet den 4. december  

 1984, og loven ville derfor have virkning for afståelsen.
Aktieafståelser, som er foretaget før det tidspunkt, hvor de nye regler  

 finder anvendelse, behandles i det hele efter de hidtidige regler.
I så fald  

 skal den særlige 5 års regel i stk. 4 heller ikke anvendes, og aktiesalg  

 foretaget forud for de nye reglers anvendelsestidspunkt omfattes altså ikke  

 af denne bestemmelse.
Reglen i stk. 5, sidste pkt., hvorefter skattefriheden  

 for datterselskabsudbytter bortfalder, gælder heller ikke  

 datterselskabsudbytter, som er deklareret forud for det indkomstår, der ikke  

 er afsluttet den 4. december 1984.
 9. Dispensation.
 Efter lovens stk. 6 kan ministeren for skatter og afgifter tillade, at  

 afståelsessummer fritages for almindelig indkomstbeskatning, således at de  

 almindelige aktieavancebeskatningsregler i stedet finder anvendelse.
 Som omtalt i punkt 4, litra d, finder de nye skærpede regler ikke  

 anvendelse i de tilfælde, hvor sælgeren efter aktieafståelsen har afviklet  

 samtlige aktionærinteresser i virksomheden.
Spørgsmålet om dispensation bliver derfor kun aktuelt i tilfælde, hvor  

 sælgeren direkte eller indirekte har beholdt aktionærtilknytningen til de  

 pågældende selskaber eller en tilknytning, der kan sidestilles hermed.
En  

 dispensation vil medføre, at overdrageren skal beskattes efter  

 aktieavancebeskatningslovens regler.
I det følgende er omtalt retningslinierne for dispensation fra lovens  

 regler.
Det anførte tager sigte på personers aktieafståelser.
Loven omfatter også under visse betingelser selskabers aktieafståelser.  

 Dispensationsadgangen omfatter også sådanne aktieafståelser.
Udgangspunktet  

 er, at de retningslinier, der gælder for personer, også gælder for selskabers  

 aktieafståelser.
Der kan dog her foreligge særlige forhold, som kan begrunde  

 en videregående dispensationsmulighed.
A.
Dispensation for afståelser foretaget den 4. december 1984 eller  

 senere.
a.
Det vil normalt være en betingelse for tilladelse til at anvende de  

 almindelige regler om aktieavancebeskatning, at overdrageren er undergivet  

 fuld skattepligt i Danmark, således at normal avancebeskatning finder sted.
b.
Der kan være grund til at dispensere, hvis de nærmere omstændigheder  

 viser, at den bibeholdte aktionærindflydelse er af underordnet betydning, og  

 navnlig hvis dette har andre årsager end ønsket om at fortsætte som deltager  

 i den erhvervsmæssige virksomhed, der drives af de pågældende selskaber.
c.
Dispensation kan endvidere efter omstændighederne gives i tilfælde,  

 hvor overdrageren ganske vist erhverver eller bibeholder aktionærinteresser i  

 koncernen, men hvor denne i overvejende grad er kontrolleret af uafhængige  

 personer eller selskaber.
Om dette er tilfældet, må bero på en konkret  

 vurdering.
d.
Endvidere kan der forekomme tilfælde, hvor holdingselskabet ved egne  

 midler er i stand til at udrede vederlaget for aktierne, således at  

 erhvervelsen ikke kan siges at være finansieret ved midler hidrørende fra det  

 selskab, der har udstedt aktierne.
Også her kan der, hvis omstændighederne i  

 øvrigt taler for det, være anledning til at give dispensation.
Der kan herved  

 tages hensyn til, fra hvilket tidspunkt og fra hvilken kilde  

 holdingselskabets midler er tilvejebragt.
e.
Udover de ovennævnte tilfælde kan der normalt forventes tilladelse til  

 beskatning efter aktieavancebeskatningsreglerne, når den overvejende del af  

 afståelsesvederlaget består i aktier i holdingselskabet.
f.
Endvidere kan der også efter en konkret vurdering være grund til at  

 give dispensation, hvor det efter de foreliggende omstændigheder synes klart,  

 at baggrunden for dispositionen er ønsket om at foretage et generationsskifte  

 og ikke ønsket om at overføre opsparede midler fra virksomheden til den  

 skattepligtige.
Hvis den skattepligtige afgiver samtlige aktionærinteresser og  

 indflydelsen over virksomheden, vil forholdet som nævnt falde uden for de nye  

 regler, således at dispensation er upåkrævet.
Der sker her kun beskatning  

 efter reglerne i aktieavancebeskatningsloven.
Hvis der derimod er tale om et  

 glidende generationsskifte, således at aktierne og indflydelsen overføres til  

 nye ejere ad flere gange, er forholdet omfattet af de skærpede regler.
Der  

 kan her være anledning til at give dispensation, således at man ikke  

 udelukker muligheden for gennemførelsen af et rimeligt og fornuftigt  

 generationsskifte.
 For at der skal kunne gives dispensation i disse tilfælde, skal følgende  

 betingelser normalt være opfyldt:
Der må foreligge dokumentation for, at generationsskiftet skal ske inden  

 for en kortere årrække.
En sådan dokumentation kan f.eks. være en aftale  

 mellem aktionæren og de pågældende, der skal indtræde i holdingselskabet.  

 Efter omstændighederne kan det være tilstrækkeligt, at der foreligger en  

 køberet, som de pågældende kan gøre gældende inden for den afstukne  

 tidsramme.
g.
Det bemærkes generelt, at det må bero på en samlet vurdering af de  

 foreliggende omstændigheder i de enkelte tilfælde, om der skal gives  

 dispensation eller ej.
Efter omstændighederne vil der også, når ganske  

 særlige forhold taler for det, kunne være anledning til at give dispensation  

 i andre tilfælde end de foran beskrevne.
h.
Hvis en del af vederlaget udredes ved oprettelse af gældsbreve, vil det  

 normalt være en forudsætning for at give dispensation, at gældsbrevets  

 pålydende svarer til denne del af vederlaget.
Det må tillige forudsættes, at  

 sådanne gældsbreve oprettes med en nominel rente svarende til det herskende  

 renteniveau under hensyn til løbetid og andre vilkår.
Der kan således ikke  

 forventes tilladelse til overdragelse på vilkår, der indebærer, at  

 overdrageren konstaterer et kurstab på den modtagne forskrivning.
i.
I tilfælde, hvor holdingselskabet må forventes at erhverve samtlige  

 aktier i det selskab, der er genstand for overdragelse, vil dispensation  

 normalt være betinget af, at der ikke søges om sambeskatningstilladelse  

 mellem selskaberne med den følge, at rentebetalinger til den sælgende  

 aktionær kommer til fradrag i sambeskatningsindkomsten.
Dette udelukker ikke,  

 at der søges om sambeskatning, eller at en sådan tilladelse gives, men der må  

 ikke søges om sambeskatning på sådanne vilkår, som medfører, at  

 rentebetalinger til den sælgende aktionær kommer til fradrag i det overdragne  

 selskabs indkomst.
B.
Dispensation for afståelser foretaget eller aftalt før 4. december  

 1984.
De anførte retningslinjer skal som udgangspunkt også finde anvendelse på  

 aktiesalg, der har fundet sted før den 4. december 1984 og er omfattet af de  

 nye regler.
Den omstændighed, at dispositionen er truffet før den 4. december  

 1984, kan dog begrunde, at der gives dispensation i et videre omfang.
De  

 nærmere retningslinjer herfor er omtalt i skattedepartementets  

 cirkulæreskrivelse nr. 12 af 24. januar 1985 om den skattemæssige behandling  

 af aktiesalg til holdingselskaber, pkt. 5 B.
C.
Ansøgning om dispenation.
 Ansøgning om dispensation indgives til ministeriet for skatter og  

 afgifter, skattedepartementet, Slotsholmsgade 12, 1216 København K.
 10. Omgørelse af dispositioner foretaget før den 4.  

 december 1984.
I mange tilfælde vil overdragelsen af aktierne til holdingselskabet kunne  

 omgøres, således at overdragelsen ophæves.
Den skattepligtige vil i så  

 tilfælde fortsat være indehaver af de aktier, som han overdrog til  

 holdingselskabet.
Hvis dispensationen omgøres, bortfalder dens skattemæssige  

 virkninger, således at der hverken udløses beskatning efter  

 aktieavancebeskatningsloven eller efter de nye regler.
Hvis tredjemands interesser ikke har været berørt af aktieoverdragelsen,  

 og omgørelsen således alene består i, at den skattepligtige annullerer en  

 aftale, han har indgået med et holdingselskab, han selv ejede, kan denne  

 omgørelse skattemæssigt ske, uden at spørgsmålet forelægges for  

 skattemyndighederne.
I andre tilfælde må spørgsmålet forelægges for  

 ligningsrådet, idet henvendelsen stiles til statsskattedirektoratet,  

 Meldahlsgade 5, 1613 København V.
Det bemærkes, at ophævelse af de skattemæssige virkninger forudsætter, at  

 aftalen også civilretligt bringes til ophør.
Der kan være tilfælde, hvor  

 dette ikke er muligt.
Hvis en omgørelse ikke kan ske civilretligt, f.eks. på  

 grund af tredjemandsinteresser, vil en omgørelse heller ikke skatteretligt  

 kunne finde sted.
 11. Refusion af erlagte offentlige afgifter i  

 forbindelse med omgjorte dispositioner.
 Ved omgørelse af den foretagne disposition vil de offentlige afgifter, der  

 er betalt i forbindelse med den oprindelige disposition og med omgørelsen,  

 kunne refunderes.
Såfremt overdragelsen af aktier m.v. omgøres, og eventuelle  

 stempelpligtige dokumenter annulleres, kan særlig stempelafgift ved  

 overdragelse af værdipapirer (børsstempelafgift) og eventuel stempelafgift  

 tilbagebetales.
Hvis også det til formålet stiftede holdingselskab  

 likvideres, kan kapitaltilførselsafgiften tilbagebetales.
Såfremt der i  

 forbindelse med holdingstiftelsen er sket kapitaludvidelse i et eksisterende  

 holdingselskab, vil den betalte kapitaltilførselsafgift kunne refunderes,  

 hvis kapitalen nedsættes i forbindelse med omgørelsen.
 Likvidation af holdingselskabet kan ske uden beregning af retsafgifter.
Der kan ske tilbagebetaling af afgifter betalt til  

 aktieselskabs-registeret for dispositioner, der er omgjort.
Har en anmeldelse  

 omfattet forhold, som det pågældende selskab har været pligtig at anmelde i  

 medfør af anden lovgivning, kan der alene ske tilbagebetaling af den del af  

 gebyret, der overstiger det beløb, som de anmeldelsespligtige ændringer  

 udgør. Ændringer, der skal anmeldes til registrering alene med henblik på at  

 gennemføre omgørelsen, kan foretages uden betaling af sædvanligt gebyr.
Anmodning om tilbagebetaling af børsstempelafgift, stempelafgift og  

 kapitaltilførselsafgift indsendes til statsskattedirektoratet, Meldahlsgade  

 5, 1613 København V.
Anmodningen vedlægges dokumentation for, at  

 dispositionen er omgjort, samt begge de originale børsnotaer  

 (børsstempelafgift) og det originale stemplede dokument (stempelafgift).
 Anmodning om fritagelse for retsafgift ved likvidation af holdingselskabet  

 indsendes til skifteretten.
Anmodning om tilbagebetaling af gebyrer til aktieselskabs-registeret og  

 fritagelse for gebyr ved ændringsmeddelelse indsendes til  

 aktieselskabs-registeret, Kampmannsgade 1, 1604 København V.
Anmodningen  

 vedlægges dokumentation for omgørelsen samt skattemyndighedernes tilladelse  

 til omgørelse af dispositionen, bekræftet kopi heraf eller særskilt erklæring  

 fra skattemyndighederne om, at omgørelsen er omfattet af reglerne i dette  

 cirkulære.
