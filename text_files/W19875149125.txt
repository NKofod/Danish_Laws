Ankestyrelsens principafgørelse P-12-87 om optjening af social pension Resume:
 Lærere og børnehavepædagoger ved Dansk Skoleforening for Sydslesvig og deres ægtefæller kunne under visse betingelser optjene ret til social pension under ophold i udlandet.
 Love:
Lov om social pension - lovbekendtgørelse nr. 901 af 15. december 1986 - § 8 Vejledninger:
Sikringsstyrelsens vejledning af 5. september 1984 om social pension - Sagsfremstilling:
_ Afgørelse:
 Socialministeriet har udtalt, at danske og tyske lærere og børnehavepædagoger, der er eller har været ansat ved Dansk Skoleforening for Sydslesvig, og som samtidig er eller har været medlemmer af en dansk pensionskasse, har ret til social pension fra Danmark for de år, i hvilke de har været medlemmer og ikke samtidig har været tilsluttet en tysk renteforsikring.
Ifølge en fortolkning af pensionslovens § 8 har ægtefæller til personer, der optjener ret til social pension under ophold i udlandet som beskæftiget i offentlig dansk interesse m.v. en afledt ret til social pension.
Denne ret gælder også for ægtefæller til de nævnte lærere og børnehavepædagoger.
Retten består uafhængig af ægtefællens nationalitet.
 Ægtefæller optjener dog ikke ret til dansk pension i perioder, hvor den pågældende selv har været erhvervsmæssigt beskæftiget og tilsluttet en social pensionsordning i Tyskland.
