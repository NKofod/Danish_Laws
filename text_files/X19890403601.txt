 En kommune havde afslået at yde lån til beboerindskud til en  

 ældrebolig, da ansøgeren efter kommunens opfattelse efter en samlet vurdering  

 af hendes personlige og økonomiske forhold ikke havde behov for lånet.
Amtsankenævnet fandt ikke tilstrækkeligt grundlag for at tilsidesætte  

 kommunens skøn.
Nævnet lagde ved sin afgørelse vægt på, at ansøgeren på  

 indflytningstidspunktet kunne disponere over et beløb mindst svarende til  

 beboerindskuddet.
 I skrivelse af 10. januar 1989 klager De over, at Otterup Kommune den 22.  

 december 1988 har afslået at yde lån til beboerindskud kr. 11.220,00 til  

 ældreboligen vej, Otterup.
 Amtsankenævnet har i møde den 18. juli 1989 truffet følgende afgørelse:
»Amtsankenævnet finder ikke tilstrækkeligt grundlag for at  

 tilsidesætte det af Otterup Kommune udøvede skøn, hvorefter N.N. - udfra en samlet vurdering af hendes personlige og økonomiske  

 forhold - ikke findes at have behov for lånet.
 Amtsankenævnet har ved sin afgørelse lagt vægt på, at N.N. på  

 indflytningstidspunktet kunne disponere over et beløb mindst svarende til  

 beboerindskuddet.
Amtsankenævnets afgørelse er truffet i henhold til §§ 48 og 49, jf. § 47,  

 stk. 2 i lov om individuel boligstøtte.
Der henvises endvidere til pkt. 16.4  

 i boligstyrelsens vejledning af 22. oktober 1987 om individuel boligstøtte.
Amtsankenævnet kan ikke tage stilling til, hvorvidt Otterup Kommune i  

 forbindelse med behandlingen af boligstøttesagen har handlet  

 ansvarspådragende.
Spørgsmålet herom henhører under domstolene.« Afgørelsen er truffet på grundlag af de oplysninger og lovbestemmelser  

 m.v., som fremgår af vedlagte fotokopi af sagsresumee.
 Amtsankenævnets afgørelse kan ikke indbringes for anden administrativ  

 myndighed, men Boligministeren (Boligstyrelsen) kan dog optage en sag til  

 behandling, hvis det skønnes, at sagen er af principiel betydning.
 En anmodning herom skal inden 4 uger efter modtagelsen af denne skrivelse  

 indgives til Amtsankenævnet, Ørbækvej 100, 5220 Odense SØ, der fremsender  

 anmodningen til Boligstyrelsen tillige med sagens akter.
P.
A.
V.
