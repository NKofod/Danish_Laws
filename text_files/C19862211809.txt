(Til alle amtsråd og  

 kommunalbestyrelser samt til ledere af friskoler, private grundskoler og  

 grundskolekursus, gymnasieskoler, studenter- og hf-kursus, handelsskoler,  

 tekniske skoler, landbrugsskoler, husholdningsskoler,  

 efterskoler, ungdomsskoler og ungdomskostskoler) Ved § 1 i lov nr. 268 af 6. juni 1985 om ungdomsvejledning og visse  

 uddannelsesforanstaltninger videreføres den ordning, der blev indført med lov  

 nr. 289 af 9. juni 1982 om ungdomsvejledning om uddannelses- og  

 beskæftigelsesmuligheder.
 Det påhviler herefter fortsat kommunalbestyrelsen at tilbyde unge, der bor  

 i kommunen, vejledning om uddannelses- og beskæftigelsesmuligheder.
 Ifølge lovens § 1 fastsætter undervisningsministeren nærmere regler om  

 vejledningen, herunder om samordningen med anden vejledning for unge.
I henhold hertil har undervisningsministeriet i bekendtgørelse nr. 292 af  

 2. juni 1986 om ungdomsvejledning fastsat en række bestemmelser, som uddybes  

 i det følgende.
Bekendtgørelsen træder i kraft den 15. juni 1986.
 Loven og bekendtgørelsen er optrykt som bilag til dette cirkulære.
 Ad § 1.
Kommunens forpligtelse omfatter unge, der bor i kommunen.
Afgørende herfor  

 vil være, om de er tilmeldt kommunens folkeregister.
 Vejledningen skal tilbydes unge i 2 år efter, at de er udskrevet af  

 folkeskolen ved undervisningspligtens ophør eller senere eller af n af de i  

 folkeskolelovens § 33, stk. 2, nævnte skoleformer (friskoler, private  

 grundskoler, efterskoler m.v.) eller fra heltidsundervisning i ungdomsskolen,  

 jfr. folkeskolelovens § 33, stk. 3. Vejledningen skal dog mindst tilbydes de  

 unge, til de fylder 19 år.
Det forhold, at en ung, der har forladt skolen og i en periode f.eks. har  

 haft erhvervsmæssig beskæftigelse, senere tager 10. klasse på en efterskole,  

 medfører ikke, at der løber en ny 2-årsperiode.
I den periode, den unge er på  

 efterskole, skal kommunen imidlertid ikke tilbyde vejledning, jfr.  

 bekendtgørelsens § 2.
For handicappede unge, der modtager vejledning af en skolekonsulent for  

 kuratorvirksomhed, er kommunens forpligtelse opfyldt herigennem, så længe  

 disse unge modtager denne bistand.
Det forudsættes, at skolekonsulenten for  

 kuratorvirksomhed samarbejder med kommunens ungdomsvejledning.
Ud over denne obligatoriske vejledning kan kommunen i henhold til lovens §  

 2 fortsat tilbyde yderligere vejledning om uddannelses- og  

 beskæftigelsesmuligheder til unge over 19 år.
Nærmere regler herom vil blive  

 fastsat i forbindelse med de øvrige regler om uddannelsesmæssige  

 foranstaltninger til bekæmpelse af ungdomsarbejdsløsheden.
Cirkulære herom  

 påregnes udsendt i den nærmeste fremtid.
 Ad § 2.
Unge, der er overgået til en fortsat uddannelse, hvortil der er knyttet  

 vejledningsordning, er ikke omfattet af ungdomsvejledningen.
Det gælder unge,  

 der er optaget i gymnasiet, på hf-kursus eller på en erhvervsuddannelse.  

 Heller ikke unge, som efter at have forladt folkeskolen eller lignende, jfr.  

 bemærkningerne ad § 1, er optaget på en efterskole, en husholdningsskole, en  

 landbrugsskole eller en produktionsskole, er omfattet af ungdomsvejledningen.  

 For disse unge skal det alene sikres, at der tilbydes vejledning, hvis  

 eleverne afbryder eller står i begreb med at afbryde uddannelsen, eller hvis  

 uddannelsen afsluttes inden udløbet af den periode, hvori kommunen skal  

 tilbyde vejledning.
 Med henblik herpå pålægges det den pågældende uddannelsesinstitutions  

 leder at underrette kommunens ungdomsvejledning om:
1. hvilke unge, der optages i  

 uddannelsesinstitutionen, 2. hvilke unge, der er tilmeldt, men ikke mødt op ved  

 undervisningens begyndelse, 3. hvilke unge, der afbryder - eller står i begreb med  

 at afbryde - uddannelsen i den periode, hvor kommunen skal tilbyde  

 vejledning, 4. hvilke unge, der har gennemført en  

 efg-basisuddannelse, men ikke umiddelbart kan få praktikplads.
 Det påhviler arbejdsformidlingen at give kommunen underretning om  

 indgåelse og ophævelse af lærekontrakter og uddannelsesaftaler.
 For de uddannelser, der er omfattet af reglerne om tilmelding m.v. til  

 ungdomsuddannelserne (f.t. efg, gymnasiet og hf), skal  

 uddannelsesinstitutionen dog ikke afgive indberetning i de under nr. 1 og 2  

 nævnte tilfælde, idet indberetningspligten her anses for opfyldt ved de  

 indberetninger, som skal afgives til fællessekretariatet i henhold til  

 reglerne herom, jfr. f.t. undervisningsministeriets cirkulære af 23. januar  

 1985 om tilmelding m.v. til ungdomsuddannelserne.
Kommunerne vil fra fællessekretariatet modtage underretning om de unge,  

 der har søgt en sådan ungdomsuddannelse.
Underretning vil blive givet efter  

 2. tilbagemelding (i begyndelsen af maj måned) og efter 4. indberetning (i  

 begyndelsen af oktober måned) og vil omfatte samtlige ansøgere under 19 år  

 (pr. 1. august) med angivelse af, hvorvidt de er optaget på, henholdsvis  

 afvist fra, en uddannelse under den samordnede tilmelding.
Man henviser til  

 de nærmere regler herom i undervisningsministeriets cirkulære af 23. januar  

 1985 om tilmelding m.v. til ungdomsuddannelserne §§ 19 og 32, stk. 2.
 I tilfælde hvor en uddannelse afbrydes i den periode, hvor kommunen skal  

 tilbyde vejledning, skal uddannelsesinstitutionen derimod give indberetning  

 til kommunen, jfr. ovenfor nr. 3.
 Ad § 3.
Flytter en ung til en anden kommune inden for den periode, i hvilken der  

 skal tilbydes vejledning i henhold til bekendtgørelsens § 1, overgår  

 forpligtelsen til tilflytningskommunen, medmindre andet aftales i det enkelte  

 tilfælde.
Det forudsættes, at folkeregisteret i kommunerne underretter  

 ungdomsvejledningen om til- og fraflytninger af unge.
 Ad § 4.
For at sikre, at vejledningen bliver effektiv i forhold til den del af de  

 unge, der har fulgt undervisningen i friskoler, private grundskoler,  

 efterskoler m.v., pålægges der lederen af disse skoler en pligt til at  

 underrette bopælskommunen, når eleven forlader skolen ved  

 undervisningspligtens ophør eller senere.
Skolerne er i forvejen forpligtet  

 til at underrette kommunen om, hvilke elever der optages, og hvilke elever  

 der forlader skolen inden undervisningspligtens ophør, jfr. § 11, stk. 3 og  

 4, og § 24 i lov nr. 306 af 8. juni 1977 om friskoler og private grundskoler  

 m.v. og § 3 i bekendtgørelse nr. 211 af 7. april 1976 om  

 undervisningspligtens opfyldelse på efterskoler, husholdningsskoler og  

 ungdomskostskoler.
 Ad § 5.
 Der skal optages kontakt med tilbud om vejledning mindst to gange om året  

 med den del af de unge, som er omfattet af vejledningsordningen.
Denne forpligtelse anses ikke for opfyldt alene gennem oplysning om  

 vejledningsmuligheden ved rundskrivelser, avertering eller lignende.
Hvor det  

 ikke er muligt at komme i kontakt med de unge skriftligt eller telefonisk,  

 skal der rettes personlig henvendelse til dem.
Det tilbud, de unge får, må ses i sammenhæng med den uddannelses- og  

 erhvervsorientering samt skolevejledning, som de har modtaget på skolens  

 ældste klassetrin.
Skolens oplysninger om eleverne må i fornødent omfang  

 kunne inddrages i ungdomsvejledningen.
Vejledningen skal omfatte oplysning og  

 samtaler om den unges uddannelses- og beskæftigelsesmuligheder, men kan efter  

 behov også omfatte hjælp til at løse forskellige praktiske problemer i  

 forbindelse med bestræbelserne på at skaffe de unge uddannelse eller  

 beskæftigelse.
 Gennem vejledningen skal det bl.a. tilstræbes at modvirke den skæve  

 kønsfordeling i beskæftigelsesudsigterne på arbejdsmarkedet gennem oplysning  

 om utraditionelle uddannelses- og beskæftigelsesmuligheder for piger.  

 Arbejdsformidlingens ligestillingskonsulenter vil kunne bistå hermed.
 Der må endvidere tages hensyn til de særlige behov for vejledning, som  

 unge fra indvandrerfamilier ofte har.
 Ad § 6.
Vejledningen må samordnes med andre uddannelses- og  

 erhvervsvejledningsordninger for unge under 25 år.
Samordningen skal omfatte  

 såvel ordninger, der tilbydes af kommunen, som ordninger der tilbydes af  

 andre myndigheder eller institutioner i lokalområdet, såsom  

 arbejdsformidlingskontorer, erhvervsskoler og andre uddannelsesinstitutioner.
Kommunalbestyrelsen træffer afgørelse om, hvem der forestår  

 vejledningsarbejdet.
I de fleste tilfælde vil det være hensigtsmæssigt, at  

 det er skolevejlederen, der udfører vejledningsarbejdet, men  

 kommunalbestyrelsen kan vælge andre løsninger.
F.eks. kan en  

 beskæftigelseskonsulent eller en kvalificeret medarbejder ved kommunens  

 socialforvaltning eller den kommunale ungdomsskole udføre vejledningen, hvis  

 det under hensyn til de lokale forhold anses for formålstjenligt.
 Uanset hvilken ordning, der vælges, er det af afgørende betydning, at der  

 sker en effektiv koordinering med den øvrige vejledningsindsats.
 Den regionale samordning af vejledningsindsatsen varetages af det  

 regionale samordningsudvalg, jfr. arbejdsdirektoratets cirkulære af 30.  

 december 1985 om regional samordning af vejledningsindsatsen om uddannelses-,  

 erhvervs- og arbejdsmarkedsforhold.
 På det lokale plan er det kommunalbestyrelsens opgave at forestå  

 samordningen af vejledningen med kommunens øvrige vejledningsaktiviteter for  

 unge under 25 år.
 Endvidere skal kommunalbestyrelsen sørge for, at samarbejdet mellem de  

 myndigheder, der forestår de eksisterende vejledningsordninger i lokalområdet  

 - arbejdsformidlingskontorer, uddannelsesinstitutioner m.v. - styrkes og  

 eventuelt udbygges.
 Af hensyn til kvaliteten i vejledningen bør det desuden sikres, at  

 centrale og regionale oplysninger om udviklingen på arbejdsmarkedet tilgår  

 det lokale vejledersamarbejde.
 Det må afhænge af lokale forhold, herunder det allerede eksisterende  

 lokale vejledersamarbejde, hvad samarbejdet omfatter, hvordan det  

 tilrettelægges, og hvem der udfører de praktiske funktioner.
 Kommunalbestyrelsen er dog ansvarlig for, at samarbejdet igangsættes og  

 forestår, hvis ikke andet aftales, det almindelige sekretariatsarbejde for  

 samarbejdet.
 Samarbejdet kan eventuelt ske ved etablering af et eller flere  

 ungdomsteams.
 Ungdomsteams sammensættes af repræsentanter for forskellige  

 vejledningsordninger i den enkelte kommune og bør i det mindste omfatte  

 skole- og ungdomsvejledningen, socialforvaltningen og arbejdsformidlingen.  

 Hensigten med etablering af ungdomsteams er at sikre, at viden og erfaring  

 fra de deltagende vejlederordninger kommer den enkelte unge til gode med  

 henblik på placering i uddannelsessystemet eller på det ordinære  

 arbejdsmarked.
 Ungdomsteamets opgaver kan være følgende:
- etablering af hensigtsmæssige arbejdsgange og -rutiner, - behandling af konkrete sager normalt vedrørende vanskeligt stillede  

 unge, hvis problemer bedst kan løses ved et samvirke mellem sagkundskab fra  

 flere sider, - erfarings- og informationsudveksling med henblik på anvendelse af f.eks.  

 nye metoder i vejlednings- og rådgivningsarbejdet, anvendelse af ny  

 lovgivning m.v., orientering om etablering af nye foranstaltninger m.v.
 - drøftelse af nye initiativer til bekæmpelse af ungdomsarbejdsløsheden i  

 lokalområdet.
 Man skal i øvrigt henvise til arbejdsdirektoratets cirkulære af 1. april  

 1980 om samarbejdet mellem arbejdsformidlingen, amtskommunerne og kommunerne  

 om indsatsen mod ungdomsarbejdsløsheden, hvori der er givet en række  

 anvisninger på den nærmere tilrettelæggelse af vejledningssamarbejdet.  

 Cirkulæret forventes revideret inden for den nærmeste fremtid.
 Ad § 7.
Med henblik på at de unge kan opleve de forskellige vejledningstilbud som  

 en helhed, bør kommunalbestyrelsen sikre en samlet adgang til vejledningen i  

 kommunen.
Dette kan bl.a. ske ved en bred information om tilbuddene, og om  

 hvor man kan henvende sig.
 En anden mulighed er gennem et nært samarbejde mellem  

 vejledningsordningerne at sikre den unge adgang til netop det  

 vejledningstilbud, som dækker den enkeltes behov.
 En samlet adgang til kommunens vejledningstilbud kan også opnås ved at  

 etablere et kontakt- og informationscenter eller lignende.
---------- Udgifterne i forbindelse med vejledningsordningen kan i regnskabsåret 1986  

 finansieres af de midler, kommunerne i henhold til § 26, stk. 1, i lov nr.  

 293 af 21. juni 1985 om beskæftigelsesmuligheder for unge afsætter til  

 bekæmpelse af ungdomsarbejdsløsheden i kommuner og amtskommuner.
---------- Dette cirkulære træder i stedet for undervisningsministeriets cirkulære af  

 30. juni 1982 om ungdomsvejledning om uddannelses- og  

 beskæftigelsesmuligheder samt undervisningsministeriets cirkulæreskrivelse af  

 24. august 1982 om indberetning til kommunerne om optagelse af elever på  

 handelsskoler, tekniske skoler, gymnasieskoler og hf-kurser.
Undervisningsministeriet, den 9. juni  

 1986 P.M.V.
HELGE THOMSEN /Svend Bruun Bilag.
 Bilag er udeladt her.
