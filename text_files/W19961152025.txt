Afskrivning, vindmøller Reference: PSL § 4, stk. 1, nr. 10.
 LV 1995 E.F.1.3, E.F.1.3.1.
 - Afskrivning, vindmøller, anpartsreglerne.
 Ligningsrådet blev anmodet om at besvare  

 følgende spørgsmål:
1. Vil danske kommanditister kunne afskrive på  

 vindmøller, opstillet i (udlandet) jf. afskrivningslovens afsnit 1,  

 såfremt vindmøllerne er tilsluttet elværket og producerer  

 strøm? 2. Vil kommanditisterne, i de tilfælde hvor der er  

 tale om fysiske personer, blive anset for at være omfattet af  

 personskattelovens § 4, stk. 1, nr. 10 eller nr. 13, når det  

 forudsættes, at de danske kommanditselskaber indgår kontrakter  

 direkte med elforsyningsselskabet, jordejeren samt operatøren? 3. Vil kommanditisterne, såfremt der indgås en  

 bindende aftale om levering i 1996, kunne for skudsafskrive på  

 kontraktsgrundlaget i overensstemmelse med afskrivningslovens § 29 E? 4. Vil hver enkelt kommanditist skulle reducere  

 forskudsafskrivningsgrundlaget med 700.000 kr., jf. afskrivningslovens § 29  

 E, stk. 3, eller vil reduktionen i stedet ske pr. vindmølle? Et selskab, A, påtænkte at opstille en  

 større vindmøllepark på lejet jord i udlandet.
 Det udenlandske, statsejede elforsyningsselskab og landets  

 energiministerium vil garantere en elkontrakt på X MW samt ligeledes  

 garantere en fast, inflationssikret elafregningspris pr. kWh, leveret fra  

 møllerne.
 Det forventes, at den samlede vindmøllepark,  

 når den er fuldt udbygget, vil bestå af ca. 650  

 vindmøller, hver med en effekt på 600 kw.
 Vindmølleparken tænkes solgt til såvel  

 danske som udenlandske investorer.
De danske investorer vil blive organiseret i  

 kommanditselskaber med maksimalt 10 deltagere.
Kommanditisterne vil ikke  

 deltage aktivt i driften.
 Ved etableringen stiftes et dansk aktieselskab, der vil  

 fungere som komplementar uden ejerandel i kommanditselskaberne.
 Kommanditselskaberne skal selvstændigt eje en eller  

 flere vindmøller.
 Kommanditselskaberne indgår ikke aftaler, der  

 medfører fælles hæftelse kommanditselskaberne imellem.
 Kommanditselskaberne vil hver især indgå  

 administrationsaftale med et selskab i det pågældende land,  

 aftale om køb af vindmøllerne med A og finansieringsaftale med  

 et kreditinstitut.
 Hvert enkelt dansk kommanditselskab indgår selv  

 direkte de endelige kontrakter med elforsyningsselskabet, jordejeren samt  

 operatøren.
 Administrationen i udlandet vil blive varetaget af det  

 udenlandske selskab, som vil repræsentere de danske kommanditselskaber  

 over for de udenlandske myndigheder, elforsyningsselskabet samt  

 operatøren.
Kontraktsvilkårene i forhold til  

 elforsyningsselskabet vil blive udformet således, at  

 elforsyningsselskabet afregner for leveret elektricitet med et beløb  

 til vindmølleejerne i området, hvilket sker på basis af  

 den transmitterede el.
Elafregningen fordeles mellem vindmølleejerne  

 på basis af elmålinger på hver vindmølle.
 Vindmøllerne vil blive tilsluttet det lokale  

 elforsyningsnet.
 Kommanditselskaberne vil til enhver tid have fuld  

 rådighed over den givne mølle under hensyntagen til de  

 forbehold, som en kommende långiver måtte kræve med hensyn  

 til pantsætning m.v.
 Investorernes retmæssige adkomst til  

 vindmøllerne vil blive sikret ved registrering i landets  

 tingbogssystem.
 I Danmark vil administrationen blive varetaget at et  

 nystiftet selskab, der vil forestå regnskabsudarbejdelse,  

 økonomistyring samt information om vindmøllernes drift over for  

 investorerne.
 Den samlede anskaffelsessum for en 600 kW vindmølle  

 vil inkl. omkostninger udgøre ca. kr. 4.830.000 ekskl. moms.
 Efter revisors opfattelse er projektet i overensstemmelse  

 med en bindende forhåndsbesked offentliggjort i TfS 1990,103, hvorefter  

 investorerne ikke blev anset for omfattet af anpartsreglerne.
 Revisors opfattelse er dels baseret på, at  

 kommanditselskaberne indgår separate kontrakter med leverandøren  

 af vindmøllerne, finansieringsinstituttet m.fl., og dels på, at  

 der er tale om en variabel indtjening i og med, at den enkelte  

 vindmølles produktion kan variere betydeligt.
 Baggrunden for at investorerne, hvadenten der er tale om  

 fysiske personer eller selskaber, organiseres i kommanditselskaber, er  

 primært et ønske om at sprede driftsrisikoen mest muligt.  

 Herudover vil det ikke i praksis være muligt at skulle indgå  

 kontrakt om jordleje, el-levering eller finansieringsaftale med hver enkelt  

 investor.
 Det forventes, at den samlede vindmøllepark,  

 når den er fuldt udbygget, vil bestå af ca. 650 møller, og  

 at hvert kommanditselskab erhverver 10-25 møller.
Alle vindmøllerne vil ikke blive placeret på  

 samme sted.
Placeringen vil ske i etaper a 50 megawatt, og den første  

 etape ventes at omfatte 84 møller.
 Al jorden, som vindmøllerne skal placeres på,  

 ejes af den pågældende stat eller af statsinstitutioner, f.eks.  

 et universitet.
Sælgeren af møllerne indgår en  

 rammeaftale med det statsejede elforsyningsselskab for 400 MW.
Derefter skal  

 der indgås kontrakter mellem elforsyningsselskabet og de enkelte  

 kommanditselskaber om at aftage strøm på de samme vilkår  

 som i rammeaftalen.
 Ligningsrådet udtalte om de stillede  

 spørgsmål:
 Ad Spørgsmål 1:
 Vindmøller anses afskrivningsmæssigt som  

 driftsmidler, der kan afskrives efter reglerne i afskrivningslovens afsnit 1,  

 når vindmøllen udelukkende benyttes erhvervsmæssigt.
 Der kan derfor afskrives på møllerne,  

 når de er tilsluttet elværket og producerer strøm.
 Om begrænsninger i afskrivningerne på grund af  

 anpartsreglerne, se under spørgsmål 2.
 Ad spørgsmål 2:
 Efter personskattelovens § 4, stk. 1, nr. 10  

 henføres indkomst ved selvstændig erhvervsvirksomhed til  

 kapitalindkomsten, når antallet af ejere er større end 10, og  

 den skattepligtige kun deltager i virksomhedens drift i uvæsentligt  

 omfang.
 Efter Ligningsrådets opfattelse udgør det her  

 foreliggende vindmølleprojekt i relation til reglen i  

 personskattelovens § 4, stk. 1, nr. 10, uanset den foretagne opdeling af  

 deltagerne i kommanditselskaber med hver 10 deltagere, en samlet virksomhed.
Ligningsrådet har efter de forelagte oplysninger  

 lagt vægt på, at kommanditisterne i projektet, der samlet set  

 overstiger 10, skal levere samme ydelse - elektricitet - fra møllerne  

 til det statslige elselskab.
Leveringen skal foregå med ensartede  

 driftsmidler og på ensartede vilkår.
Kontraktsvilkårene er  

 udformet for alle deltagerne på forhånd ved en rammeaftale for  

 alle kommanditisterne på den ene side og køberen af den  

 producerede elektricitet på den anden side.
 Den endelige finansiering af projektet forventes for ca.  

 75 % tilvejebragt gennem et større, uden landsk låneinstitut.  

 Den øvrige finansiering tilvejebringes over 3 år ved indbetaling  

 fra investorerne.
 Ligningsrådet fandt, efter en samlet vurdering, at  

 der er en sådan sammenhæng og lighed imellemdeltagernes  

 virksomhed, at der i henseende til personskattelovens anpartsregler og  

 formålet med disse, reelt er tale om etablering af en virksomhed med  

 flere end 10 deltagere.
 Ligningsrådet anså derfor  

 vindmølleprojektet for omfattet af personskattelovens § 4, stk. 1, nr.  

 10.
Indkomsten fra vindmøllerne er herefter omfattet af  

 anpartsreglerne.
Dette medfører, at indkomst fra virksomheden er  

 kapitalindkomst, og underskud fra virksomheden kan ikke overføres til  

 modregning i anden indkomst men kun fremføres til modregning i senere,  

 positiv indkomst fra samme virksom hed, jf. personskattelovens § 13, stk. 6.
 Endvidere kan virksomhedsordningen ikke anvendes på  

 indkomst fra anpartsvirksomheden.
 Ad spørgsmål 3:
 Kommanditisterne vil, såfremt der indgås  

 bindende aftale om levering af vindmøllerne i 1996 kunne  

 forskudsafskrive på møllerne efter afskrivningslovens § 29 E.  

 Underskudsbegrænsningen i personskattelovens § 13, stk. 6, jf. ovf.  

 under svaret på spørgsmål 2, gælder også for  

 forskudsafskrivningerne.
 Ad spørgsmål 4:
 Kommanditisterne kan kun foretage forskudsafskrivning,  

 hvis den enkelte persons andel i den aftalte eller beregnede anskaffelsessum  

 er over 700.000 kr., jf. afskrivningslovens § 29 E, stk. 3 og § 29 H.
 Ad spørgsmål 1-4:
 Ligningsrådet har afgivet bindende  

 forhåndsbesked på grundlag af de foreliggende standardkontrakter,  

 jf. ovf.
 I det omfang der sker afvigelser fra standardkontrakterne,  

 undergives afvigelserne almindelig, ligningsmæssig bedømmelse.
 Det er endvidere en forudsætning for den bindende  

 forhåndsbesked, at en fremtidig låneaftale som led i  

 vindmøllearrangementet ikke indeholder non-recourse vilkår,  

 limited recourse vilkår eller andet der må sidestilles  

 dermed.
