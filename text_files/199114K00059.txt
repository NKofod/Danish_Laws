Nr BTL 59 Betænkning over Forslag til lov om et videnskabsetisk komitesystem og  

 behandling af biomedicinske forskningsprojekter   

 Nr L 59 1991-92, 1. samling Afgivet af Sundhedsudvalget Afgivet: 19920514 Udvalget har behandlet lovforslaget i en række møder og har herunder stillet spørgsmål til sundhedsministeren, som denne har besvaret skriftligt.
Nogle af udvalgets spørgsmål og sundhedsministerens svar herpå er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Danmarks Farmaceutiske Højskole, Dansk Magisterforening, Dansk Selskab for Medicinsk Filosofi, Etik og Metode, Dansk Sygeplejeråd, De Samvirkende Invalideorganisationer, Den Almindelige Danske Jordemoderforening, Den Almindelige Danske Lægeforening, Den Centrale Videnskabsetiske Komite (lægpersonerne), Det Etiske Råd, Det Åbne Akademi for Menneskerettigheder, Forebyggelses- og Patientrådet, Forældre og Fødsel, Gen-Etisk Netværk, Kræftens Bekæmpelse, Københavns Sundhedsvæsen, Direktoratet, Det Sundhedsfaglige Forskningsråd, Københavns Sundhedsvæsen, Institut for Sygdomsforebyggelse, Københavns Universitets Institut for Kultursociologi, Ringkjøbing Amtskommune, Den Medicinske Forskningsenhed, Statens Samfundsvidenskabelige Forskningsråd og Turner Centret, Risskov.
 Der er af sundhedsministeren, af et flertal og af nogle mindretal stillet  

 ændringsforslag, hvorom henvises til de ledsagende bemærkninger.
 Herefter indstiller et flertal (Socialdemokratiets, Venstres og Det  

 Konservative Folkepartis medlemmer af udvalget) lovforslaget til  

vedtagelse med det af sundhedsministeren og de af flertallet stillede  

 ændringsforslag.
Flertallet forudsætter, at såfremt formanden for de regionale og Den  

 Centrale Videnskabsetiske Komite vælges blandt de videnskabelige medlemmer,  

 skal næstformanden vælges blandt de læge medlemmer og omvendt.
Det stemmer  

 overens med allerede gældende praksis og er kommet til udtryk i  

 standardforretningsordenen for de regionale videnskabsetiske komiteer.
 Flertallet har i øvrigt noteret sig lovforslagets bemærkninger om, at der  

 ved udpegningen af medlemmer til komiteerne skal tilstræbes en ligelig  

 repræsentation af mænd og kvinder som foreskrevet i lov nr. 157 af 24. april  

 1985 om ligestilling mellem mænd og kvinder ved udpegning af medlemmer til  

 offentlige udvalg, kommissioner og lignende.
Flertallet finder, at registerforskningen som forudsat ved revisionen af  

 registerlovgivningen i 1987 indtil videre bør være omfattet af komitesystemet  

 for den biomedicinske forskning.
Men samtidig opfordrer flertallet andre  

 videnskabsfag som f.eks. det samfundsvidenskabelige til at oprette  

 komitesystemer, der kan forestå den videnskabsetiske bedømmelse af  

 forskningsprojekter inden for disse områder.
I denne forbindelse ønsker  

 flertallet endvidere at understrege kravet om, at komiteerne skal gøre brug  

 af konsulentbistand i de tilfælde, hvor de ikke selv råder over den fornødne  

 faglige ekspertise til at bedømme forelagte projekter, jf. lovforslagets § 6,  

 stk. 5.
 Flertallet har endvidere noteret sig, at Det Etiske Råd forbereder en  

 publikation om registerforskning.
 Flertallet forudsætter, at de regionale komiteers afgørelser træffes uden  

 unødig forsinkelse, og flertallet har bemærket, at det fremgår af  

 standardforretningsordenen for de regionale videnskabsetiske komiteer, at  

 forskeren almindeligvis skal underrettes om resultatet inden 6 uger fra  

 forsøgsprotokollens fremsendelse til komiteens sekretariat.
 Flertallet ønsker at understrege, at lovforslagets § 7 er en  

 rammebestemmelse, der bl.a. for så vidt angår det informerede samtykke  

 forudsættes udfyldt af sundhedsministeren, jf. lovforslagets § 7, stk. 2.
I forbindelse med udmøntningen af bemyndigelsen i lovforslagets § 7, stk.  

 2, forudsætter flertallet, at det slås fast, at forskning på patientgrupper,  

 der er ude af stand til af afgive samtykke, f.eks. mindreårige, umyndiggjorte  

 og bevidstløse, ikke må gennemføres på disse grupper, hvis de lige så godt  

 kan udføres på voksne habile personer.
Der henvises i øvrigt til  

 sundhedsministerens besvarelse af udvalgets spørgsmål 96, som er optrykt som  

 bilag til betænkningen.
Flertallet forudsætter endvidere, at der i udmøntningen af den ovennævnte  

 bemyndigelse indsættes en bestemmelse om, at komiteerne i særlige tilfælde  

 kan kræve, at samtykke til at deltage i et forskningsprojekt skal gives til  

 tredjepart.
Det kan f.eks. være aktuelt, hvis de mulige forsøgspersoner  

 befinder sig i kritiske livs- og behandlingssituationer.
Det kan på højt  

 specialiserede afdelinger dreje sig om patienter, som får tilbud om at  

 deltage i et forskningsprojekt, der kan indebære fordele for den enkelte  

 patient, men hvor vedkommende kan føle sig afhængig af forskeren, fordi denne  

 samtidig er patientens behandlende læge.
 Endelig forudsætter flertallet, at det slås fast, at forskningsprojekter  

 på tvangsanbragte personer og på personer, der befinder sig i tilsvarende  

 afhængighedsforhold, skal forelægges for såvel den regionale som Den Centrale  

 Videnskabsetiske Komite, jf. lovforslagets § 6, stk. 4, idet projekter af  

 denne karakter må anses for at være af principiel karakter.
 Med henblik på at understrege Den Centrale Videnskabsetiske Komites  

 uafhængighed har sundhedsministeren bekræftet, at ansættelse og afskedigelse  

 af personale vil ske i samråd med komiteens formand.
 Herudover forudsætter flertallet, at Den Centrale Videnskabsetiske Komites  

 budget og regnskab specificeres på Undervisnings- og Forskningsministeriets  

 konto på finansloven.
Flertallet ønsker i denne forbindelse at fremhæve, at vedkommende ministre  

 ikke kan give Den Centrale Videnskabsetiske Komite, der bl.a. varetager  

 opgaver som ankeinstans for de regionale komiteer, tjenestebefalinger om  

 udfaldet af konkrete sager.
Flertallet ønsker herunder at fremhæve  

 lovforslagets § 10, stk. 2, hvoraf det fremgår, at Den Centrale  

 Videnskabsetiske Komites afgørelse ikke kan indbringes for anden  

 administrativ myndighed.
 Sundhedsministeren har erklæret sig rede til at fremlægge en redegørelse i  

 Folketinget om de etiske problemer i forbindelse med forplantningsteknologi.  

 Redegørelsen, der fremlægges inden udgangen af 1992, skal danne grundlag for  

 en vurdering af behovet for en samlet lovgivning på området.
 Endvidere forudsætter flertallet, at sundhedsministeren inden udgangen af  

 1992 har foretaget en undersøgelse med henblik på at vurdere, om og i givet  

 fald i hvilket omfang de såkaldte behandlingsforsøg bør være omfattet af det  

 videnskabsetiske komitesystem.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme for de under nr. 1, 4, 5, 6, 7, 8, 9 og 10 stillede  

 ændringsforslag og bemærker følgende:
I erkendelse af, at Socialistisk Folkepartis uenighed med  

 sundhedsministerens lovforslag nr.
L 166 fra folketingsåret 1990-91 (2.  

 samling), (jf.
Folketingstidende 1990-91 (2. samling), forhandlingerne sp.  

 4690 og 5238 samt tillæg A, sp. 4233) var for stor til, at partiet kunne gå  

 ind for dette, har Socialistisk Folkeparti i starten af dette folketingsår  

 fremsat sit eget lovforslag nr.
L 19.
Socialistisk Folkepartis lovforslag adskiller sig fra nærværende af  

 sundhedsministeren senere fremsatte lovforslag nr.
L 59, som er en  

 genfremsættelse af L 166, på en række afgørende punkter:
For det første er sundhedsministerens lovforslag for omfattende.  

 Lovforslaget indeholder således ikke alene bestemmelser for forskning på  

 mennesker og afdøde og i den forbindelse en lovfæstelse af komitesystemet,  

 men også forslag om forsøg på menneskets æg, forsteranlæg og fostre.
Specielt  

 spørgsmålet om forsøg på menneskets kønsceller, befrugtede æg, forsteranlæg  

 og fostre er særdeles kompliceret og er et følelsesmæssigt vanskeligt emne at  

 tage stilling til.
Derfor finder Socialistisk Folkeparti, at hele dette  

 spørgsmål må behandles selvstændigt i Folketinget efter en indgående  

 offentlig debat, som ikke er sammenkædet med dette andet store område, nemlig  

 den generelle lovgivning om biomedicinske forsøg på mennesker.
Socialistisk  

 Folkeparti afventer her forslag til en lovgivning fra sundhedsministeren på  

 et senere tidspunkt.
Socialistisk Folkeparti ønsker i den forbindelse også en  

 drøftelse af de lovgivningsmæssige forhold om behandling med  

 reagensglasbefrugtning.
På denne baggrund er det uacceptabelt at vedtage det  

 foreliggende lovforslags kapitel 4.
Ministerens lovforslag omfatter desuden spørgeskemaundersøgelser og  

 registerforskning, hvis metodeproblemer henhører under den  

 samfundsvidenskabelige og humanistiske referenceramme og derfor bør vurderes  

 ud fra andre kriterier end de lægevidenskabelige.
Om dette emne viste der sig  

 uenighed i betænkning nr. 1185/1989: »Forskning på mennesket -  

 etik/jura«, og Socialistisk Folkeparti forventer en uddybet behandling  

 af disse forskningsområder, inden der fremsættes lovforslag.
For det andet har Socialistisk Folkeparti ønsket at betone, at formålet  

 med lovforslaget er at beskytte mennesker og at stille menneskets rettigheder  

 i centrum.
Socialistisk Folkeparti ønsker gennem lovgivningen at slå et  

 grundlæggende etisk princip fast: at sikre den enkeltes ret til  

 selvbestemmelse over sit eget liv og levned og at sikre den enkeltes frie ret  

 til at bestemme, om vedkommende vil være med i biomedicinske forsøg - til at  

 træffe et informeret valg.
Det sikres i ministerens forslag slet ikke i  

 tilstrækkeligt omfang.
For det tredje har Socialistisk Folkeparti ønsket at få præciseret de  

 organisatoriske spørgsmål, specielt samarbejdsrelationerne mellem Det Etiske  

 Råd og Den Centrale Videnskabsetiske Komite, og at sikre komitesystemet  

 uafhængighed, ligesom Socialistisk Folkeparti havde ønsket at få en større  

 åbenhed om afgørelser truffet i de videnskabsetiske komiteer.
Det er  

 spørgsmål, som sundhedsministerens lovforslag ikke tager højde for.
For  

 Socialistisk Folkeparti er en væsentlig begrundelse for lovgivning således,  

 at man sikrer offentlig indsigt i de videnskabsetiske komiteers afgørelser i  

 form af en løbende information til offentligheden om afgørelserne.
Det skal  

 understreges, at åbenheden skal gælde principielle problemstillinger og ikke  

 forskningsmæssige detaljer.
I Socialistisk Folkepartis lovforslag var der sikret uafhængighed mellem  

 Den Centrale Videnskabsetiske Komite og de regionale videnskabsetiske  

 komiteer.
I sundhedsministerens lovforslag er der en overlapning af  

 medlemmer, hvilket gør funktionen som ankeinstans illusorisk på grund af helt  

 klare habilitetsproblemer.
Socialistisk Folkeparti mener heller ikke, at det  

 læge element i komiteernes personsammensætning står tilstrækkelig stærkt i  

 sundhedsministerens lovforslag, og Socialistisk Folkeparti ønsker  

 patientorganisationer, specielt De Samvirkende Invalideorganisationer,  

 inddraget.
 På baggrund af dette anser Socialistisk Folkeparti ministerens lovforslag  

 for så mangelfuldt med hensyn til at yde forsøgspersoner, der deltager i  

 eller er genstand for biomedicinske forsøg, beskyttelse, at Socialistisk  

 Folkeparti ønsker lovforslaget forkastet.
 Et andet mindretal (Fremskridtspartiets medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 Mindretallet bemærker, at Fremskridtspartiets folketingsmedlemmer vil  

 blive stillet frit ved afstemningen om lovforslaget, da det drejer sig om  

 etiske spørgsmål.
 Et tredje mindretal (Centrum-Demokraternes medlem af udvalget)  

 indstiller lovforslaget til vedtagelse med de under nr. 2, 3, 7 og 10  

 stillede ændringsforslag.
 Mindretallet havde gerne set, at lovforslaget var blevet delt op i to  

 dele, således at kapitel 4 var blevet udskilt som et selvstændigt lovforslag.
Mindretallet er imod den del af lovforslaget, der omhandler et  

 bureaukratisk komitesystem, hvor hvert amtsråd kan nedsætte en eller flere  

 videnskabsetiske komiteer inden for sit geografiske område.
Mindretallet  

 finder det hensigtsmæssigt, at vurderingen af biomedicinske  

 forskningsprojekter foregår centralt.
Mindretallet vil kunne gå ind for et selvstændigt lovforslag, der alene  

 omfatter kapitel 4, så forskning på befrugtede menneskelige æg og  

 menneskelige kønsceller, der agtes anvendt til befrugtning, bliver omfattet  

 af en særlig lov.
Mindretallet kan tilslutte sig en sådan lov med det  

 indhold, der er i det foreliggende lovforslags kapitel 4, med de nødvendige  

 ændringer, der følger af afvisningen af det foreslåede komitesystem.
 Et fjerde mindretal (Det Radikale Venstres medlem af udvalget)  

 indstiller lovforslaget til vedtagelse med de under nr. 2, 3, 4, 7, 8,  

 9 og 10 stillede ændringsforslag.
 Mindretallet er tilfreds med, at der nu sker en lovfæstelse af det  

 videnskabsetiske komitesystem.
 Mindretallet kan derfor i alt væsentligt tilslutte sig de synspunkter, der  

 er tilkendegivet i udtalelsen fra flertallet om funktion, arbejdsområde og  

 sammensætning af de videnskabsetiske komiteer.
Men mindretallet finder, at det havde været hensigtsmæssigt, om  

 bestemmelserne i kapitel 4 om forskning på befrugtede menneskelige æg m.v.  

 var blevet udskilt i en særlig lov.
Mindretallet støtter derfor  

 ændringsforslagene derom.
 Mindretallet forventer, at komitesystemet vil fungere gnidningsløst i  

 adskillige år fremover med de regler, der nu bliver lovfæstet.
Derimod kan mindretallet meget vel forestille sig, at regler for forsøg på  

 befrugtede æg og andre forplantningsteknologiske eksperimenter vil undergå  

 forandringer, måske med korte mellemrum, således at hyppige lovændringer vil  

 blive nødvendige.
Derfor er det ikke logisk at lægge dette helt specielle  

 forskningsområde ind i en lov, hvis væsentligste indhold er regler for  

 komitesystemet.
 Sammenblanding af komitelovgivning og lovgivning om forplantningsteknologi  

 kan endvidere medføre, at udvalgsmedlemmer på grund af modstand mod  

 enkeltheder i afsnittene om forplantningsteknologi ikke kan stemme for loven  

 som helhed, selv om der var fuld støtte til komitedelen af loven.
 Mindretallet ser frem til den redegørelse, sundhedsministeren vil  

 fremlægge inden udgangen af 1992 vedrørende forplantningsteknologi, og vil  

 allerede på nuværende tidspunkt tilkendegive, at en særlig lovgivning på  

 området bør etableres.
 Et femte mindretal (Kristeligt Folkepartis medlem af udvalget)  

 indstiller lovforslaget til vedtagelse med de under nr. 4, 6, 7, 8, 9  

 og 10 stillede ændringsforslag.
 Mindretallet udtaler, at lovforslaget ville have været klarere, hvis  

 ministeren havde delt det i to, således at et forslag omhandlede proceduren  

 for biomedicinske forsøg og et andet, hvilke forsøg der må foretages.
Anvendelsen af befrugtede æg til forskning eller behandling er etisk  

 uacceptabelt.
En tilladelse til det vil betyde, at de nuværende begrænsninger  

 inden for menneskets forplantning, som sættes af biologien, vil blive  

 overskredet eller ophævet med hjælp af medicinsk højteknologi.
Alle mere  

 eller mindre vilkårligt fastsatte begrænsninger, tidsfrister og juridiske  

 spilleregler vil da kunne argumenteres bort igen med henvisning til nye  

 mulige videnskabelige landvindinger, samfundsøkonomisk nyttevirkning,  

 ligestillingsbestræbelser eller slet og ret næstekærlighed.
 Ved at fokusere på fortsat forbedring af reagensglasmetoden er der en  

 betydelig risiko for, at forskning i og behandling af årsagerne til  

 barnløshed nedprioriteres og sikkert vil blive yderligere nedprioriteret,  

 efterhånden som reagensglasmetoden forbedres og billiggøres.
Kristeligt Folkeparti har stor forståelse for de ufrivilligt barnløse par,  

 som presser på for at få forbedret in vitro-befrugtningsteknikken.
Deres  

 problemer bør imidlertid løses gennem en intensivering af forskningen i  

 årsagerne til barnløshed og bekæmpelsen af den.
Herudover mener Kristeligt  

 Folkeparti, at adoption er et godt alternativ til reagensglasbefrugtning, og  

 partiet vil arbejde for en liberalisering af adoptionsreglerne.
 Såfremt de af Kristeligt Folkeparti stillede ændringsforslag ikke vedtages  

 ved 2. behandling, vil Kristeligt Folkeparti stemme imod lovforslaget ved 3.  

 behandling.
 ÆndringsforslagAf et mindretal (SF):
 Ny paragraf 1) Før § 1 indsættes efter kapiteloverskriften som ny  

 paragraf:
»§ 01. Loven har til formål at beskytte mennesker og afdøde,  

 der deltager i eller er genstand for biomedicinske forsøg.« Af et flertal (S, V og KF), tiltrådt af et mindretal (CD og  

 RV):
 Ny paragraf 2) Før § 1 indsættes efter kapiteloverskriften som ny  

 paragraf:
 »§ 02. Loven har til formål at fastlægge de retlige rammer  

 for den videnskabsetiske bedømmelse af biomedicinske forskningsprojekter.
Stk. 2. Det videnskabsetiske komitesystems opgave er at sikre  

 beskyttelsen af forsøgspersoner, der deltager i biomedicinske  

 forskningsprojekter, samtidig med, at der skabes mulighed for udvikling af  

 ny, værdifuld viden.« Til § 3 3) Stk. 3 affattes således:
» Stk. 3. Det ene af de medlemmer, der udpeges af  

 undervisnings- og forskningsministeren, skal repræsentere statslige  

 forskningsinteresser.
Det andet medlem samt de 2 medlemmer, der udpeges af  

 sundhedsministeren, skal repræsentere folkeoplysende, almenkulturelle eller  

 sociale interesser, der er af betydning for den centrale komites virke.
Disse  

 medlemmer må ikke have sæde i kommunale råd eller i Folketinget.« Til § 5Af et mindretal (SF og KRF), tiltrådt af et mindretal  

 (RV):
 4) I stk. 1 udgår nr. 2 .
 Nr. 3 og 4 bliver herefter nr. 2 og 3.
 Af et mindretal (SF):
 5) Stk. 2 affattes således:
»Stk. 2 . Det samme gælder forskningsprojekter, hvori  

 biomedicinsk forskning som nævnt i stk. 1 udgør en væsentlig bestanddel af  

 det samlede projekt.« Af et mindretal (SF), tiltrådt af et mindretal (KRF):
 Til § 7 6) Stk. 3 affattes således:
»Stk. 3 . Der må ikke foretages biomedicinske forsøg på  

 mennesker, der er tvangsanbragt på institution.« Af et mindretal (SF og KRF), tiltrådt af et mindretal (CD og  

 RV):
 Til kapitel 4 7) Kapitlet (§§ 13 og 14) udgår.
 Af et mindretal (KRF), tiltrådt af et mindretal (SF og RV):
 Til § 16 8) I stk. 1 ændres »§ 5, § 6, § 13, stk. 2, 3,  

 4 og 5, og § 14« til: »§§ 5 og 6«.
 Til § 18 9) Nr. 2, 4, 5, 6 og 7 udgår.
 Nr. 3 bliver herefter nr. 2.
 Af sundhedsministeren , tiltrådt af et flertal (udvalget med  

 undtagelse af FP):
 Til § 19 10) Paragraffen affattes således:
»§ 19. Loven gælder ikke for Færøerne og Grønland, men kan  

 ved kongelig anordning sættes i kraft for Færøerne med de afvigelser, som de  

 særlige færøske forhold tilsiger.« Bemærkninger Til nr. 1 Med ændringsforslaget bestemmes det, at loven har til formål at  

 beskytte personer og afdøde, der deltager i eller er genstand for  

 biomedicinske forsøg.
Vedtages ændringsforslaget, siger loven, at ingen  

 motiver kan retfærdiggøre brugen af enkelte mennesker som rene midler til  

 gavn for andre.
 Til nr. 2 Ændringsforslaget gengiver lovens formål, som er at skabe  

 retligt bindende rammer for den videnskabsetiske bedømmelse af biomedicinske  

 forskningsprojekter i Danmark.
 Det vil sige, at et forskningsprojekt først må iværksættes, når det er  

 godkendt af det videnskabsetiske komitesystem.
Udtrykket »forsøgspersoner« skal forstås i vid forstand.
Det  

 gælder, hvad enten forskningsprojektet udføres på levendefødte menneskelige  

 individer, fosteranlæg, menneskelige kønsceller, der agtes anvendt til  

 befrugtning, eller afdøde.
Stk. 2 fremhæver, at der i den videnskabsetiske bedømmelse af  

 forskningsprojekter skal foretages en afvejning af beskyttelseshensynene til  

 den enkelte forsøgsperson samtidig med, at der i komitebedømmelsen skal indgå  

 en vurdering af, om forskningsprojektet er af god videnskabelig standard, og  

 om projektet har et lødigt formål, herunder om der er tale om et projekt, der  

 kan bidrage til udvikling af ny, relevant viden.
Komitebedømmelsen skal  

 således ikke blot omfatte en snæver videnskabsetisk vurdering, men skal  

 tillige inddrage mere almene etiske aspekter.
 Til nr. 3 Ændringsforslaget har til formål at sikre en overvægt af læge  

 medlemmer i Den Centrale Videnskabsetiske Komite.
 Til nr. 4 og 7 Til ændringsforslagene har et mindretal (Socialistisk  

 Folkeparti) følgende bemærkninger:
Spørgsmålet om forsøg på menneskets kønsceller, befrugtede æg, fosteranlæg  

 og fostre er særdeles kompliceret og et følelsesmæssigt vanskeligt emne at  

 tage stilling til.
Derfor finder forslagsstillerne, at hele dette spørgsmål  

 må behandles selvstændigt i Folketinget efter en indgående offentlig debat,  

 som ikke er sammenkædet med dette andet store område, nemlig den generelle  

 lovgivning om biomedicinske forsøg på mennesker.
Forslagsstillerne afventer  

 her forslag til lovgivning fra sundhedsministeren på et senere tidspunkt.  

 Forslagsstillerne ønsker i den forbindelse også en drøftelse af de  

 lovgivningsmæssige forhold om behandling med reagensglasbefrugtning.
 Til nr. 4, 7, 8 og 9 Til ændringsforslagene har et mindretal (Kristeligt  

 Folkeparti) følgende bemærkninger:
 Ændringsforslagene betyder, at det gældende forbud i lov nr. 353 af 3.  

 juni 1987 mod forskning på befrugtede menneskelige æg og kønsceller, der  

 agtes anvendt til befrugtning, bevares.
Kristeligt Folkeparti fastholder den grundlæggende respekt for det  

 menneskelige liv fra befrugtningsøjeblikket.
Den nyere teknologiske udvikling  

 giver menneskene nogle muligheder, som vi af etiske grunde må afholde os fra  

 at benytte os af.
Kristeligt Folkeparti vil meget gerne hjælpe de ufrivilligt barnløse til  

 at få deres ønske om et barn opfyldt.
Men vi mener, at forskellige former for  

 adoption vil være et godt alternativ til reagensglasmetoden, og vil arbejde  

 for en liberalisering af adoptionsreglerne.
Til nr. 5 Spørgeskemaundersøgelser og registerforskning, hvis  

 metodeproblemer henhører under den samfundsvidenskabelige og humanistiske  

 referenceramme, bør vurderes ud fra andre kriterier end de  

 lægevidenskabelige.
Om dette emne viste der sig uenighed i betænkning nr.  

 1185/1989: »Forskning på mennesket - etik/jura«, og  

 forslagsstillerne forventer en uddybet behandling af disse forskningsområder,  

 inden der fremsættes lovforslag herom.
Til nr. 6 Her tænkes bl.a. på indsatte i fængsler eller børn, der er  

 tvangsanbragt på institution.
Det afgørende er, at disse mennesker er i et  

 direkte afhængighedsforhold, som gør, at de aldrig vil kunne træffe et frit  

 valg, heller ikke til at deltage i biomedicinske forsøg.
Der er formentlig  

 tale om meget få biomedicinske forsøg, så bestemmelsen vil få relativt lille  

 betydning for den lægevidenskabelige forskning, men det er vigtigt for  

 forslagsstillerne at give en retsgaranti for mennesker, der er i denne  

 situation.
 Til nr. 10 Da det grønlandske sundhedsvæsen er overført til Grønland den  

 1. januar 1992, gælder forbeholdet i § 19 om, at loven kan sættes i kraft ved  

 kongelig anordning for disse landsdele, kun for Færøerne.
Hanne Andersen (S) Dorte Bennedsen (S) Martin Glerup (S) Anna-Marie Hansen  

 (S) Tove Lindbo Larsen (S) Torben Lund (S) nfmd.
Lone Møller (S) Birgitte  

 Husmark (SF) Lis Noer Holmberg (CD) Karen Højte Jensen (KF) Fischer (KF)  

 Mariann Fischer Boel (V) Anders Mølgaard (V) Jørgen Winther (V) Køpke  

 Christensen (FP) fmd.
Elisabeth Arnold (RV) Inger Stilling Pedersen  

 (KRF) Bilag Nogle af udvalgets spørgsmål til sundhedsministeren og dennes besvarelse  

 heraf Spørgsmål 25:
»Ministeren bedes oplyse, om de forsøgspersoner, der omtales i punkt  

 10 i »Det Etiske Råds udtalelse om de videnskabsetiske aspekter af  

 forsøg på mennesket«, jf.
L 59 - bilag 21, er omfattet af lov om  

 patientforsikring.
Dækker § 1, stk. 2, og § 4, stk. 1 og 3, i lov nr. 367 af  

 6. juni 1991 om patientforsikring fuldt ud de forsøgspersoner, der er omtalt  

 i L 59 - bilag 21?» Svar:
I Det Etiske Råds udtalelse, punkt 10, anføres, »at man bør indføre  

 et objektivt ansvar for alle skader, som personer, der deltager i forsøg,  

 pådrager sig.
Der bør således indføres en forsikring, som også omfatter  

 skader i forbindelse med forsøg«.
 Loven om patientforsikring, der træder i kraft 1. juli 1992, er dels  

 begrænset til offentlige sygehuse og sygehuse, hvormed det offentlige har  

 driftsoverenskomst, jf. lovens § 1, stk. 1, dels undtaget skader, der skyldes  

 egenskaber ved lægemidler, jf. § 3, stk. 3.
 Ifølge lovens § 1, stk. 2, pkt. 1, sidestilles patienter efter § 1, stk.  

 1, med personer, der deltager i biomedicinske forsøg, der ikke indgår som led  

 i diagnostik eller behandling af personens sygdom.
 Patientforsikringsloven dækker derfor de raske forsøgspersoner efter  

 lovens § 1, stk. 2, medens de forsøgspersoner, hvor »forsøget«  

 indgår som et led i behandlingen af patientens lidelse (de af rådet benævnte  

 »behandlingsforsøg«), dækkes efter lovens almindelige  

 erstatningsområde efter § 1, stk. 1, jf. § 2, stk. 1.
Dog er skader i forbindelse med afprøvning af lægemidler efter lovens § 4,  

 stk. 2, jf. § 3, stk. 3, holdt uden for lovens dækningsområde.
Efter lovens §  

 3, stk. 3, ydes der som anført ikke efter patientforsikringsloven erstatning  

 for skader, der skyldes egenskaber ved de lægemidler, der er anvendt ved  

 undersøgelse, behandling eller lignende.
Dette skyldes, jf. bemærkningerne  

 til lovforslaget, at et EF-direktiv om produktansvar og den senere danske  

 følgelov om produktansvar (L 371 - 7/6 1989) direkte regulerer  

 erstatningsansvar for produkter, herunder lægemidler.
 Hvis der under afprøvning af lægemidler begås en egentlig lægelig fejl  

 m.v., vil en skade dog være omfattet af patientforsikringslovens almindelige  

 erstatningsområde, jf. § 1, stk. 1, idet det her er forudsat, at der ikke er  

 fejl ved selve lægemiddelproduktet eller i producentens anvisning for  

 afprøvning af lægemidlet.
Endelig er forsøg generelt ikke omfattet af patientforsikringsloven, hvis  

 det drejer sig om forsøg/behandlinger hos privatpraktiserende læger, private  

 firmaer m.fl.
Her gælder de almindelige regler for erstatningsansvar, evt.  

 produktansvarsloven, hvis det drejer sig om lægemidler.
 Udvalgets spørgsmål om indholdet af patientforsikringslovens § 4, stk. 1  

 og 3, opfattes således, at denne bestemmelse indeholder et objektivt ansvar  

 som nævnt i Det Etiske Råds udtalelse.
 Efter lovens § 4, stk. 1, indføres der reelt et objektivt  

 erstatningsansvar for raske forsøgspersoner, idet det i forvejen udvidede  

 erstatningsansvar ved forsøg på raske forsøgspersoner skærpes gennem  

 indførelse af en omvendt bevisbyrde, således at erstatning udbetales,  

 medmindre det er overvejende sandsynligt, at skaden har anden årsag.
 Hvor der er tale om de af rådet nævnte behandlingsforsøg, er  

 erstatningsansvaret derimod omfattet af patientforsikringslovens normale  

 erstatningsansvar, jf. lovens § 2, stk. 1. Denne regel indebærer i øvrigt en  

 skærpelse i forhold til de almindelige erstatningsansvarsregler, men kan på  

 den anden side næppe (dog undtaget § 2, stk. 1, nr. 2, om apparaturfejl)  

 betegnes som et objektivt ansvar.
 I lovens § 4, stk. 3, bestemmes, at de raske forsøgspersoner også kan få  

 erstatning for psykiske skader.
SUNDHEDSSTYRELSEN Ved brev af 12. februar 1992 med bilag (2. kt. j.nr. 383-5/1991) anmodede  

 Sundhedsministeriet Sundhedsstyrelsen om en udtalelse til brug for  

 sundhedsministerens besvarelse af spørgsmål 80, 81 og 88 oversendt fra  

 Folketingets Sundhedsudvalg ad L 59/L 19.
 Sundhedsstyrelsen kan udtale følgende:
 Spørgsmål 80:
»Vil ministeren redegøre for, hvad hensigten er med et opsætte  

 befrugtede æg i kvindens livmoder, når disse æg har været genstand for  

 forskning (jf.
L 59, § 13, stk. 4)?» Svar:
Bestemmelsen i § 13, stk. 4, må ses i sammenhæng med § 13, stk. 1,  

 hvorefter kun forsøg, som har til formål at forbedre in vitro-befrugtning, må  

 udføres, samt med det efterfølgende afsnit af § 13, stk. 4, hvor det  

 fastslås, at opsætning kun må ske, hvis der ikke er risiko for videregivelse  

 af arvelige sygdomme m.v.
Jf.
Sundhedsstyrelsens bidrag til besvarelse af  

 spørgsmål 14, ad L 166 under 15. august 1991 med supplerende brev af 9.  

 september 1991 ad samme kan der principielt forudses bl.a. forsøg, som skal  

 fremme sædcellers mulighed for at trænge ind i ægceller og befrugte disse, og  

 hvor det ikke er tænkeligt, at arvemassen forandres.
Eksempelvis: Hvis  

 ufrugtbarhed hos et par forårsages af, at manden har meget få egnede  

 sædceller, kunne mikro-udboring eller »slibning« af æggets  

 overflade tænkes at muliggøre en sådan befrugtning, og formålet vil da være  

 opsætning i livmoderen med henblik på fremkaldelse af en graviditet.
 Spørgsmål 81:
»Hvordan vil ministeren sikre, at der ikke er risiko for  

 videregivelse af arvelige sygdomme m.m. (jf.
L 59, § 13, stk. 4)?» Svar:
Bestemmelsen må ses i sammenhæng med foranstående punkt i § 13, stk. 4,  

 jf. besvarelsen af spørgsmål 80. Der tænkes således på mutation eller  

 beskadigelse af arvemassen m.v. som følge af eksperimentelle påvirkninger,  

 det vil sige, det skal være udelukket, at den anvendte teknik kan fremkalde  

 sådanne ændringer.
Derimod kan der som udgangspunkt ikke være sikkerhed for,  

 at arvelige sygdomme forårsaget af kvindens eller mandens arvelige anlæg ikke  

 videregives, hvilket heller ikke tilsigtes med bestemmelsen.
 Spørgsmål 88:
»Ministeren bedes tilsende udvalget en uddybende beskrivelse, jf.  

 tidligere besvarelse, af fosterets udvikling.« Svar:
Spørgsmålet refererer til sundhedsministerens besvarelse af spørgsmål nr.  

 8, ad L 166. I sit bidrag til besvarelsen af spørgsmålet omtalte  

 Sundhedsstyrelsen særligt de første ca. 40 dage efter  

 befrugtningstidspunktet, det vil sige til og med 8. uge efter seneste  

 menstruation.
Denne del af fosterudviklingen anses i almindelighed for at  

 være særlig kritisk, fordi kønsudviklingen, anlæggelsen af organsystemerne,  

 arme og ben, sker i denne periode.
Sundhedsstyrelsen har opfattet ønsket om  

 uddybning således, at der er ønsket angivet hovedpunkter også i fosterets  

 senere udvikling, og skal henvise til vedlagte bilag 1, som er uddrag af  

 materiale udarbejdet af Sundhedsstyrelsens 1. afdeling.
De i figuren angivne  

 graviditetslængder refererer til første dag af seneste menstruation, og det  

 bemærkes, at varigheden i forhold til selve befrugtningstidspunktet vil være  

 ca. 2 uger kortere end de angivne værdier.
 Spørgsmål 92:
»Ministeren anmodes om at sende udvalget en redegørelse om den  

 lovgivning i Tyskland og England, som ministeren sendte til udvalget i  

 forbindelse med besvarelsen af spørgsmål nr. 45, jf. bilag 65. Redegørelsen  

 bør omfatte en oversigt, der viser, om man i Tyskland og England har  

 bestemmelser, der svarer til kapitel 4 i L 59.« Svar:
Den tyske lovgivning »Gesetz zum Schutz von Embryonen« af 13.  

 december 1990 åbner ikke mulighed for, at der udføres forskning på befrugtede  

 menneskelige æg, idet § 1, litra 2, i loven bestemmer, at det er strafbart at  

 befrugte en ægcelle kunstigt til andet formål end at frembringe en graviditet  

 hos den kvinde, som ægcellen stammer fra.
Denne bestemmelse betyder, at den  

 tyske lov ligesom L 59 forbyder donation af befrugtede menneskelige æg (L 59,  

 § 13, stk. 5).
 Loven indeholder derudover bestemmelser, der forbyder, at der foretages  

 valg af barnets køn i forbindelse med den kunstige befrugtning, undtagen i de  

 tilfælde, hvor valget af køn har betydning for at undgå, at barnet har en  

 kønsbestemt sygdom (§ 3).
 Den tyske lov §§ 5, 6 og 7 indeholder ligesom L 59, kapitel 4, § 14,  

 forbud mod at foretage manipulation med den menneskelige arvemasse og forbud  

 mod at fremstille arvemæssigt identiske menneskelige individer.
 Den engelske lov »Human Fertilisation and Embryology Bill« (Bill  

 141) giver en videre adgang til forskning på befrugtede æg end L 59, § 13,  

 idet der kan udstedes tilladelse til forskning til andre formål end blot at  

 forbedre in vitro-befrugtningsteknikken eller andre behandlinger for  

 ufrivillig barnløshed, hvor en kvindes æg befrugtes uden for livmoderen.
 Den engelske lov åbner således mulighed for, at der kan udstedes  

 tilladelser til forskning (licences for research), hvis forskningen har  

 følgende formål:
 - Fremme af forskning i forbindelse med barnløshed.
 - Udvidelse af kendskabet til grundene til aborter.
 - Udvikling af mere effektive måder til prævention.
 - Udvikling af metoder til at opdage gen- og kromosomabnormaliteter i  

 embryoner før implantation.
 Den engelske lov indeholder regler om embryoner, æg og sædceller samt  

 regler for indhentelse af samtykke fra æg- og sæddonorer.
 Ligesom den tyske lov og L 59 indeholder den engelske lov også forbud mod  

 genetisk manipulation med den menneskelige arvemasse.
 I den engelske lov har man ligesom i L 59 valgt at sætte grænsen for  

 forsøg med befrugtede menneskelige æg til 14 dage efter befrugtningen (Punkt  

 3, underafsnit (3) og (4), linje 30-45).
 Loven indeholder desuden bestemmelser om et kontrolorgan (Human  

 Fertilisation and Embryology Authority), der er nedsat med henblik på at  

 kontrollere forskning på befrugtede menneskelige æg m.v.
Jeg mener, at vi med L 59 har fundet en god balance i forbindelse med det  

 meget svære emne, som forskning på befrugtede menneskelige æg er.
I stedet  

 for at udelukke enhver forskning på området, som er konsekvensen af den tyske  

 lovgivning, sker der ved L 59 en forsigtig åbning på det enkelte område, som  

 har til formål at forbedre in vitro-forplantningsteknikken i forbindelse med  

 teknikkerne til kunstig befrugtning.
 Spørgsmål 93:
»Ministeren anmodes om at indhente årsagsforklaringer til de  

 periodeangivelser, der er nævnt under punkt 3 i vedlagte bilag.
Bilaget blev  

 udleveret til medlemmerne af Udvalget vedrørende Det Etiske Råd i forbindelse  

 med et besøg på Rigshospitalet den 19. februar 1990.« Svar:
 Jeg kan henholde mig til vedlagte skrivelse af 30. marts 1992 fra  

 Rigshospitalets direktion.
Rigshospitalet Direktionen 30. marts 1992 Med henvisning til journal nr. 383-5/1991 har Rigshospitalets direktion  

 forespurgt reproduktionsbiologisk laboratorium på afdeling Y vedrørende  

 besvarele af spørgsmål 93 punkt a, b og c.
 Direktionen vedlægger i kopi besvarelsen fra reproduktionsbiologisk  

 laboratorium, til hvilken direktionen henholder sig.
Vedr.: Udtalelse til brug for besvarelse af spørgsmål 93 og vedlagte  

 bilag punkt 3 Dyrkning af befrugtede æg (præ-embryoer) i maksimalt 14 dage.
 a) Med henblik på nedfrysning (i 4-5 dage).
Normalt bliver befrugtede æg dyrket uden for kroppen i 2 til 3 dage,  

 førend de bliver indført i livmoderen.
Efter nedfrysning er det normalt, at  

 de befrugtede æg dyrkes yderligere et døgn for at se, hvordan de har klaret  

 dybfrysningen.
Det betyder, at perioden uden for kroppen vil blive 3 til 4  

 dage.
For ikke at komme i karambolage med en lovfastsat tidsgrænse har vi  

 foreslået 4 til 5 dage.
 b) Med henblik på kvalitetskontrol (i 7 dage).
Først efter dyrkning i 6 til 7 dage uden for kroppen vil det befrugtede æg  

 have delt sig et tilstrækkeligt antal gange til, at kvaliteten af  

 dyrkningsbetingelserne kan evalueres.
Heri indgår tillige en vurdering af,  

 hvordan det befrugtede æg differentierer i denne periode.
 c) Med henblik på undersøgelser af implantation (i op til 14 dage).
I naturen begynder implantationen cirka 6 dage efter ægløsningen.
Herefter  

 tager det cirka en uge, førend præ-embryoet er kommet ud af sin skal og har  

 gravet sig ned i livmoderen og er endeligt implanteret.
Først på det tidspunkt, dvs. 13 til 14 dage efter ægløsningen, ses de  

 første tegn på et egentligt embryo.
Det vil sige, at der går ca. 14 dage,  

 inden selve individet begynder at vise sig.
Efter ca. 14 dage vil mindre end  

 1 pct. af de celler, præ-embryoet består af, danne embryoet, fosteret og  

 endelig selve barnet. 99 pct. af cellerne vil på dette tidlige tidspunkt  

 medgå til dannelse af fosterhinder og moderkage Såfremt yderligere oplysninger eller andre informationer ønskes, står jeg  

 gerne til rådighed.
 Spørgsmål 96:
»Ad ministerens svar på spørgsmål 94, jf. bilag 84 Ministeren bedes sende udvalget ministerens forslag til den konkrete  

 udmøntning af de i svaret nævnte ministerbemyndigelser.
Ministeren bør i den  

 forbindelse klart tilkendegive, hvilke principper og retningslinjer  

 ministeren vil tage i anvendelse.« Svar:
Som nævnt i mit svar på spørgsmål 94 forudsætter den konkrete udmøntning  

 af bemyndigelsen i § 7, stk. 2, bl.a. en drøftelse med relevante  

 myndigheder og instanser som f.eks.
Sundhedsstyrelsen, det videnskabsetiske  

 komitesystem, Den alm. danske lægeforening m.fl.
 Jeg kan derfor for nærværende alene præcisere en række principielle  

 synspunkter, som Sundhedsministeriet vil lægge til grund under disse  

 drøftelser.
ad det informerede samtykke* Det slås fast, at voksne habile  

 patienters og raske forsøgspersoners samtykke til at deltage i projekter  

 altid skal opnås på baggrund af fuld information om disses indhold, herunder  

 forudselige risici og fordele.
Undtagelser herfra kan kun komme på tale ved  

 registerforskning, jf. lovforslagets § 7, stk. 3, og i tilfælde, hvor  

 personen midlertidigt er ude af stand til at modtage information og give  

 samtykke på grund af bevidstløshed eller af andre årsager, jf. lovforslagets  

 § 7, stk. 1, nr. 3. I de sidstnævnte situationer må der stilles krav om, at  

 forskningen kun kan udføres på personer, der befinder sig i denne tilstand,  

 at samtykke indhentes fra de nærmeste pårørende, og at efterfølgende  

 information af forsøgspersonerne gives, hvis og så snart det er muligt.
 * Stedfortrædende samtykke fra forældre/værge skal indhentes ved  

 umyndighed (mindreårige og umyndiggjorte). Kravet om forældre/værgesamtykke  

 bør generelt gælde mentalt handicappede personer, hvad enten de er  

 umyndiggjort eller ej, hvis deres handicap gør dem ude af stand til at forstå  

 informationens indhold og rækkevidde.
Omvendt bør der, i det omfang den potentielle deltagers mentale evner  

 taler derfor, lægges vægt på vedkommendes holdning til deltagelsen.
Det bør  

 således slås fast, at et nej altid skal respekteres, mens et ja ikke altid  

 kan efterleves.
I begge tilfælde bør desuden gælde, at der ikke bør  

 gennemføres forskningsprojekter på børn, psykisk syge og mentalt  

 handicappede, som kan udføres på habile voksne personer.
 Endelig kan der være grund til at gentage, at forskning på personer, der  

 er tvangsindlagt eller tvangstilbageholdt på psykiatriske institutioner, er  

 forbudt i medfør af loven om frihedsberøvelse og anden tvang i psykiatrien  

 (lov nr. 331 af 24. maj 1989).
 * Det slås fast, at hensynet til fosteret/spædbarnet sætter grænser for,  

 hvilke typer forskning der må gennemføres på den gravide/moderen.
Samtidig har fosteret/spædbarnet krav på, at der vises særlig  

 agtpågivenhed over for, hvilke typer forskning der tillades udført på dem.  

 Begrundelsen herfor er, at de - ligesom mentalt handicappede og lidt større  

 børn - er i andres varetægt, dvs. i så udpræget grad henvist til andres  

 hjælp, omsorg og pleje.
Det slås fast, at kun projekter, som kan komme  

 fosteret/spædbarnet eller moderen til gode, eller som har til formål at  

 studere svangerskabets (amningens) problemer, bør tillades - og kun hvis  

 moderen og fosteret ikke udsættes for uacceptable risici.
 * Med hensyn til frihedsberøvede bør det slås fast, at en forudsætning  

 for, at disse kan deltage i biomedicinske forskningsprojekter, er, at  

 projektet kun kan gennemføres på frihedsberøvede og kan tænkes at komme disse  

 til nytte.
* Herudover bør f.eks. skriftlighedskravet præciseres således, at  

 forsøgsdeltagerne ikke bibringes en opfattelse af, at vedkommende - helt  

 eller delvis - påtager sig ansvaret for forsøgets gennemførelse eller i  

 øvrigt fraskriver sig sine rettigheder.
Det vil også blive præciseret, at  

 forsøgsdeltagerne så vidt muligt bør have god tid til at tage stilling til  

 deltagelsen i forskningsprojektet.
ad risikoafvejningen * Både behandlings- og forskningssituationen kan være  

 forbundet med risici for patient og forsøgsperson.
I behandlingssituationen  

 vil lægens vurdering af, hvor grænserne for en acceptabel risiko går,  

 væsentligt blive styret af hensynet til patientens velfærd og de  

 begrænsninger, samfundet sætter i form af det juridiske ansvar for forsvarlig  

 lægegerning.
I forskningssituationen kommer der det yderligere moment ind, at  

 forskningsprojektet ikke alene sigter mod den enkelte involverede patients  

 nytte.
Det gør det nødvendigt at formalisere risikoafvejningen, når projektet  

 forelægges.
Generelt bør det således slås fast, at raske forsøgspersoner ikke må  

 udsættes for risici ud over det helt minimale.
Hvor der er tale om klinisk  

 forskning på voksne, habile patienter, må en højere risiko - naturligvis  

 efter fornøden information og opnåelse af samtykke - kunne accepteres ud fra  

 den betragtning, at forsøget kan rumme fordele for patienten og kommende  

 patienter.
Medvirker en patient i et projekt, der ikke vedrører den sygdom,  

 patienten lider af, er situationen den samme som ved raske forsøgspersoner.  

 Er patienten ude af stand til at modtage information og give samtykke, må de  

 påregnelige fordele ved projektet for patienten være meget store for at kunne  

 begrunde en risiko, der svarer til, hvad der kan accepteres for voksne,  

 habile patienter.
Der er med andre ord tale om en risikoskala, som ikke kan formaliseres så  

 vidt, at der ikke kan opstå usikkerhed i det enkelte tilfælde.
Det vil i  

 meget høj grad være bedømmelsen i den videnskabsetiske  

 komite/Sundhedsstyrelsens lægemiddelafdeling, der i det enkelte tilfælde må  

 sikre en forsvarlig afvejning.
I den ene ende af skalaen har man ingen  

 risiko, i den anden en risiko, der er så høj, at den er direkte  

 velfærdstruende.
Et sted på denne skala går grænsen, idet forskeren under  

 ingen omstændigheder er berettiget til at sætte forsøgspersonens velfærd på  

 spil af hensyn til forskningen.
 I forbindelse med udmøntningen af bemyndigelsen i § 13, stk. 5, vil  

 følgende principper og retningslinjer blive lagt til grund:
ad nedfrysning * Nedfrysning af ubefrugtede menneskelige æg kan  

 ske med henblik på senere tilbageføring til den kvinde, der har afgivet  

 ægget, eller med henblik på donation.
Ubefrugtede menneskelige æg må ikke  

 være nedfrosset i mere end 1 år.
 Nedfrysningen af befrugtede menneskelige æg kan finde sted med henblik på  

 senere tilbageføring til den kvinde, hvorfra det befrugtede æg hidrører.  

 Befrugtede menneskelige æg må ikke være nedfrosset i mere end 1 år.
* Før nedfrysningen finder sted, skal der foreligge skriftligt samtykke  

 til nedfrysning og opbevaring.
Den/de pågældende skal forinden informeres om  

 alle relevante aspekter af nedfrysningen.
 Ubefrugtede menneskelige æg må kun optøs og anvendes i overensstemmelse  

 med donors bestemmelse.
Befrugtede menneskelige æg må kun optøes og anvendes, såfremt begge parter  

 afgiver skriftligt samtykke før hver behandlingscyklus.
Det forudsættes  

 således, at befrugtede æg destrueres i tilfælde af vedkommendes død eller  

 skilsmisse/separation, samt at vedkommende ikke kan give samtykke til, at det  

 befrugtede æg bruges til befrugtning efter den pågældendes død.
Det vil med  

 andre ord sige, at en ægtefælle/samlever ikke efterfølgende kan kræve det  

 befrugtede menneskelige æg udleveret.
 ad donation * Donation af ubefrugtede menneskelige æg er tilladt.  

 Derimod er det ikke tilladt at donere befrugtede menneskelige æg.
* Der skal foreligge et skriftligt samtykke til donation.
Forinden skal  

 vedkommende informeres om konsekvenserne heraf.
* Donor skal sikres anonymitet.
En donor kan ikke få oplysninger om  

 parrets eller barnets identitet.
 * Herudover bør der fastsættes bestemmelser om adgangen til at fortryde et  

 samtykke til donation og grænser for antallet af børn, der må fødes efter  

 donation.
 Bemyndigelsen i § 15, stk. 4, er i det væsentlige af teknisk karakter, og  

 udmøntningen heraf må bero på en drøftelse med de relevante myndigheder.
 Spørgsmål 97:
»Ministeren bedes begrunde, hvorfor ministeren vil fastsætte en  

 grænse på 1 år i forbindelse med nedfrysning af befrugtede menneskelige æg.  

 Ministeren bedes overveje, om det ikke vil være mere hensigtsmæssigt at sætte  

 tidsrammen i forhold til behandlingsresultatet, således at de befrugtede æg  

 destrueres efter endt behandling - med eller uden resultat.« Svar:
 Jeg kan henholde mig til vedlagte udtalelse af 14. april 1992 fra  

 Sundhedsstyrelsen.
 Med den valgte tidsgrænse på 1 år mener jeg således, at der er sikret en  

 rimelig balance mellem de forskellige hensyn, der gør sig gældende på dette  

 område.
Sundhedsstyrelsen 4. april 1992 Ved brev af 7. april 1992 (2. kt. j.nr. 383-5-1991) anmodede  

 Sundhedsministeriet om styrelsens udtalelse til brug for besvarelsen af  

 spørgsmål 97 ad L 59/L 19 fra Folketingets Sundhedsudvalg til ministeren,  

 ligesom ministeriet efterfølgende telefonisk har udbedt sig bidrag til  

 besvarelse af spørgsmål 99.
 Sundhedsstyrelsen kan udtale følgende:
 Spørgsmål 97:
»Ministeren bedes begrunde, hvorfor ministeren vil fastsætte en  

 grænse på 1 år i forbindelse med nedfrysning af befrugtede menneskelige æg.  

 Ministeren bedes overveje, om det ikke vil være mere hensigtsmæssigt at sætte  

 tidsrammen i forhold til behandlingsresulattet, således at de befrugtede æg  

 destrueres efter endt behandling - med eller uden resultat.« Svar:
Først med fødsel af levende barn kan det tilsigtede behandlingsresultat af  

 reagensglasbefrugtningen siges at være opnået.
Fremkaldelse af graviditet kan  

 i sig selv ikke anvendes som kriterium for, at resultatet er opnået, idet der  

 selv da må tages hensyn til forekomsten af spontan abort, hvilket kan  

 nødvendiggøre gentagelse af behandlingsforsøg efter pause.
Tilfældig sygdom,  

 ulykkestilfælde m.v. kan nødvendiggøre udskydelse af gentagen IVF-behandling.  

 Eventuelt kan en kvinde af andre grunde ønske en tænkepause, før nyt forsøg  

 besluttes.
Disse eksempler viser, at destruktion af æg efter en væsentlig  

 kortere periode end de foreslåede 12 måneder næppe ville kunne påregnes, selv  

 om tidsrammen blev sat i forhold til behandlingsresultatet.
Derimod ville et  

 sådant kriterium kunne nødvendiggøre længere opbevaring af udtagne æg end de  

 foreslåede 12 måneder.
 Spørgsmål 99:
»Ministeren bedes redegøre for, hvorledes og hvornår  

 DNA-sondeundersøgelser forventes taget i brug i det danske  

 sundhedsvæsen.« Svar:
 Spørgsmålet refererer, jf. det af ministeriet fremsendte bilag, til  

 ministeriets svar af 24. marts 1992 på spørgsmål 78 ad L 59/L 19, hvor der  

 henvistes til ligeledes vedlagt udtalelse af 5. marts 1992 fra Den Centrale  

 Videnskabsetiske Komite.
Sundhedsstyrelsen kan oplyse, at den i besvarelsen omtalte  

 DNA-teknologiske undersøgelse for genet for cystisk fibrose er et eksempel på  

 DNA-sondeundersøgelser.
Der er herhjemme desuden mulighed for at udføre  

 DNA-teknologisk diagnostik ved en række andre tilstande.  

 DNA-sondeundersøgelser er således allerede taget i brug i det danske  

 sundhedsvæsen.
I den centrale komitees bidrag til besvarelse af spørgsmål 79  

 omtales nederst side 2 »forventede fremtidige DNA-sondeundersøgelser . .  

 .«.
Denne forventning kan efter Sundhedsstyrelsens opfattelse ikke  

 præciseres ved at pege på bestemte sygdomme, der som de næste i rækken vil  

 kunne gøres til genstand for diagnostik/screening.
Styrelsen opfatter  

 formuleringen som en generel tilkendegivelse af, at screening baseret på  

 DNA-teknologiske undersøgelser i nogle tilfælde vil kunne medføre opstilling  

 af yderligere krav/betingelser fra komiteen i forbindelse med hypotetiske  

 fremtidige projekter.
