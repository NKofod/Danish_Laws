 (Til skifteretterne og amtsskatteinspektoraterne).
I.
Skifteretternes og amtsskatteinspektoraternes adgang til at frafalde  

 forhøjelse af arve- og gaveafgift.
1. Bekendtgørelse nr. 599 af 6. december 1974 om  

 ændring af bekendtgørelse om arve og gaveafgift nr. 161 af 28. marts 1973 som  

 ændret ved finansministeriets bekendtgørelse nr. 632 af 11. december 1973 er  

 udsendt.
Ved denne bekendtgørelse udvides skifteretternes og  

 amtsskatteinspektoraternes adgang til at frafalde afgiftsforhøjelser i  

 henhold til loven om afgift af arv og gave (lovbekendtgørelse nr. 443 af 28.  

 september 1972).
2. De i skattedepartementets cirkulære nr. 144 af 17.  

 juni 1970, pkt. 40 og pkt. 60, jfr. skattedepartementets cirkulære af 17.  

 februar 1948, IA og IIB, angivne retningslinier er stadig gældende.
Man kan  

 derfor til vejledning for skifteretterne og amtsskatteinspektoraterne ved  

 udøvelsen af deres skøn over, om der er anledning til at frafalde en  

 forskyldt forhøjelse, henvise til de nævnte cirkulærer.
3. For så vidt angår arveafgift skal man dog henlede  

 opmærksomheden på, at da boerne har frit valg til at sætte skæringsdagen i  

 boopgørelsen til et hvilket som helst tidspunkt mellem dødsdagen og den i  

 lovens § 26, stk. 1, 3. pkt., fastsatte 15 måneders frist, bør forhøjelsen  

 med 0,10 i henhold til lovens § 26, stk. 3, 1. pkt., kun helt frafaldes under  

 ganske særlige omstændigheder.
Når undskyldende omstændigheder i øvrigt  

 foreligger, kan der være grund til at frafalde en del af forhøjelsen, således  

 at der af ordensmæssige grunde fastholdes en forhøjelse nogenlunde svarende  

 til rentetabet, jfr. pkt. 9.
4. Den i henhold til lovens § 26 i øvrigt fastsatte  

 forhøjelse med 0,33 bør også kun helt frafaldes, når særlige omstændigheder  

 taler derfor.
Såfremt der er grundlag for at frafalde en del af forhøjelsen,  

 kan denne kun undtagelsesvis fastsættes lavere end til 0,10, og da altid som  

 foran under pkt. 3 anført, jfr. også pkt. 9.
 5. Opmærksomheden henledes på bestemmelsen i  

 skattedepartementets cirkulære nr. 144 af 17. juni 1970, pkt. 40, stk. 2.  

 Hvis forhøjelse frafaldes uden henvisning til et skriftligt og begrundet  

 andragende, må skifteretten vedlægge en redegørelse for grundlaget for  

 frafaldet af forhøjelsen.
6. For sen indgivelse af en gaveanmeldelse kan  

 skyldes, at parterne har ment, at der ikke er ydet nogen gave ved den  

 pågældende overdragelse.
Dette vil ofte være tilfældet, når aktier er  

 overdraget til den ved overdragelsen senest foreliggende skattekurs, eller  

 når en fast ejendom er overdraget til den på overdragelsestidspunktet senest  

 ansatte ejendomsværdi i henhold til lov om vurdering af faste ejendomme.
Der  

 kan i disse tilfælde være grund til helt at frafalde forhøjelsen, selv om  

 gaveanmeldelse indgives mere end et år for sent.
 7. I de i lovens § 47 omhandlede tilfælde vil der  

 derimod sjældent være grundlag for at fastsætte den forskyldte forhøjelse til  

 et beløb mindre end gaveafgiftens dobbelte beløb.
 8. Ved forskyldt forhøjelse af gaveafgift må det også  

 anses for rimeligt i almindelighed at fastholde en forhøjelse nogenlunde  

 svarende til rentetabet.
 9. Hvad angår beregningen af det omhandlede rentetab  

 bemærkes, at dette mindst må beregnes efter lovens § 33, stk. 1, for tiden  

 forhøjet med ca. 50 pct. under hensyn til det almindelige renteniveau.
II.
Adgangen til at meddele henstand med betalingen af en del af arve- og  

 gaveafgiften ved påklage til landsskatteretten.
A.
Arveafgift.
 10. Så snart skatterådets efterprøvelse af  

 værdiansættelserne er afsluttet, bør skifteretten beregne arveafgiften og  

 tilsende boets repræsentant en afskrift af beregningen, jfr. lovens § 31,  

 stk. 2, og kildeskattelovens § 16, stk. 4. Der henvises tillige til pkt. 17  

 og pkt. 34 i skattedepartementets cirkulære nr. 144 af 17. juni 1970.
11. Såfremt arveafgiftsberegningen er foretaget på  

 grundlag af en værdiansættelse, der er forhøjet af skatterådet, og denne  

 forhøjelse påklages til landsskatteretten, udskydes betalingsfristen ikke,  

 jfr. lovens § 33, stk. 3. Skifteretten bemyndiges dog til mod lovhjemlet  

 rente, jfr. lovens § 33, stk. 5, at give henstand med den del af  

 arveafgiften, som hidrører fra den af skatterådet foretagne forhøjelse.
Så  

 snart landsskatterettens afgørelse foreligger - eller klagen tilbagekaldes -  

 foretages afsluttende afgiftsberegning og opkrævning eller tilbagebetaling,  

 jfr. pkt. 18.
For den del af arveafgiften, der straks skal indbetales, udfærdiges en  

 fotokopi af boopgørelsen, der vedlægges skifterettens regnskab som bilag til  

 fortegnelse A, jfr. § 48 i justitsministeriets cirkulære af 11. september  

 1972 om underretternes kasse- og regnskabsvæsen (regnskabscirkulæret). Der  

 forholdes i øvrigt i overensstemmelse med regnskabscirkulæret § 20, stk. 1,  

 1. pkt.
Endvidere vedlægges boets begæring om henstand som nødvendigt  

 regnskabsbilag.
For så vidt angår henstandsbeløbet fastholdes boet på  

 fortegnelse B.
 12. Derimod kan der ikke gives henstand med den del af  

 arveafgiften, som kan beregnes på grundlag af boets egne værdiansættelser,  

 idet disse, som er bindende for de afgiftspligtige og ikke kan påklages til  

 landsskatteretten, må anses for endelige.
 13. Denne adgang for skifteretterne til at meddele  

 henstand mod lovhjemlet rente finder navnlig anvendelse i privat skiftede  

 boer, men gælder også de af skifteretterne behandlede boer og eksekutorboer,  

 dersom spørgsmålet om henstand bliver aktuelt.
 14. Hvad angår de af skifteretterne behandlede boer og  

 eksekutorboer bemærkes i øvrigt, at der ikke er grundlag for at kræve, at  

 skifteforvalteren udarbejder tillægsopgørelse og beregner arveafgift i  

 overensstemmelse med skatterådets værdiansættelse, når værdiansættelsen inden  

 klagefristens udløb påklages til landsskatteretten, men dette kan stilles i  

 bero, til landsskatterettens kendelse foreligger.
 15. Skifteretternes adgang til at meddele henstand  

 gælder også, hvor en af skatterådet forhøjet værdiansættelse i en anmeldelse  

 om afgiftspligtige værdier, der ikke er inddraget under noget skifte her i  

 landet, jfr. lovens § 18, er påklaget til landsskatteretten.
B.
Gaveafgift.
 16. Den amtsskatteinspektoraterne ved cirkulære nr.  

 144 af 17. juni 1970 pkt. 59, stk. 3, tillagte bemyndigelse til mod  

 forrentning at give henstand med den del af gaveafgiften, der vedrører en  

 påklaget forhøjelse, er fortsat gældende.
III.
Skifteretternes adgang til at tilbagebetale arveafgift.
17. Skifteretterne har hidtil ikke kunnet  

 tilbagebetale for meget erlagt arveafgift uden skattedepartementets  

 bemyndigelse hertil.
Skattedepartementet har indhentet 2.  

 revisionsdepartements udtalelse i disse sager, idet dettes revision af boet  

 kan have givet anledning til yderligere afgiftskrav, som må tages i  

 betragtning ved afgørelsen af, om tilbagebetaling kan indrømmes.
18. Skifteretterne bemyndiges herved til at omberegne  

 arveafgiften og tilbagebetale for meget erlagt arveafgift, når de finder  

 grundlag herfor.
Tilbagebetaling kan mod sædvanligt forbehold om  

 revisionsmæssige antegnelser finde sted uden forudgående brevveksling med 2.  

 revisionsdepartement, når tilbagebetaling kan finde sted indenfor det  

 kvartal, i hvilket der er sket fuldstændig berigtigelse af den oprindeligt  

 beregnede arveafgift, og hvor den oprindelige boopgørelse således er til  

 stede i skifteretten.
Det samme gælder, når tilbagebetalingsbeløbet ikke  

 overstiger 5.000 kr.
 I andre tilfælde må skifteretten, forinden den foretager tilbagebetaling,  

 forespørge revisionsdepartementet, om der er revisionsmæssige indsigelser  

 herimod.
 19. Denne bemyndigelse gælder arveafgift beregnet i  

 privat skiftede boer, i de af skifteretterne behandlede boer samt arveafgift  

 af arveafgiftspligtige erhvervelser, som ikke er inddraget under noget skifte  

 her i landet, jfr. lovens § 18. For så vidt angår eksekutorboer vil for meget  

 erlagt arveafgift fortsat blive tilbagebetalt ved revisionsdepartementets  

 foranstaltning.
20. Hvor en af skatterådet forhøjet værdiansættelse er  

 påklaget til landsskatteretten, som derefter nedsætter værdiansættelsen med  

 den virkning, at der skal tilbagebetales arveafgift, skal der i henhold til  

 lovens § 33, stk. 3, ydes den afgiftspligtige en rentegodtgørelse på 6 pct.  

 årlig fra betalingstidspunktet.
Hvor tilbagebetalingskravet skyldes den  

 afgiftspligtiges eget forhold - f.eks. i tilfælde, hvor et passiv viser sig  

 at være større eller et aktiv mindre end oprindelig angivet i boopgørelsen -  

 vil der i almindelighed ikke være anledning til at yde rentegodtgørelse.
Det  

 samme vil gælde tilfælde, hvor skattedepartementet bevillingsmæssigt har  

 nedsat arveafgiften, jfr. lovens § 3, stk. 4-6.
 21. I tilfælde, hvor tilbagebetaling finder sted som  

 følge af, at boets arvebeholdning ændres, bør vedkommende skatteråd have  

 underretning om tilbagebetalingen samt om det grundlag, hvorpå denne hviler,  

 medmindre dette allerede er skatterådet bekendt.
22. Tilbagebetalingsbeløb føres til udgift på en  

 dertil oprettet konto i regnskabsoversigten.
Bilaget hertil må være behørigt  

 kvitteret og indeholde oplysning om boets navn og skiftesaglistens nr.,  

 datoen for den oprindelige arveafgiftsberigtigelse og en af skifteforvalteren  

 attesteret beregning af tilbagebetalingsbeløbet, herunder evt. renter, samt  

 oplysning om datoen for eventuel underretning til skatterådet, jfr. pkt. 21.  

 Kopi af den oprindelige afgiftsberegning samt tilbagebetalingsfundament,  

 såsom landsskatteretskendelse eller resolution fra skattedepartementet, må  

 være vedhæftet.
 23. Tvivlstilfælde kan forelægges for  

 skattedepartementet.
 Skattedepartementet, den 25. september  

 1975.
Hans P.
Gøtrik.
 /Poul Ridler.
