Ankestyrelsens principafgørelse O-152-97 om handicappet barn - vidtgående handicap - for tidligt født barn - lammeskind - brystpumpe - kørsel i egen bil - merudgifter ved forsørgelsen Resume:
 Der kunne ydes hjælp til leje af brystpumpe, køb af 2 lammeskind og kørsel svarende til ialt 1.887 kr. til en moder med for tidligt fødte børn, idet børnene efter en konkret vurdering måtte anses for omfattet af persongruppen børn med vidtgående handicap.
 Kassation:
Principafgørelsen har ikke længere vejledningsværdi Kassationsdato:
16-06-2009 Love:
Lov om social bistand - lovbekendtgørelse nr. 110 af 26. februar 1996 - § 48, stk. 2 Vejledninger:
Socialministeriets vejledning nr. 104 af 3. juli 1987 om hjælp efter bistandslovens § 48 - pkt. 8 Note:
*) Se også SM O-38-90 Sagsfremstilling:
Sagen drejede sig om en mor, der fødte tvillinger 4 måneder før forventet fødselstermin med fødselsvægt på 670 og 680 gram.
Den ene tvilling, døde inden for det første døgn, mens den anden tvilling levede ca. 1 måned.
Moderen fik lige efter fødslen af lægerne oplyst, at det overlevende barn skulle igennem en kritisk periode af længere varighed, som ville få alvorlige senfølger.
Det var derfor ekstra vigtigt, at barnet fik modermælk fra sin mor, da det har vist sig, at kvinder, der føder for tidligt, danner en specielt nærende modermælk.
Bl.a. på denne baggrund blev brystpumpen lejet.
Det fremgik videre af sagen at fødselsafdelingen anbefalede moderen at købe ægte lammeskindstæpper til barnet, da afdelingen havde erfaring for, at børnene trivedes bedre på disse.
Barnet ville også efter udskrivelsen have meget brug for lammeskindene, idet lungerne var så uudviklede, at et lammeskind ville mindske risikoen for luftvejsgener.
Der var tale om udgifter på i alt 1.887 kr.
 Ved ankenævnets afgørelse fandtes ikke grundlag for at ændre kommunens afgørelse, hvorefter der blev givet afslag på dækning af udgifterne.
 Nævnet fandt, at merudgifter til for tidligt fødte børn kunne dækkes, jf. bistandslovens § 48, stk. 1.
 Nævnet fandt dog under henvisning til den af kommunen foretagne opgørelse af udgifterne, at der i dette tilfælde havde været tale om udgifter under bagatelgrænsen på 2.400 kr, jf. bistandslovens § 48, stk. 1, hvorfor der ikke kunne ydes den ansøgte hjælp.
 I klagen var det bl.a. anført, at moderen mente, at ansøgningen skulle have været efterkommet efter § 48, stk. 2, hvor der ikke gælder en beløbsgrænse.
 Sagen blev behandlet i principielt møde med henblik på afklaring af, hvorvidt der kunne ydes hjælp til nødvendige merudgifter ved forsørgelsen, der er en følge af handicappet efter bistandslovens § 48 stk. 2, når der er tale om for tidligt fødte børn.
 Afgørelse:
 Ankestyrelsen fandt, at moderen havde krav på hjælp efter bistandslovens § 48, stk. 1, jf. stk. 2 til leje af brystpumpe, køb af 2 lammeskind og kørsel, svarende til ialt 1.887 kr.
 Begrundelsen for afgørelsen var, at såvel lejen af brystpumpen, købet af lammeskindene og kørslen måtte anses for at være nødvendige merudgifter ved forsørgelsen af handicappede børn under 18 år, jf. lovens § 48, stk. 1.
 Begrundelsen var videre, at børnene efter en konkret vurdering måtte anses for at være omfattet af § 48, stk. 2 om børn med vidtgående handicap, og dermed gjaldt beløbsbegrænsningen på 2.400 kr. årligt i § 48, stk. 1 ikke.
 Ankestyrelsen lagde ved afgørelsen vægt på, at tvillingerne var født 4 måneder før forventet fødselstermin med fødselsvægt på 670 og 680 gram.
 Ankestyrelsen ændrede således ankenævnets afgørelse.
