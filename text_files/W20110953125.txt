Pressenævnets kendelse i sag nr. 11-70-00139 Resumé Klager  Corner Kiosken  klagede bl.a. over artiklen Naboer: Hashkiosk i gågaden i Fyns Amts Avis og Naboer venter bare på politiet i Fyens Stiftstidende.
 Pressenævnets begrundelse og afgørelse:
Pressenævnet bemærker, at spørgsmålet om, hvorvidt straffelovens § 267 er overtrådt, henhører under domstolene og falder uden for nævnets kompetence.
Dette klagepunkt behandles derfor ikke.
Det følger af de vejledende regler for god presseskik, at oplysninger, som kan være skadelige, krænkende eller virke agtelsesforringende for nogen, skal efterprøves i særlig grad, inden de bringes, først og fremmest ved forelæggelse for den, de krænkende oplysninger vedrører.
Hertil kommer, at angreb og svar så vidt muligt bør bringes i sammenhæng og på samme måde, ligesom det skal gøres klart, hvad der er faktiske oplysninger, og hvad der er kommentarer, jf. punkterne A.3, A.4 og A.5.
Pressenævnet finder, at beskyldningerne om hashsalg er forsøgt kontrolleret, ligesom de er forelagt indehaverne, og ejernes bemærkninger er bragt i sammenhæng med beskyldningerne.
Nævnet udtaler på denne baggrund ikke kritik.
 Corner Kiosken har ved advokat Hans Boserup klaget til Pressenævnet over artikler bragt den 3., 4. og 5. september 2011 i Fyens Amts Avis, Fyens Stiftstidende og på fyens.dk, idet Corner Kiosken mener, at god presseskik er tilsidesat.
 Klagen er modtaget i Pressenævnet den 12. september 2011.
1 Sagsfremstilling Den 3. september 2011 bragte Fyens Amts Avis forsideartiklen Naboer: Hashkiosk i gågaden med underoverskriften Corner Kiosken i Møllergade i Svendborg er et skalkeskjul for hashsalg, mener adskillige af gadens beboere.
Følgende fremgik af artiklen:
 Svendborg: Den ligner en kiosk som så mange andre.
 Men Corner Kiosken, som åbnede i Møllergade i Svendborg i april i år, har det ulovlige stof hash som sin primære udsalgsvare.
Det mener adskillige af Møllergades beboere, som Fyns Amts Avis har talt med de senere dage.
Ingen af dem har lyst til at stå frem ved navn, men de hæfter sig ved en række besynderlige forhold ved kiosken.
For eksempel det faktum, at der er forbløffende få varer på hylderne, hvilket tyder på et begrænset salg.
Men at den ikke desto mindre synes at have et hav af ansatte og har åbent til langt ud på de små timer.
 - Det koster da penge at aflønne folk om natten, så de må sælge andet end chips og cola, som en mand med bopæl i Møllergade siger.
Tit tumult foran kiosken Andre bemærker, at der godt nok er masser af trafik i den lille forretning, men at de fleste kunder tilsyneladende forlader den tomhændet, ligesom det virker påfaldende, at varerne ofte bliver leveret ud på natten i store personbiler af mærkerne Audi og BMW.
Dertil skal lægges, at der ikke sjældent er tumult ved kiosken, og flere af beboerne går blot og venter på, at politiet tager affære.
Og de gør det ikke nødvendigvis forgæves.
I hvert fald oplyser en i øvrigt fåmælt vicepolitikommissær Kim Munksgaard fra Fyns Politi, at politiet har fået flere henvendelser og derfor er vidende om uregelmæssighederne i kiosken i Møllergade. Artiklen var tillige bragt på fyens.dk Samme dag bragte Fyns Amts Avis og Fyens Stiftstidende henholdsvis i 1. sektion på side 6-7 og på side 34-35 artiklen Naboer venter bare på politiet med underoverskriften Flere beboere i Møllergade er sikre på, at der sælges hash fra Corner Kiosken.
Følgende fremgik af artiklen:
 Svendborg: En række naboer er ikke i tvivl om, at der sælges andet end slik, chips og cola fra Corner Kiosken, der i april åbnede i bunden af gågade-stykket i Møllergade.
 Beboerne i området er fra første parket vidner til trafikken til og fra den lille kiosk, hvor der aften og nat er et leben af en bestemt type unge, og hvor kioskvarer som øl og toiletpapir bliver leveret fra en sort Audi eller BMW, der med jævne mellemrum ruller op foran døren i gågaden.
 - Der foregår noget derinde, som politiet burde interessere sig for, siger en af naboerne, der er overbevist om, at kiosken er et skalkeskjul for salg af hash.
 En anden beboer fortæller:
- Der kommer mange kunder i kiosken, men der er aldrig nogen, der kommer ud med noget.
Det hele lugter langt væk af, at det er hash, der sælges.
Nogle naboer er utrygge Ingen af naboerne har lyst til at stå frem med deres navn og fortælle, hvad det er, de er vidner til.
Nogen siger bare pænt nej, mens enkelte er decideret bange for at lægge navn til det, de observerer.
 - Jeg oplever ofte, at der er optræk til slagsmål eller ballade, når større grupper af unge mødes foran kiosken, siger en af naboerne, der flere gange har følt sig utryg.
 En anden fortæller: Der er tit tumult foran kiosken, og jeg ved, at der er andre end mig, som er bange.
Corner Kiosken har ganske almindelige købmandsvarer på hylderne: Alt fra toiletpapir og rengøringsmidler til salt og sovsekulør.
Derudover er der øl og sodavand på køl og slik og chips på hylderne.
Antallet af varer er dog yderst begrænset, og det beskedne sortiment passer dårligt til de gådefulde åbningstider.
I ugens første fire dage lukker kiosken klokken to om natten, mens der er åbent helt frem til klokken fem om morgenen både fredag og lørdag.
Søndag lukkes klokken et.
 Kiosken har åbent i 108 af ugens 168 timer, og den har som den eneste butik i Svendborg åbent efter midnat.
Venter på politiet De lange åbningstider og det begrænsede varesortiment undrer også beboerne.
 - Det koster da penge at lønne folk om natten, så de må sælge andet end chips og cola, siger en beboer, der også har bemærket, at der er meget stor udskiftning blandt personalet i kiosken.
 - Hver gang jeg kommer ind, står der en ny ung person, og jeg synes da også, at Skat skulle tage at interessere sig for, hvem der er ansat i den kiosk, siger naboen.
 Flere beboere fortæller, at de siden åbningen af kiosken i april har ventet på, at politiet skulle dukke op.
 - Politiet må da have fået øje på det, siger en beboer, mens en anden konstaterer:
- Jeg går hver eneste dag og venter på, at der sker noget. Samme dag bragte aviserne endvidere artiklen Kioskejere afviser med underoverskriften Der foregår ingen ulovligheder i kiosken i Møllergade, hævder indehaverne.
Følgende fremgik af artiklen:
 Svendborg: - Vi har ikke solgt et eneste gram hash.
 Sådan lød det fra den ene af Corner Kioskens to indehavere, en 26-årig mand med irakisk baggrund, da avisen i går aflagde kiosken et visit for at undersøge, om den sælger hash.
Ingen af de to var til stede.
Men via telefonen kaldte manden bag disken dem til, og bag gardinet i baglokalet forklarede den 26-årige, at en årelang kriminel fortid og det deraf følgende ry har gjort det umuligt at finde et arbejde.
 Her kommer kiosken ind.
 - Jeg vil have en god fremtid, og kiosken kører godt.
 Hvis du ikke tror mig, kan du snakke med vores revisor, sagde den 26-årige, inden hans 25-årige kompagnon kørte hjem efter fakturaer, som dokumenterer varekøb hos grossisten Dagrofa.
 Og så alligevel ikke ...
 Da det kom til stykket, ville ingen af dem dog sætte navn på revisoren, ligesom et ønske om at se nærmere på fakturaerne blev afvist.
- Politiet må se dem.
Du er ikke politimand, sagde den 26-årige.
 Det er derfor uvist, hvor store beløb de køber varer for, men de erkendte, at butikken ikke bugner.
- Vi har ikke en million at købe for.
Vi er nødt til at starte stille, sagde den 25-årige, som også forklarede, at han har købt kiosken, fordi han ikke har været i stand til at finde en læreplads.
Heller ikke selv om han efter eget udsagn både er ustraffet og veluddannet.
Dom for besiddelse af hash En forklaring på de mange kunder, som forlader kiosken tomhændet, havde de også.
 - Cigaretter kan være i lommen, sagde den 25-årige.
 Mystisk er det heller ikke, at varerne bliver leveret i Audier og BMWer, anførte de.
 - Vi har ikke råd til en varevogn, så vi låner biler, når vi skal hente varer, lød det, før de oplyste, at de nu vil sætte videoovervågning op i et forsøg på at vise, at de driver et lødigt foretagende.
 - Tror du virkelig, at vi er så dumme, at vi vil ødelægge vores fremtid ved at sælge hash?, lød det fra den 26-årige.
 Endelig oplyste han, at hans far er ansat i kiosken.
 Det samme er den 26-åriges 22-årige kammerat, og dem er avisen i øvrigt stødt på i Retten i Svendborg for nylig.
Den 11. august blev de begge dømt for vold, og den 26-årige kioskejer blev fundet skyldig i nok et forhold, og det var besiddelse af godt 50 gram hash. Samme dag bragte aviserne yderligere artiklen: Politi: Vi er bekendt med problemet.
Følgende fremgik af artiklen:
 Svendborg: Fyns Politi kender udmærket til sagen om Corner Kiosken og forlydender om, at det reelle formål med kiosken i Møllergade er salg af hash og muligvis også hårdere stoffer.
Vicepolitikommissær Kim Munksgaard, Fyns Politi i Svendborg, er meget tilbageholdende med udtalelser om sagen.
Han siger dog:
- Vi har fået nogle henvendelser om, at man mener, at der foregår noget hash- og narkohandel, og i den forbindelse er vi selvfølgelig begyndt at interessere os for Corner Kiosken.
Så vi er bekendt med problemet.
- De beboere, som avisen har talt med, fortæller, at de sidder og venter på, at politiet foretager sig noget? - Når vi får henvendelser fra offentligheden, giver det altid anledning til, at vi retter fokus på det sted, som der nu bliver nævnt, og det er også tilfældet i denne her sag.
Vi er blevet gjort opmærksomme på problemet, og vi har planer om at se kiosken nærmere an, siger Kim Munksgaard.
Kendt problem i Odense Fyns Politi har ikke kendskab til, at der tidligere har været deciderede hashkiosker eller hashklubber i Svendborg.
I Odense er problemet til gengæld almindelig kendt.
I 2010 lukkede Fyns Politi ni hashkiosker og hashklubber i Odense, og i år har politiet foreløbig lukket 10 kiosker og klubber i den fynske hovedstad. Der var til artiklerne den 3. september 2011 bragt billeder af Corner Kiosken inde- og udefra.
Følgende fremgik af billedteksten:
Det er Corner Kiosken her i den tidligere møbelpolsterforretning i bunden af Møllergade, som naboerne mener er en hashkiosk.
Indsat den ene ejer, fotograferet fra en omtale af åbningen i Fyns Amts Avis i maj.
Ejerens ansigt var sløret.
 Aviserne bragte tillige den 4. og 5. september 2011 under overskrifterne Svært at lukke hash-kiosker, Kæmpe omsætning i hashkiosker, Bekymring over kiosk i Møllergade og Kan blive en hård kamp for ejere yderligere omtale.
2 Parternes synspunkter 2.1 Corner Kioskens synspunkter Advokat Hans Boserup anmodede på vegne af Corner Kiosken ved e-mail af 6. september 2011 Fynske Medier om generelt at føre bevis for sine påstande.
Denne henvendelse henstår ubesvaret.
Advokaten har i forlængelse af e-mailen af 6. september 2011 anført, at et genmæle ikke vil kunne neutralisere de alvorlige skader, som den positivt urigtige kampagne har ført med sig.
Det kan kun en dom for fredskrænkelse eller en afgørelse fra Pressenævnet.
 Advokaten har i den forbindelse gjort gældende, at det efter principperne i straffelovens § 267 og medieansvarsloven er ligegyldigt for avisens ansvar, om ytringerne lægges i munden på anonyme kilder.
2.2 Fynske Mediers synspunkter Fynske Medier har anført, at det ikke umiddelbart fremgår af klagen, hvori mediets påståede krænkelse af reglerne for god presseskik består.
I artiklerne fortæller mediet om beboerne i Møllergade i Svendborg, som er utrygge og har mistanke om, at der sælges hash fra kiosken i Møllergade.
Mediet har forelagt oplysningerne for ejerne af kiosken, og kioskejerens bemærkninger fremgår af artiklen Kioskejere afviser.
Desuden er oplysningerne efterprøvet ved en forespørgsel hos politiet, hvilket også fremgår af artiklerne.
Det falder uden for Pressenævnets kompetence at tage stilling til, hvorvidt der rent faktisk sælges hash i Corner Kiosken.
Endvidere falder spørgsmål vedrørende straffeloven uden for nævnets kompetence.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Jytte Scharling, Hans Peter Blicher, Ulrik Holmstrup og Marianne Druedahl.
Pressenævnet bemærker, at spørgsmålet om, hvorvidt straffelovens § 267 er overtrådt, henhører under domstolene og falder uden for nævnets kompetence.
Dette klagepunkt behandles derfor ikke.
Det følger af de vejledende regler for god presseskik, at oplysninger, som kan være skadelige, krænkende eller virke agtelsesforringende for nogen, skal efterprøves i særlig grad, inden de bringes, først og fremmest ved forelæggelse for den, de krænkende oplysninger vedrører.
Hertil kommer, at angreb og svar så vidt muligt bør bringes i sammenhæng og på samme måde, ligesom det skal gøres klart, hvad der er faktiske oplysninger, og hvad der er kommentarer, jf. punkterne A.3, A.4 og A.5.
Pressenævnet finder, at beskyldningerne om hashsalg er forsøgt kontrolleret, ligesom de er forelagt indehaverne, og ejernes bemærkninger er bragt i sammenhæng med beskyldningerne.
Nævnet udtaler på denne baggrund ikke kritik.
