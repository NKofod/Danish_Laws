Ankestyrelsens principafgørelse P-2-89 om forsørgelsesgrundlag - tildeling - bierhverv - pension - varigt forsørgelsesbehov - selvstændig virksomhed Resume:
En 63-årig tidligere efterlønsmodtager med nogen indtægt fra bierhverv var berettiget til førtidspension.
Hans efterløn bortfaldt på grund af indtægter fra selvstændig virksomhed.
Forsørgelsesgrundlaget var klart under udelukkelsesgrænsen, da der skulle ske fradrag for renteudgifter vedrørende erhvervsvirksomheden.
Ankestyrelsen lagde vægt på, at forsørgelsesgrundlaget var forringet efter bortfald af efterløn og lå under udelukkelsesgrænsen.
Endvidere lagde man vægt på ansøgers alder, karakteren af den selvstændige virksomhed og på, at det ikke kunne forventes, at han fremover ville kunne opnå en indtægt, der ville overstige de fastsatte indtægtsgrænser.
 Kassation:
Der er kommet nye regler på området Love:
Lov om social pension - lovbekendtgørelse nr. 612 af 24. juni 1996 - § 14, stk. 3 og § 15 Sagsfremstilling:
 En gift mand M søgte om førtidspension i marts 1987, som 61-årig.
 M ejede en landbrugsejendom, men det meste af jorden var bortforpagtet bortset fra en frugtplantage, som han fortsat drev sammen med ægtefællen.
Indtil december 1982 havde M lønarbejde.
Efter ophør med dette fik han udbetalt arbejdsløshedsdagpenge og fra august  1985 efterløn.
 På grund af den fortsatte drift af frugtplantagen blev udbetalingen af efterløn standset i august 1986.
 Revaliderings- og pensionsnævnet fandt i en afgørelse af 11. november 1987 ikke M berettiget til førtidspension.
Nævnet lagde vægt på, at der ikke forelå helbredsforhold af pensionsmæssig betydning.
Herunder blev der lagt vægt på, at M trods tab af efterløn havde et forsørgelsesgrundlag på 108.560,- kr., incl. et beregnet formuetillæg på 42.060,- kr., hvorfor der ikke skønnedes at være behov for forsørgelse i form af en førtidspension.
 Ved opgørelsen af forsørgelsesgrundlaget havde nævnet i overensstemmelse med dagældende praksis ikke fratrukket de erhvervsmæssige renteudgifter, som var opgjort til ca. 25.000 kr.
 Lovgrundlag: Lov om social pension § 14, stk. 3, og § 15.
 Afgørelse:
 Efter de foreliggende oplysninger finder Ankestyrelsen, at M opfylder betingelserne for at få tilkendt almindelig førtidspension efter lov om social pension § 14, stk. 3, nr. 3, med virkning fra den 1. april 1987.
 Ankestyrelsen har ved afgørelsen lagt vægt på, at M's hidtidige indtægtsforhold er forringet efter bortfaldet af efterlønnen, og at hans og ægtefællens forsørgelsesgrundlag ligger under den udelukkelsesgrænse, der er nævnt i Socialministeriets bekendtgørelse af 7. november 1986.
 Ankestyrelsen har herved lagt vægt på, at der ved opgørelsen af forsørgelsesgrundlaget skal foretages fradrag for renteudgifter vedrørende den erhvervsvirksomhed, M fortsat driver.
 Ankestyrelsen har endvidere lagt vægt på, at det under hensyn til M's alder og karakter af den selvstændige virksomhed ikke kan forventes, at han fremover vil kunne opnå en indtægt, der vil overstige de fastsatte indtægtsgrænser.
 Ankestyrelsen ændrer således revaliderings- og pensionsnævnets afgørelse.
