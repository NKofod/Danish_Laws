En landinspektør gennemfører en udstykningssag således, at parcellen  

 får adgang til offentlig vej ad en privat fællesvej, som landinspektøren selv  

 har fået optaget på matrikelkortet 10 år tidligere.
Vejudlægget blev optaget  

 uden nogen bemærkning om, til fordel for hvem og til hvilken brug vejen vejen  

 var blevet udlagt.
 Som dokumentation for vejretten anvender landinspektøren bestemmelsen  

 i udstykningsbekendtgørelsens § 29, stk. 3, nr. 4, på trods af,at ejeren af  

 den ejendom, hvorover vejen fører, hævder at der ikke er en godkendt vejret  

 til den nyudstykkede parcel.
 Landinspektørnævnet er af den opfattelse, at der i den foreliggende  

 situation ikke har været hjemmel til at benytte bestemmelsen i § 29, stk. 3,  

 nr. 4, og at landinspektøren derfor burde have skaffet dokumentation for  

 vejadgangen.
I Landinspektørnævnets sag nr. 113: Hemmingsen, mod landinspektør N,  

 afsagde nævnet den 14.april 1988 følgende -KENDELSE:
Ved skrivelse af 2. december 1987 har Hemmingsen, klaget til  

 Landinspektørnævnet over landinspektør N.
Hemmingsen er ejer af ejendommen  

 matr.nr. 8i Nyby By.
Over denne ejendom blev der i 1978 udlagt en vej, uden  

 at det blev angivet, til fordel for hvem vejen blev udlagt.
Klagen går på, at  

 landinspektør N ved sin medvirken til udstykning i 1986-87 af en parcel fra  

 matr.nr. 25b smst. (nu matrikuleret som matr.nr. 25d) har angivet, at den  

 vej, der i 1978 blev udlagt over mat.nr. 8i, skulle være adgangsvej til  

 matr.nr. 25d, uden at der har været tilstrækkeligt grundlag herfor, idet  

 Hemmingsen bestrider, at der er vejret for ejeren af matr.nr. 25d over hans  

 grund.
 Der var oprindelig opgivet en anden adgangsvej til parcellen, idet  

 landsinspektør N i skrivelse af 9. april 1986 til Nyby kommune oplyste, at  

 den fremtidige vejadgang til parcellen agtedes udlagt over matr.nr. 9a smst.  

 Den 6. maj 1986 skrev N bl.a. således til Nyby kommune:
 »Ejeren af matr.nr. 9a Nyby By, har stillet som vilkår for  

 vejudlægget, at vejen kun må være 3,5o m bred.
For at sikre tilstrækkelig vejadgang til parcellen udlægges i stedet en  

 vej over matr.nr. 5a smst., således at der i denne ende er en 6,oo m br.  

 vej.« Den i skrivelsen omtalte vej over matr.nr. 5a udgjorde en forlængelse af  

 vejen over klagerens ejendom matr.nr. 8i.
Da Hemmingsen blev bekendt med planerne om vejadgang til parcellen over  

 hans ejendom, rettede han henvendelse til Matrikeldirektoratet, der udbad sig  

 en redegørelse fra landinspektør N, og der udspandt sig nu en ganske  

 omfattende korrespondance mellem direktoratet og N.
Et resume af denne  

 korrespondance og af det, der i øvrigt senere er sket i sagen, indeholdes i  

 skrivelse af 2. marts 1988 fra Matrikeldirektoratet, hvori det bl.a. hedder:
»Som tidligere meddelt fremgår det af oplysningerne i sagen U.1986  

 nr. 2415 - vedrørende udstykning m.m. af matr.nr. 25b, at adgangsvejen for  

 pcl. 2 (matr.nr. 25d) skal være en 3,50 m bred privat fællesvej over matr.nr.  

 9a -. Der er i sagen en erklæring fra ejeren af matr.nr. 9a om, at han  

 godkender, at der udlægges en 3,50 m bred vej, som skal tjene som adgangsvej  

 for pcl. 2 -. Der foreligger således dokumentation for, at matr.nr. 25d har  

 vejret ad vejen over matr.nr. 9a, samt at vejen kan optages på  

 matrikelkortet.
Udstykningen af matr.nr. 25d er godkendt af  

 Matrikeldirektoratet på grundlag af disse oplysninger om adgangsforholdene.
 I sagen U.19896 nr. 5025 - vedrørende skelforandring mellem matr.nr. 5a og  

 25d er der optaget en 6.00 m bred privat fællesvej over matr.nr. 5a. (Denne  

 sag og sagen U.1986 nr. 2415 er oprindelig udarbejdet som en sag). I sagen  

 foreligger erklæring fra ejeren af matr.nr. 5a om samtykke til, at vejen kan  

 optages på matrikelkortet, - . Der er hverken i denne sag eller i sagen  

 U.1986 nr. 2415 oplysning om, hvilken ejendom vejen er til brug for.
På grundlag af henvendelsen fra Hemmingsen, blev Matrikeldirektoratet  

 bekendt med, De ved fremsendelsen af udstykningssagen til Nyby kommune i et  

 brev af 6-5-1986 havde oplyst, at ejeren af matr.nr. 9a har bestemt, vejen  

 over matr.nr. 9a kun må være 3.50 m bred, og at der derfor for at sikre  

 tilstrækkelig vejadgang til parcellen (matr.nr. 25d) i stedet udlægges en vej  

 over matr.nr. 5a, således at der i denne ende er en 6.00 m bred vej.
Nyby  

 kommune har godkendt udstykningen på grundlag af disse ændrede oplysninger om  

 adgangsforholdene.
 Oplysningerne om ændringen af adgangsforholdene for matr.nr. 25d fremgår  

 hverken af udstykningssagen eller skelforandringssagen.
Som meddelt i skrivelse herfra af 26-11-1987 er landinspektøren ansvarlig  

 for udførelsen af matrikulære arbejder, herunder for fremskaffelse af  

 oplysninger om, hvordan adgangsforholdene for parcellerne er eller vil blive  

 etableret.
Landinspektøren har pligt til at sørge for, at der i sager om  

 udstykning m.v. foreligger de nødvendige oplysninger og erklæringer, der skal  

 danne grundlag for sagens behandling i Matrikeldirektoratet.
Hvis en parcel skal have adgang til offentlig vej ad en privat fællesvej,  

 der fører over anden ejendom, end den der udstykkes, skal der foreligge  

 dokumentation for, at parcellen har vejret ad den private fællesvej. (Vejen  

 skal desuden om nødvendigt være godkendt af kommunalbestyrelsen i henhold til  

 privatvejsloven.) Da der hverken i udstykningssagen eller  

 skelforandringssagen forligger dokumentation for, at matr.nr. 25d har vejret  

 ad vejen over matr.nr. 5a og 8i, meddelte Matrikeldirektoratet Dem i  

 skrivelse af 3-8-1987, at det ser ud til, at udstykningen m.m. af matr.nr.  

 25d er sket på et forkert grundlag.
Man anmodede Dem samtidig om snarest at  

 redegøre nærmere for forholdet.
De indsendte herefter en erklæring af 7-8-1987 fra ejeren af matr.nr. 5a  

 om, at der efter hans bedste overbevisning er vejret for ejendomme, der  

 udstykkes fra ovennævnte ejendom ad den 6.00 m brede private vej over  

 matr.nr. 8i.
Samtidig har De erklæret, at der ikke er grund til at betvivle,  

 at vejretten faktisk består, og at den nye parcel også har vejadgang.
 I skrivelse af 19-8-1987 meddelte man Dem, at de foreliggende oplysninger  

 tyder på, at der er tvivl om, hvorvidt matr.nr. 25d har vejret ad vejen, og  

 anmodede Dem om at redegøre for på hvilket grundlag, De har afgivet  

 erklæringen.
I skrivelse af 27-8-1987 har De redegjort for forholdene.
Da der hverken  

 ved Deres redegørelse eller på grundlag af oplysningerne i matriklens  

 dokumenter var fremkommet bevis for, at der er vejret for matr.nr. 25d,  

 sammenholdt med, at ejeren af matr.nr. 8i påstår, at parcellen ikke har  

 vejret over hans ejendom, meddelte man Dem i skrivelse af 26-11-1987, at  

 Matrikeldiretkoratet fortsat mener, at der er tvivl om vejretten.
Man  

 anmodede Dem derfor om at søge forholdet klarlagt.
De har herefter i  

 skrivelse af 23-12-1987 anført, at De mener at have tilvejebragt de  

 oplysninger om vejadgang, der er krævet i udstykningsbekendtgørelsen.
 I den anledning skal man meddele følgende:
Som meddelt ved skrivelse herfra af 19-8-1987 foreligger der ved den form  

 for dokumentation vedrørende vejret for nye parceller, som er angivet i  

 udstykningsbekendtgørelsens § 29, stk. 3, nr. 4, ikke bevis for, at vejretten  

 eksisterer, men alene en sandsynliggørelse af, at den eksisterer.  

 Bestemmelsen om, at vejretten i visse tilfælde kan dokumenteres ved en sådan  

 erklæring, er medtaget af hensyn til de tilfælde, hvor det forekommer  

 åbenbart, at den udstykkede ejendom og parceller heraf har vejret, men hvor  

 det ville være besværligt at skulle skaffe bevis for, at den eksisterer.
Ved  

 fremsendelsen til de praktiserende landinspektører m.fl. af bkg. 129/1982 har  

 Matrikeldirektoratet i skrivelse af 23-4-1982 anført, at landinspektøren bør  

 være forsigtig med at anvende bestemmelsen.
Den bør formentlig kun anvendes,  

 hvor den udstykkede ejendom har vejret ad en vej, der fører over et større  

 antal ejendomme, og hvor udstykningen ikke vil medføre nogen væsentlig  

 udvidelse af antallet af vejberettigede eller en væsentlig ændring af  

 færdslens art.
Den omhandlede 6.oo m brede vej over matr.nr. 8i er optaget på  

 matrikelkortet i sagen UJ 1978 nr. 12381 - vedrørende skelforandring mellem  

 matr.nr. 5a og 8i.
Ifølge Deres besvarelse af pkt. 2 i den grønne erklæring i  

 sagen, har matr.nr. 5a bl.a. vejadgang ad en nyudlagt 4.00 m bred vej, der  

 grænser til den endnu ikke udskilte del af Nybyvej, -. I sagen foreligger  

 erklæring fra parterne om, at de godkender, at der udlægges en privat vej  

 over det overdragne areal -. Det fremgår ikke af erklæringen, hvilken ejendom  

 vejen er til brug for.
Der foreligger ingen erklæringer om den del af vejen  

 (28 (m2)), der er søgt optaget over det oprindelige matr.nr. 8i.
Deres  

 oplysning i den grønne erklæring om vejadgangen for matr.nr. 5a til Nybyvej  

 er således ikke dokumenteret i sagen.
Der er ikke tinglyst nogen bestemmelser om vejen på matr.nr. 8i.
Da der  

 heller ikke i sagen, hvor vejen er optaget på matrikelkortet, foreligger  

 oplysniger om, hvilke ejendomme vejen er til brug for herunder om eventuelle  

 parceller af matr.nr. 5a og eventuelle parceller af matr.nr. 25b skal have  

 vejret, og da ejeren af matr.nr. 8i påstår, at vejen over hans ejendom alene  

 er udlagt for at give ejeren af landbrugsejendommen matr.nr. 5a mulighed for  

 adgang til den ubebyggede lod af matr.nr. 5a i forbindelse med den  

 landbrugsmæssige drift af jorden, mener Matrikeldirektoratet fortsat, at der  

 er tvivl om, hvorvidt matr.nr. 25d har vejret ad vejen over matr.nr. 8i.
Erklæringen af 7-8-1987 fra Dem og ejeren af matr.nr. 5a er som ovenfor  

 nævnt ikke bevis for, at vejretten eksisterer.
Afgørelsen af spørgsmålet  

 henhører under domstolene.
De har med skrivelsen af 23-12-1987 indsendt en skrivelse af 16-12-1987  

 fra Nyby kommune, hvorefter kommunen godkender, at der udlægges en 3.50 m  

 bred privat fællesvej til matr.nr. 25d over matr.nr. 9a som eneste vejadgang.  

 Der foreligger således nu den fornødne godkendelse fra kommunalbestyrelsen  

 af, at matr.nr. 25d er udstykket med denne vej som adgangsvej, således som  

 det var forudsat ved Matrikeldirektoratets godkendelse af udstykningen i  

 november 1986.« Under mødet for nævnet har landinspektør N forklaret, at hans brev af 6.  

 maj 1986 til Nyby kommune ved en fejltagelse har fået en uheldig formulering.  

 Det var ikke ham selv, men en sekretær, der formulerede brevet.
Det har  

 aldrig været hans mening, at vejen over matr.nr. 5a skulle være adgangsvej i  

 stedet for vejen over matr.nr. 9a.
Meningen har konstant været, at det var  

 vejen over matr.nr. 9a, der skulle være adgangsvej, og vejen over matr.nr. 5a  

 kunne så måske være en yderligere adgangsvej.
Det er en misforståelse, hvis  

 man har fået den opfattelse, at han over for myndighederne har gjort forsøg  

 på at dokumentere, at der var vejadgang til parcellen over matr.nr. 5a, idet  

 det som anført konstant har været meningen, at adgangsvejen efter  

 udstykningsloven skulle ligge over matr.nr. 9a.
Han mener, at han også har  

 berigtiget denne misforståelse.
Det ligger i hvert fald mellem linierne i  

 hans redegørelse til Matrikeldirektoratet, og han har utvivlsomt på et  

 tidligt tidspunkt under en telefonsamtale med klageren gjort det klart for  

 klageren, at han kunne være ganske rolig, fordi adgangsvejen til parcellen  

 ville komme til at gå over matr.nr. 9a.
Han kan derfor ikke indse, at han på  

 noget punkt har båret sig forkert ad, og det er hans opfattelse, at de  

 opståede vanskeligheder er blevet skabt ved Matrikeldirektoratets  

 sagsbehandling og ved et brev, som landinspektør H sendte til klageren.
Hemmingsen har forklaret, at han købte sin ejendom i 1982. Han fik inden  

 købet af sælgeren at vide, at den vej, der var vist på matrikelkortet var  

 adgangsvej til matr.nr. 5a i forbindelse med ejerens landbrugsmæssige  

 udnyttelse af denne ejendom.
Der var ikke tinglyst noget på ejendommen om  

 vejretten, og for at være sikker på, at han havde fået de rigtige  

 oplysninger, ringede han yderligere til landinspektør N for at få hans  

 oplysninger om grundlaget for, at vejen var vist på matrikelkortet.  

 Landinspektør N gav ham nøjagtig samme besked, som sælgeren af ejendommen  

 havde givet ham.
Vejen eksisterede ikke i marken, og der var intet tegn på,  

 at hans ejendom nogen sinde havde været benyttet som adgangsvej til matr.nr.  

 5a.
Der var heller ingen, der benyttede arealet i de første år af hans  

 ejertid.
I 1986 hørte han rygter om udstykning, og han kontaktede i denne  

 anledning ingeniør Jørgensen, Nyby kommune.
Ingeniør Jørgensen meddelte ham,  

 at der ikke var indgået nogen sag om udstykning til kommunen.
I maj 1987 var  

 der nogle, der begyndte at bruge hans ejendom som adgangsvej til det senere  

 matr.nr. 25d.
Der var tale om både gående og kørende trafik til matr.nr. 25d,  

 der på dette tidspunkt endnu ikke var blevet bebygget.
Han ringede i denne  

 anledning til ingeniør Jørgensen, der sendte ham en kopi af landinspektør N  

 brev af 6-5-1986. Dette gav ham anledning til på ny telefonisk at kontakte  

 landinspektør N, som han foreholdt indholdet af deres tidligere  

 telefonsamtale.
Det var hørbart for ham, at landinspektør N ikke var glad for  

 telefonsamtalen.
N sagde under samtalen, at han, uanset hvad Hemmingsen  

 sagde, nok skulle sørge for, at erklæringer i sagen blev udformet således, at  

 der blev godkendt en vejret over matr.nr. 8i som adgangsvej til den  

 nyudstykkede parcel.
Landinspektør N udtalte yderligere, at han nok skulle  

 skaffe bevis for, at der var vejadgang over ejendommen.
Denne telefonsamtale  

 gav anledning til, at Hemmingsen kontaktede landinspektør H.
 Efter mødet i nævnet har landinspektør N sendt nævnet et længere  

 supplerende indlæg.
Nævnet finder anledning til indledningsvis at præcisere, at der ikke - som  

 landinspektør N synes at gå ud fra - er sket en delvis forhåndsafvisning af  

 Hemmingsens klage.
Dette fremgår af nævnets skrivelse af 7. januar 1988 til  

 N, hvori det er angivet, »at nævnet - uanset den forholdsvis brede  

 formulering af klagen - forstår klagen således, at De kritiseres for at have  

 forestået udstykningen af matr.nr. 25d Nyby By, uden tilstrækkelig sikkerhed  

 for, at adgangsforholdene til parcellen var i orden.« Således som landinspektør N's skrivelse af 6. maj 1986 til Nyby kommune er  

 affattet, må nævnet lægge til grund for sin afgørelse, at N på det tidspunkt  

 er gået ud fra, at det ikke ville være muligt at gennemføre udstykningen med  

 vejen over matr.nr. 9a som adgangsvej, men at adgangsvejen skulle gå over  

 matr.nr. 8i og 5a.
Denne forståelse af skrivelsen af 6. maj 1986 bekræftes  

 også af landinspektør N redegørelse til Matrikeldirektoratet i skrivelsen af  

 27. august 1987, der fremtræder som et forsvar for hans grundlag for at gå ud  

 fra, at der var adgang til parcellen over matr.nr. 8i og 5a.
 Nævnet må derfor tilsidesætte N's først under mødet med nævnet den 8.  

 marts 1988 afgivne forklaring om, at det konstant havde været meningen, at  

 vejen over matr.nr. 9a skulle være adgangsvej, og at det skyldes en  

 fejltagelse, at skrivelsen af 6. maj 1986 fik det indhold, den fik.
Nævnet skal herefter i første række tage stilling til, om N havde det  

 fornødne grundlag for at påregne, at der ville være vejadgang til parcellen  

 over matr.nr. 8i.
På grund af den måde, hvorpå N under mødet med nævnet har  

 tilrettelagt sit forsvar overfor klagen, er dette spørgsmål ikke blevet  

 belyst under mødet, men som anført har N været inde på det i sin  

 korrespondance med Matrikeldirektoratet.
Direktoratet har givet udtryk for  

 den opfattelse, at der i den foreliggende situation ikke har været hjemmel  

 til at benytte bestemmelsen i § 29, stk. 3, nr. 4, i bekendtgørelse nr. 129  

 af 23. marts 1982 om udstykningsarbejder m.v. som dokumentation for  

 vejretten.
Denne opfattelse kan nævnet ganske tilslutte sig, og N burde  

 derfor have skaffet dokumentation for vejadgangen ved henvendelse til  

 Hemmingsen, der var ejer af matr.nr. 8i.
Der var så meget mere anledning  

 hertil, som der ikke ved vejudlægget over matr.nr. 8i i 1978 - som N også  

 havde forestået - var optaget nogen bemærkning om, til fordel for hvem og til  

 hvilken brug vejen var blevet udlagt.
Det havde også været ønskeligt, om N i forbindelse med vejudlægget over  

 matr.nr. 5a i 1986 havde angivet, til fordel for hvem denne vej var blevet  

 udlagt.
Der er grund til at tro, at man herved havde undgået nogle af de  

 misforståelser, der er opstået under Matrikeldirektoratets sagsbehandling.
Nævnet finder herudover anledning til at påtale, at N ikke, straks da  

 vejadgangsspørgsmålet blev rejst, erkendte, at han havde begået en fejl og  

 medvirkede til at få forholdet klaret af hurtigst muligt.
Ved de forsøg, han  

 helt frem til mødet i nævnet gjorde på at forsvare grundlaget for sin  

 hidtidige sagsbehandling, har han skabt unødig usikkerhed hos ejeren af  

 matr.nr. 8i og påført denne unødvendige udgifter, ligesom han i høj grad har  

 besværliggjort Matrikeldirektoratets sagsbehandling.
 Efter en samlet bedømmelse af de forhold fra landinspektør N's side, som  

 har givet anledning til kritik, findes der i medfør af landinspektørlovens §  

 10 at burde tildeles landinspektør N en irettesættelse.
 -Thi bestemmes: Landinspektør N tildeles en irettesættelse.
Dilling.
Rørdam.
N.O.
Nauntofte.
 (* 1) Offentliggjort i tidsskriftet Landinspektøren 34. bind, side 128.
