 Kapitel 1   Lovens anvendelsesområde, formål m.v.
Kapitel 2   Det Økologiske Fødevareråd Kapitel 3   Markedsføring Kapitel 4   Autorisation Kapitel 5   Administration af loven Kapitel 6   Påbud og forbud m.v.
Kapitel 7   Straffebestemmelser Kapitel 8   Ikrafttræden m.v.
Fremsat den 7. februar 2008 af ministeren for fødevarer, landbrug og fiskeri (Eva Kjer Hansen) Forslag til Økologilov Kapitel 1 Lovens anvendelsesområde, formål m.v.
 § 1. Loven finder anvendelse på produktion, opbevaring, tilberedning, import og markedsføring af økologiske jordbrugs- og fiskeriprodukter, herunder fødevarer.
§ 2 Lovens formål er, at 1) fastsætte rammer for og medvirke til at styrke udbredelsen af en bæredygtig, økologisk produktion, 2) beskytte forbrugernes interesser og imødekomme forbrugernes efterspørgsel efter produkter, fremstillet ved hjælp af processer, der tager særligt hensyn til miljø, natur, biodiversitet, planters, dyrs og menneskers sundhed samt dyrevelfærd, og 3) sikre de økologiske producenter og handlende rimelige og ensartede vilkår.
§ 3. Ved lovens administration skal der særligt lægges vægt på hensynet til økologiens troværdighed og omdømme hos forbrugeren.
Herudover skal det økologiske forsigtighedsprincip ved produktion og forarbejdning af økologiske produkter indgå ved administrationen.
Kapitel 2 Det Økologiske Fødevareråd § 4. Ministeren for fødevarer, landbrug og fiskeri nedsætter Det Økologiske Fødevareråd.
Stk. 2. Det Økologiske Fødevareråd skal fremme, følge og vurdere udviklingsmulighederne for den danske økologisektor.
Rådet rådgiver ministeren i spørgsmål om denne lov, regler fastsat i medfør heraf samt om gennemførelse af EU-regler og andre internationale forpligtelser, for så vidt angår den økologiske produktionsmetode.
Herudover kan rådet rådgive ministeren i andre spørgsmål vedrørende økologi.
Stk. 3. Ministeren for fødevarer, landbrug og fiskeri fastsætter rådets sammensætning.
Formanden udpeges som repræsentant for Ministeriet for Fødevarer, Landbrug og Fiskeri.
De øvrige medlemmer udpeges efter indstilling fra henholdsvis Miljøministeriet, Foreningen for Biodynamisk Jordbrug, Økologisk Landsforening, Landbrugsraadet, Dansk Landbrug, Arbejderbevægelsens Erhvervsråd, Forbrugerrådet, Dansk Industri, Dansk Detailhandel, Det Grønne Kontaktudvalg, Landdistrikternes Fællesråd, Dansk Erhverv og Dansk Akvakultur.
 Stk. 4. Ministeren for fødevarer, landbrug og fiskeri kan bestemme, at andre organisationer eller myndigheder kan indstille medlemmer til rådet.
 Stk. 5. Ministeren for fødevarer, landbrug og fiskeri fastsætter nærmere regler for Det Økologiske Fødevareråds arbejde.
Kapitel 3 Markedsføring Brug af den økologiske betegnelse § 5. Produkter omfattet af denne lov må kun markedsføres eller sælges med henvisning til, at de er produceret i henhold til den økologiske produktionsmetode, hvis produkterne er fremstillet i overensstemmelse med regler fastsat i medfør af denne lov eller bestemmelser i Det Europæiske Fællesskabs forordninger om forhold omfattet af denne lov.
Ø-mærket § 6. Ministeren for fødevarer, landbrug og fiskeri kan fastsætte regler om udformningen af økologikontrolmærket (Ø-mærket).
 Stk. 2. Ministeren for fødevarer, landbrug og fiskeri kan fastsætte regler om anvendelse af Ø-mærket på produkter omfattet af denne lov, herunder om anvendelse af mærket i forbindelse med markedsføring af produkter omfattet af loven.
 Stk. 3. Ø-mærket kan anvendes i forbindelse med oplysning og undervisning om økologi.
Kapitel 4 Autorisation Meddelelse af autorisation § 7. Ministeren for fødevarer, landbrug og fiskeri kan meddele autorisation til økologisk virksomhed, som drives i overensstemmelse med Det Europæiske Fællesskabs forordninger om forhold omfattet af denne lov, bestemmelserne i denne lov samt regler fastsat i medfør af loven.
 Stk. 2. Autorisation kan meddeles til fysiske og juridiske personer til økologisk drift af en bestemt virksomhed.
 Stk. 3. Ministeren for fødevarer, landbrug og fiskeri kan fastsætte regler om autorisation, herunder om ansøgning m.v.
Nægtelse af autorisation § 8. Autorisation kan nægtes, hvis 1) ansøgerens autorisation inden for de forudgående 5 år er blevet tilbagekaldt, og der er grund til at antage, at den pågældende ikke vil drive virksomheden økologisk i overensstemmelse med reglerne, 2) ansøgeren inden for de forudgående 5 år er fundet skyldig i et strafbart forhold, der kan give grund til at antage, at den pågældende ikke vil drive virksomheden økologisk i overensstemmelse med reglerne, eller 3) der i øvrigt foreligger oplysninger om den pågældende, som giver grund til at antage, at den pågældende ikke vil drive virksomheden økologisk i overensstemmelse med reglerne.
 Stk. 2. Interessentskaber og kommanditselskaber kan nægtes autorisation, hvis der om en af deltagerne foreligger oplysninger, som efter stk. 1 kan begrunde nægtelse af autorisation.
 Stk. 3. Et aktie- eller anpartsselskab eller et andet selskab med begrænset ansvar kan nægtes autorisation, hvis der om et medlem af selskabets direktion foreligger oplysninger, som efter stk. 1 kan begrunde nægtelse af autorisation.
Bortfald af autorisation § 9. Autorisationen bortfalder 1) ved producent-, bruger eller ejerskifte, eller 2) når autorisationsindehaveren til ministeren for fødevarer, landbrug og fiskeri eller den, ministeren bemyndiger hertil, meddeler ophør af produktionen.
Tilbagekaldelse af autorisation § 10. Ministeren for fødevarer, landbrug og fiskeri kan tilbagekalde en meddelt autorisation, hvis autorisationsindehaveren groft eller gentagne gange har overtrådt Det Europæiske Fællesskabs forordninger om forhold omfattet af denne lov, bestemmelserne i denne lov eller regler fastsat i medfør af loven.
 Stk. 2. Er autorisationsindehaveren deltager i et interessentskab eller kommanditselskab eller medlem af direktionen i et aktie- eller anpartsselskab eller et andet selskab med begrænset ansvar, kan ministeren for fødevarer, landbrug og fiskeri tilbagekalde dette selskabs autorisation, hvis autorisationsindehaveren ikke inden for en frist på 2 måneder udtræder som deltager eller medlem af direktionen i selskabet.
 Stk. 3. Er autorisationsindehaveren et interessentskab eller kommanditselskab eller et aktie- eller anpartsselskab eller et andet selskab med begrænset ansvar, kan ministeren for fødevarer, landbrug og fiskeri tilbagekalde de personlige autorisationer, som deltagerne i interessentskabet eller kommanditselskabet eller medlemmerne af direktionen i aktie- eller anpartsselskabet eller et andet selskab med begrænset ansvar har fået meddelt.
 Stk. 4. Ministeren for fødevarer, landbrug og fiskeri kan tilbagekalde en meddelt autorisation, hvis virksomheden i en periode på mindst 1 år ikke har haft økologisk aktivitet.
 Stk. 5. Det kan i forbindelse med tilbagekaldelse efter stk. 1-3 bestemmes, at autorisationen først kan generhverves efter en periode, der ikke kan overstige 5 år.
 Stk. 6. Afgørelser efter stk. 1-4 skal indeholde oplysning om adgang til domstolsprøvelse efter § 12 og fristen herfor.
Daglig drift § 11. Den daglige drift af den autorisationspligtige virksomhed skal forestås af autorisationsindehaveren selv eller af en person, der kan opnå autorisation.
Stk. 2. Forestås den daglige drift af en person, der ikke kan opnå autorisation, kan ministeren tilbagekalde autorisationsindehaverens autorisation, hvis personen ikke inden for en frist på 2 måneder fratræder som leder af den daglige drift.
Afgørelsen skal indeholde oplysning om adgangen til domstolsprøvelse efter § 12 og fristen herfor.
Domstolsprøvelse af tilbagekaldelse af autorisation § 12. Afgørelser efter § 10, stk. 1-4, og § 11, stk. 2, kan af autorisationsindehaveren forlanges indbragt for domstolene.
Anmodning herom skal fremsættes over for ministeren for fødevarer, landbrug og fiskeri inden 4 uger efter, at tilbagekaldelsen er meddelt autorisationsindehaveren.
Ministeren anlægger sag mod autorisationsindehaveren i den borgerlige retsplejes former.
Stk. 2. Anmodning om sagsanlæg har ikke opsættende virkning.
Retten kan dog bestemme, at den pågældende under sagens behandling må udøve virksomhed på nærmere angivne vilkår.
Kapitel 5 Administration af loven Bemyndigelse til at gennemføre EU-lovgivning m.v.
§ 13. Ministeren for fødevarer, landbrug og fiskeri kan fastsætte regler eller træffe bestemmelser med henblik på gennemførelse af Det Europæiske Fællesskabs direktiver og beslutninger om forhold, der er omfattet af denne lov.
Ministeren kan endvidere fastsætte de regler og iværksætte de foranstaltninger, der er nødvendige for anvendelsen af forordninger fastsat af Det Europæiske Fællesskab om forhold, der er omfattet af denne lov.
 Stk. 2. Ministeren for fødevarer, landbrug og fiskeri kan fastsætte regler om fravigelse af bestemmelser i ovennævnte retsakter i det omfang, disse indeholder adgang hertil.
 Bemyndigelse til at fastsætte regler om produktion m.v.
 § 14. Ministeren for fødevarer, landbrug og fiskeri kan fastsætte regler om økologisk produktion m.v., herunder om tilberedning, forarbejdning, behandling, aftapning, emballering, ompakning, opbevaring, dokumentation, egenkontrol, mærkning, salg, udbud til salg, formidling af salg, tilbud, fordeling, transport, levering og anden form for overdragelse, ind- og udførsel, anmeldelse, indberetning, godkendelse samt kontrol.
 § 15. Ministeren for fødevarer, landbrug og fiskeri kan fastsætte regler om pligt for virksomheder, der sælger til eller køber produkter fra virksomheder autoriseret efter § 7, til at udlevere regnskabsoplysninger.
Gebyrer § 16. Ministeren for fødevarer, landbrug og fiskeri kan fastsætte regler om opkrævning og betaling til hel eller delvis dækning af udgifter til autorisation, tilsyn, kontrol og administration efter denne lov, efter regler udstedt i medfør af denne lov samt efter forordninger udstedt af Det Europæiske Fællesskab.
Stk. 2. Betalingsforpligtelser efter denne lov eller regler udstedt i medfør heraf og betalingsforpligtelser, der følger af det Europæiske Fællesskabs forskrifter, tillægges renter.
Medmindre andet er fastsat ved forordning, beregnes renten fra forfaldsdagen og til betaling sker med den i renteloven fastsatte referencesats med tillæg.
Den tillagte rente udgør dog mindst 50 kr.
For erindringsskrivelser betales et gebyr på 100 kr., som reguleres pr. 1. januar med tilpasningsprocenten i lov om en satsreguleringsprocent for det pågældende finansår.
Beløbet afrundes til nærmeste hele kronebeløb, der kan deles med 10.
Stk. 3. Restanceinddrivelsesmyndigheden inddriver statskassens tilgodehavende efter stk. 1 med tillæg af renter og omkostninger.
Restancemyndigheden kan inddrive skyldige beløb ved indeholdelse i løn m.v. hos den pågældende efter reglerne om inddrivelse af personlige skatter i kildeskatteloven og ved udpantning.
 Stk. 4. Ministeren for fødevarer, landbrug og fiskeri kan i samråd med skatteministeren fastsætte regler om fremgangsmåden i forbindelse med lønindeholdelse.
 Stk. 5. Restanceinddrivelsesmyndigheden kan eftergive krav efter stk. 1-3 efter reglerne i opkrævningsloven.
Offentliggørelse § 17. Ministeren for fødevarer, landbrug og fiskeri kan fastsætte regler om offentliggørelse med navns nævnelse af resultater samt art og omfang af sanktioner på grundlag af tilsyn og kontrol, som gennemføres i henhold til loven eller regler udstedt i medfør af loven eller af Det Europæiske Fællesskabs forordninger.
Ministeren kan herunder fastsætte regler om, at klage ikke har opsættende virkning på offentliggørelsen.
 Stk. 2. Ministeren kan fastsætte regler om, på hvilken måde og i hvilken form kontrolresultaterne skal gøres tilgængelige for offentligheden, herunder på hvilke betingelser virksomheder kan fritages for pligten til at gøre kontrolresultater tilgængelige.
Stk. 3. Ministeren for fødevarer, landbrug og fiskeri kan fastsætte regler om formen for og omfanget af offentliggørelse, herunder at offentliggørelse kan ske elektronisk.
Ministeren kan bestemme, at visse resultater ikke skal offentliggøres.
Stk. 4. Ministeren for fødevarer, landbrug og fiskeri kan bestemme, at offentliggørelse skal ske på grundlag af et af ministeren oprettet elektronisk informationssystem vedrørende kontrolresultater.
Ministeren kan på ethvert tidspunkt, herunder periodisk, videregive såvel enkeltstående oplysninger som masseoplysninger fra informationssystemet til en ubestemt kreds af modtagere.
Enhver har adgang til fra informationssystemet at få meddelt oplysninger, som enten har været offentliggjort, eller som skal offentliggøres.
Adgangen omfatter såvel enkeltstående oplysninger som masseoplysninger.
Klageadgang § 18. Henlægger ministeren for fødevarer, landbrug og fiskeri sine beføjelser efter loven til en myndighed under ministeriet, kan ministeren fastsætte regler om adgangen til at klage over myndighedens afgørelser, herunder om, at klage ikke kan indbringes for en anden administrativ myndighed, og om myndighedens adgang til at genoptage en sag, efter at der er indgivet klage.
Stk. 2. Ministeren for fødevarer, landbrug og fiskeri kan efter forhandling med vedkommende minister henlægge sine beføjelser efter denne lov til en anden statslig myndighed eller statslig institution.
Ministeren kan i forbindelse hermed fastsætte regler om adgangen til at klage over disse myndigheders eller institutioners afgørelser, herunder om at klage ikke kan indbringes for anden administrativ myndighed, og om myndighedens eller institutionens adgang til at genoptage en sag, efter at der er indgivet klage.
Stk. 3. Ministeren for fødevarer, landbrug og fiskeri kan efter forhandling med vedkommende kommunale organisation henlægge sine beføjelser efter denne lov til en kommunalbestyrelse.
Ministeren kan i forbindelse hermed fastsætte regler om adgangen til at klage over kommunalbestyrelsens afgørelser, herunder om at klage ikke kan indbringes for anden administrativ myndighed, og om kommunalbestyrelsens adgang til at genoptage en sag, efter at der er indgivet klage.
Ministeren kan ændre afgørelserne uden, at der er indgivet klage.
Ministeren bevarer sin fulde instruktionsbeføjelse.
Adgang uden retskendelse § 19. Ministeren for fødevarer, landbrug og fiskeri eller den, ministeren bemyndiger hertil, har, hvis det skønnes nødvendigt, til enhver tid mod behørig legitimation uden retskendelse adgang til offentlig og privat ejendom, lokaliteter, forretningsbøger, papirer m.v., herunder også materiale, der opbevares i elektronisk form, for at tilvejebringe oplysninger, der er nødvendige til brug for løsning af opgaver i henhold til denne lov, regler fastsat i medfør af loven eller bestemmelser i Det Europæiske Fællesskabs forordninger om forhold omfattet af denne lov.
Stk. 2. Politiet yder om nødvendigt bistand til gennemførelse af den i stk. 1 nævnte kontrol.
Ministeren for fødevarer, landbrug og fiskeri kan efter forhandling med justitsministeren fastsætte nærmere regler herom.
 Stk. 3. Ministeren for fødevarer, landbrug og fiskeri eller den, ministeren bemyndiger hertil, kan udtage prøver m.v. til undersøgelse uden at skulle erlægge betaling herfor.
Pligt til at yde myndigheden bistand § 20. Den, der er omfattet af reglerne i denne lov, af regler fastsat i medfør af denne lov eller af bestemmelser i Det Europæiske Fællesskabs forordninger om forhold omfattet af denne lov, skal efter anmodning fra ministeren for fødevarer, landbrug og fiskeri eller den, ministeren bemyndiger hertil, give alle oplysninger, herunder om økonomiske og regnskabsmæssige forhold, som er påkrævet af hensyn til gennemførelse af kontrol efter loven, samt vederlagsfrit yde ministeren eller den, ministeren bemyndiger hertil, fornøden bistand ved kontrol, prøvetagning, kopiering og udlevering af skriftligt materiale og udskrifter af oplysninger, som opbevares i elektronisk form.
Kapitel 6 Påbud og forbud m.v.
Påbud og forbud § 21. Ministeren for fødevarer, landbrug og fiskeri kan meddele de påbud og forbud, der anses for nødvendige for overholdelse af loven eller regler fastsat i medfør af denne lov eller bestemmelser i Det Europæiske Fællesskabs forordninger om forhold omfattet af denne lov.
Fornyet omlægning § 22. Ministeren for fødevarer, landbrug og fiskeri kan påbyde fornyet omlægning af arealer eller dyr, hvis der konstateres en overtrædelse af regler fastsat i medfør af denne lov eller bestemmelser i Det Europæiske Fællesskabs forordninger om forhold omfattet af denne lov.
Forbud mod salg § 23. Ministeren for fødevarer, landbrug og fiskeri kan forbyde, at et produkt omfattet af denne lov udbydes til salg, sælges eller på anden måde overdrages med henvisning til, at det er produceret i henhold til den økologiske produktionsmetode, hvis produktet ikke overholder regler fastsat i denne lov eller regler fastsat i medfør af denne lov eller regler fastsat i Det Europæiske Fællesskabs forordninger om forhold omfattet af denne lov.
 Stk. 2. Ministeren for fødevarer, landbrug og fiskeri kan for en periode, der ikke kan overstige 5 år, forbyde en fysisk eller juridisk person at sælge eller på anden vis omsætte produkter omfattet af denne lov under henvisning til, at de er produceret i henhold til den økologiske produktionsmetode, hvis den pågældende har gjort sig skyldig i grov eller gentagen overtrædelse af Det Europæiske Fællesskabs forordninger om forhold omfattet af denne lov.
Kapitel 7 Straffebestemmelser § 24. Med mindre højere straf er forskyldt efter anden lovgivning, straffes med bøde den, der 1) overtræder § 5, 2) undlader at afgive oplysninger eller at stille bistand til rådighed efter § 20, 3) overtræder forbud eller undlader at efterkomme påbud meddelt efter §§ 21-23.
Stk. 2. I regler, der udstedes i medfør af denne lov, kan der fastsættes straf af bøde for overtrædelse af reglerne.
I reglerne kan der endvidere fastsættes straf af bøde for overtrædelse af regler fastsat af Det Europæiske Fællesskab om forhold, der er omfattet af denne lov.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Administrative bødeforlæg § 25. Skønnes en overtrædelse ikke at ville medføre højere straf end bøde, kan ministeren for fødevarer, landbrug og fiskeri tilkendegive, at sagen kan afgøres uden retslig forfølgning, hvis den, der har begået overtrædelsen, erklærer sig skyldig i overtrædelsen og rede til inden en nærmere angiven frist, der efter begæring kan forlænges, at betale en i tilkendegivelsen angivet bøde.
 Stk. 2. Med hensyn til den i stk. 1 nævnte tilkendegivelse finder bestemmelserne i retsplejeloven om krav til indholdet af et anklageskrift og om, at en sigtet ikke er forpligtet til at udtale sig, tilsvarende anvendelse.
 Stk. 3. Betales bøden i rette tid, eller bliver den efter vedtagelsen inddrevet eller afsonet, bortfalder videre forfølgning.
Kapitel 8 Ikrafttræden m.v.
Ikrafttræden § 26. Ministeren for fødevarer, landbrug og fiskeri fastsætter tidspunktet for lovens ikrafttræden.
 Stk. 2. Ved lovens ikrafttræden ophæves økologiloven, jf. lovbekendtgørelse nr. 761 af 29. juni 2006, idet dog § 15 forbliver i kraft.
Stk. 3. Regler fastsat i medfør af den i stk. 2 nævnte lov forbliver i kraft, indtil de ophæves eller afløses af nye regler fastsat i medfør af denne lov eller anden lovgivning.
Overtrædelser straffes efter de hidtil gældende regler.
Gyldighed for Færøerne og Grønland § 27. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning Lovforslaget er en sammenskrivning af to lovforslag, som bortfaldt ved afholdelsen af valg til Folketinget den 13. november 2007.
 Det drejer sig om forslag til lov om økologisk jordbrugsproduktion m.v. (økologilov) (L 15), fremsat af ministeren for fødevarer, landbrug og fiskeri (Folketingstidende tillæg A 362 og tillæg A 334 samt Folketingets forhandlinger 301), der omhandlede den økologiske, landbrugsmæssige primærproduktion m.v., og forslag til lov om ændring af lov om fødevarer og lov om hold af dyr (L 23), fremsat af ministeren for familie- og forbrugeranliggender (Folketingstidende tillæg A 711 og tillæg A 681), der bl.a. omhandlede økologiske fødevarer.
Ved kongelig resolution af 23. november 2007 blev ansvaret for økologireglerne på fødevareområdet overført til ministeren for fødevarer, landbrug og fiskeri.
På den baggrund foreslås, det at området som hidtil reguleres i én lov.
 Med forslaget moderniseres den gældende økologilov med det formål at skabe rammerne for at fastholde og udvikle den danske økologiske produktion til et marked med stigende efterspørgsel.
Efterspørgsel efter økologiske produkter i Danmark er stigende samtidig med, at det samlede produktionsareal over en årrække er blevet mindre.
Denne tendens blev først brudt i august 2007.
 For at fastholde forbrugernes efterspørgsel efter økologiske produkter er det afgørende, at forbrugerne har adgang til de økologiske produkter, og at de har tillid til, at de er produceret under særlig hensyntagen til bl.a. miljø og dyrevelfærd.
 Ministeren for fødevarer, landbrug og fiskeri har derfor iværksat et arbejde for at identificere mulige barrierer for at inddrage yderligere arealer til økologisk produktion og for at sikre rammerne for fortsat vækst og udvikling i den økologiske produktion.
Som optakt til revision af økologiloven har Det Økologiske Fødevareråd således i foråret 2007 drøftet en række emner af betydning for udviklingen af den økologiske produktion.
Rådets overvejelser er indgået i overvejelserne om udformningen af nærværende lovforslag.
 Derudover har der på Fødevareministeriets hjemmeside været etableret et debatforum, hvor alle har kunnet byde ind med ideer til modernisering af lovgivningen.
De modtagne forslag og kommentarer vedrører den gældende lov, de administrative regler og andre forhold.
Forslagene er samlet i en rapport Modernisering af økologiloven  Statusrapport fra juni 2007. Rapporten er offentliggjort på Fødevareministeriets hjemmeside.
Et par af forslagene er allerede i sommeren 2007 blevet effektueret, idet de har kunnet gennemføres administrativt.
Det drejer sig om lempelse af reglerne om parallelavl og nedsat omlægningstid for arealer, der har været dyrket i overensstemmelse med reglerne om miljøvenligt jordbrug (MVJ-arealer).
 De øvrige modtagne forslag indgår i overvejelserne i forbindelse med den generelle indsats for at styrke området, hvilket udover nærværende lovforslag omfatter arbejdet med en ny EU-økologiforordning, et nyt landdistriktsprogram og en målrettet forskningsindsats på økologiområdet.
2. Lovforslagets hovedindhold Med lovforslaget videreføres hovedelementerne i den gældende lov, idet bestemmelserne dog forenkles og moderniseres.
 Lovens anvendelsesområde vil efter forslaget til § 1 som hidtil omfatte økologiske produkter og fødevarer i kæden jord til bord, dvs. fra primærproduktionen inden for landbrug og fiskeri til produkterne når forbrugeren.
 Det foreslås, at den eksisterende formålsparagraf udbygges, så det fremgår, at den økologiske produktionsmetode tager særligt hensyn til miljø, natur, biodiversitet, planters, dyrs og menneskers sundhed samt dyrevelfærd.
 I loven understreges det endvidere, at der ved administration af loven skal tages hensyn til økologiens troværdighed, herunder det økologiske forsigtighedsprincip.
Det Økologiske Fødevareråd, der har til opgave at fremme, følge og vurdere udviklingsmulighederne i den danske økologisektor og bistå ministeren i spørgsmål vedrørende økologi, videreføres.
Det foreslås, at rådet udvides med repræsentanter for Det Grønne Kontaktudvalg, Landdistrikternes Fællesråd, Dansk Erhverv og Dansk Akvakultur.
 Med lovforslaget præciseres fødevareministerens bemyndigelser til at fastsætte regler om udformningen og anvendelsen af Ø-mærket.
 Det foreslås, at bestemmelser om udstedelse af autorisation til at drive økologisk virksomhed, nægtelse, bortfald og tilbagekaldelse af autorisation fremover fremgår direkte af loven.
Reglerne om autorisationer m.v. af selskaber er tilpasset, således at der tages højde for, at der anvendes forskellige selskabsformer i erhvervet og således, at det sikres, at personer, der har fået frataget deres autorisation, ikke kan fortsætte med drift af økologisk virksomhed i en selskabskonstruktion til skade for økologiens troværdighed.
Herudover skal hensynet til det økologiske forsigtighedsprincip i forhold til produktion og forarbejdning af økologiske produkter indgå ved administrationen.
3. Lovforslagets baggrund Der har gennem en årrække været en stigende interesse for økologiske produkter.
Efterspørgslen har nu sådan et omfang, at det har været relevant at overveje, om der er unødvendige barrierer i lovgivningen, der forhindrer udviklingen af den økologiske produktion.
Det har kunnet konstateres, at det samlede økologiske produktionsareal i perioden fra 2002 og frem til august 2007 konstant er blevet reduceret.
Herefter har der kunnet konstateres en stigning i arealets omfang.
Tilliden til, at produkterne er produceret under særlig hensyntagen til miljø, natur og dyrevelfærd, er afgørende for, om de økologiske produkter kan afsættes.
Det er derfor vigtigt at værne om denne tillid.
Ligesom inden for det øvrige jordbrug slår strukturudviklingen også igennem inden for økologien; bedrifterne bliver større og ejerformen er oftere et I/S, A/S eller lignende.
Inden for salg og fremstilling af fødevarer er selskabsformen også en almindelig ejerform.
I den gældende lov er der ikke i tilstrækkeligt omfang taget højde for denne udvikling.
 Herudover har der vist sig et behov for en generel forenkling og modernisering af lovens bestemmelser.
Med henblik på at udarbejde et oplæg, der kunne danne baggrund for en modernisering af økologiloven, blev der primo 2007 nedsat en arbejdsgruppe med deltagelse af Fødevareministeriet og Ministeriet for Familie- og Forbrugeranliggender under Fødevareministeriets formandskab.
Samtidig blev Det Økologiske Fødevareråd inviteret til at bidrage til arbejdet.
Arbejdet med at modernisere loven blev iværksat med henblik på at afskaffe barrierer for udvikling af den økologiske produktion, at fastholde økologimærkets troværdighed og sikre gennemsigtige økologiregler med det formål at være med til at fastholde og udvikle den danske, økologiske produktion til et marked med stigende efterspørgsel.
3.1. Arbejdet i Det Økologiske Fødevareråd Det Økologiske Fødevareråd har i foråret 2007 på baggrund af oplæg fra den interministerielle arbejdsgruppe drøftet en række emner af betydning for mulighederne for vækst og udvikling af den økologiske produktion.
Det Økologiske Fødevareråd afleverede den 23. maj 2007 sine anbefalinger til fødevareministeren.
 Lovforslaget afspejler i vid udstrækning anbefalingerne fra Det Økologiske Fødevareråd.
Rådet har meget kraftigt vægtet opstramninger i forhold til en effektiv håndhævelse af reglerne i tilfælde af overtrædelser.
Anbefalingerne er fuldt ud imødekommet i reglerne om tilbagekaldelse og nægtelse af autorisation.
Dog vil der normalt ikke være hjemmel til umiddelbart at inddrage autorisationen ved overtrædelser af reglerne for afgræsning, hvor en større gruppe af dyr på en bedrift ikke er ude på græs.
Endvidere vil det at være stifter af et selskab isoleret set ikke kunne berettige en tilbagekaldelse eller en nægtelse af autorisation, hvis stifteren har overtrådt reglerne, men vedkommende i et nyt selskab ikke har noget ansvar for driften.
Anbefalingerne til formålsparagraffen og lovens administration er også imødekommet.
Dog indgår gode arbejdsforhold og et godt arbejdsmiljø ikke som et direkte formål med loven.
 Anbefalingerne om Ø-mærket og Det Økologiske Fødevareråd er imødekommet.
Derimod er anbefalingen om at udvide lovens anvendelsesområde til også at omfatte grønne, rekreative områder ikke imødekommet.
Rådet har anbefalet, at økologilovens anvendelsesområde udvides, så rekreative områder som f.eks. golfbaner, sportspladser, campingpladser m.v. kan bringes ind under loven.
Under det lovforberedende arbejde kom det imidlertid frem, at der ikke på nuværende tidspunkt er et konkret behov for en sådan udvidelse.
Under hensyn hertil er anbefalingen ikke udmøntet i lovforslaget.
Nogle anbefalinger om fjernelse af barrierer for udvidelsen af det økologisk dyrkede areal kunne gennemføres uden lovændring og er allerede iværksat.
Det drejer sig om reglerne for parallelavl og nedsat omlægningstid for arealer, der har været braklagt eller dyrket i overensstemmelse med reglerne om miljøvenligt jordbrug (MVJ-arealer).
 Rådets anbefalinger i relation til loven gengives nedenfor:
3.1.1. Effektiv håndhævelse På økologiområdet er der få grove overtrædelser.
Erhvervet har imidlertid gennem længere tid ønsket, at det skal være muligt at slå endnu hårdere ned overfor grove overtrædelser af økologireglerne.
 For at fastholde og styrke forbrugernes tillid til de økologiske produkter har rådet derfor diskuteret behovet for skærpede sanktioner herunder højere bøder, inddragelse af autorisation ved kumulerede overtrædelser og fratagelse af autorisationen ved overtrædelser, der i dag ikke medfører umiddelbar autorisationsfratagelse.
 Rådet har i sine anbefalinger anført, at det finder den nuværende strafferamme passende og foreslår, at det nuværende bødeniveau fastholdes.
På nuværende tidspunkt ser rådet ikke behov for at inddrage autorisationen ved kumulerede overtrædelser.
Med hensyn til fratagelse af autorisationen ved overtrædelser, der i dag ikke medfører umiddelbar autorisationsfratagelse, har rådet foreslået, at der i fremtiden også gives mulighed for umiddelbar inddragelse af autorisationen, når  der er anvendt antibiotika og kemoterapeutika forebyggende eller vækstfremmende  der er anvendt antibiotika og kemoterapeutika uden medvirken af dyrlæge  der sker grove overtrædelser af reglerne for afgræsning, hvor alle dyr eller en større gruppe af dyr på en bedrift i strid med reglerne ikke er ude på græs.
3.1.2. Autorisationer Det Økologiske Fødevareråd foreslår, at loven ændres, så det bliver muligt at tilbagekalde alle autorisationer fra personer, som har begået eller medvirket til grove overtrædelser af økologireglerne og at hindre, at personer, som har fået frataget deres autorisation(er), kan drive eller have ansvar for driften af noget økologisk landbrug, herunder som stiftere eller direktører.
3.1.3. Lovens formålsparagraf Det Økologiske Fødevareråd foreslår at udbygge den eksisterende formålsparagraf, og at følgende indgår:
  Styrkelse af udviklingen i den danske økologisektor.
  Sikring af rammer for en bæredygtig, økologisk produktion, der tager hensyn til miljø, natur, biodiversitet, sundhed og dyrevelfærd samt bygger på et forsigtighedsprincip.
  Sikring af rammer for en bæredygtig, økologisk produktion, hvis formål både er bæredygtig forvaltning af naturressourcerne og produktion af sunde fødevarer under gode arbejdsforhold og et godt arbejdsmiljø, og hvor produktionen bygger på et udstrakt forsigtighedsprincip i forhold til påvirkning og beskyttelse af miljø, natur, biodiversitet, sundhed og dyrevelfærd.
  Beskyttelse af forbrugernes interesser.
  Sikring af rimelige og ensartede vilkår for de økologiske producenter og handlende.
Endvidere mener rådet, at det tydeligt bør fremgå, at der ved håndhævelse af loven særligt bør lægges vægt på hensynet til økologiens omdømme.
Forbrugernes tillid til den økologiske produktion er afgørende for produktionens overlevelse.
Rådet er opmærksomt på, at konsekvensen af at tillægge hensynet til økologiens omdømme og forbrugernes tillid stor vægt ved administrationen af loven vil kunne medføre at der træffes afgørelser, der isoleret set er meget vidtgående i forhold til den enkelte økolog.
3.1.4. Ø-mærket Rådet foreslår, at det nuværende Ø-mærke beholdes indtil videre.
En fornyet drøftelse om eventuel ændring af mærket kan finde sted, når de nye EU-regler på området er fastlagt.
3.1.5. Udvidelse af økologilovens anvendelsesområde Det Økologiske Fødevareråd foreslår, at det kun skal være muligt at kunne kalde en aktivitet økologisk, hvis den foregår i forbindelse med arealer, der er underlagt reglerne i loven og dermed kontrolleres.
 Den nuværende økologilov omfatter produktion af økologiske produkter inden for jordbrug og fiskeri, men ikke arealer, der ikke anvendes til jordbrugsproduktion.
 Medlemmerne af rådet indstiller derfor, at lovens anvendelsesområde udvides til også at omfatte grønne, rekreative områder som f.eks. golfbaner, parker og sportspladser.
Rådet foreslår, at udvidelsen i første omgang sker ved en bemyndigelsesbestemmelse, som senere vil kunne udmøntes i egentlige produktionsregler samt regler om mærkning, autorisation og kontrol af driften af grønne, rekreative arealer.
Hermed vil man f.eks. kunne give ejerne af disse mulighed for at anvende Ø-mærket.
 Rådet finder det dog vigtigt at være meget opmærksom på økologiens troværdighed i forbindelse med udvidelse af økologilovens anvendelsesområde.
3.1.6. Sammensætningen af Det Økologiske Fødevareråd Det Økologiske Fødevareråd foreslår, at bestemmelsen i loven opdateres og fortsat nævner hvilke organisationer, der skal være repræsenteret i rådet.
 Rådet foreslår endvidere, at det skal fremgå af loven, at Det Økologiske Fødevareråd har til opgave at fremme, følge og vurdere udviklingsmulighederne for den samlede danske økologisektor.
3.2. Resultatet af den offentlige debat Som et led i arbejdet med moderniseringen af økologiloven inviterede fødevareministeren i perioden 20. februar til 30. april 2007 til åben debat på en særlig oprettet hjemmeside.
Dette medførte, at der indkom en række debatindlæg.
Nogle af disse var af overordnet karakter om f.eks. kvaliteten af økologiske varer, national placering af mælkeproducenter, landbrugsskoleuddannelsen og GMO-teknologi i økologisk produktion.
Andre indlæg indeholdt mere konkrete forslag til ændringer i økologilovgivningen, herunder forslag om forbud mod brug af konventionel gødning i økologisk jordbrug, lempeligere gødningsregler for grøntproduktion i væksthuse, godkendelse af flere plantebeskyttelsesmidler til økologisk frugtproduktion m.v.
 De indkomne forslag er indgået i overvejelserne i forbindelse med udarbejdelse af nærværende lovforslag.
Endelig er der indkommet bemærkninger vedrørende områder, der udelukkende er reguleret efter EU-økologiforordningen.
Disse forslag vil indgå i Fødevareministeriets overvejelser, når produktionsbestemmelserne i EU-økologiforordningen revideres.
Samtlige debatindlæg og kommentarer kan ses på: www.oekologilov.dk 4. Økologiforordningen Rådets forordning (EØF) nr. 2091/92 af 24. juni 1991 om økologisk produktionsmetode for landbrugsprodukter og om angivelse heraf på landbrugsprodukter og levnedsmidler med senere ændringer (herefter økologiforordningen) (EFT 1991, L 198, s.1), regulerer økologiområdet på EU-plan. Økologiforordningen giver mulighed for nationalt at fastsætte strengere regler på husdyrområdet, jf. forordningens artikel 12. Denne mulighed er udnyttet i Danmark.
Der er således administrativt fastsat strengere regler for den animalske produktion.
Reglerne angår f.eks. dyrenes oprindelse, behandling og efterbehandling med antibiotika- og kemoterapeutikaholdige lægemidler, søers adgang til græsarealer, velfærdsregler for fjerkræ og foder til drøvtyggere, særlige krav til transport til slagtning samt slagtning af kvæg og svin.
De strengere danske regler er notificeret overfor EU-Kommissionen.
 Det Europæiske Råd vedtog i juni 2007 en ny økologiforordning  Rådets forordning (EF) nr. 834/2007 af 28. juni 2007 om økologisk produktion og mærkning af økologiske produkter og om ophævelse af forordning (EØF) 2092/91 (EUT 2007, L 189, s. 1). Denne forordning erstatter fra 1. januar 2009 den gældende økologiforordning.
Med den nye forordning defineres formål og principper for økologisk produktion under hensyntagen til lokale forhold og udviklingsniveauer, hvorved der vil kunne tages hensyn til nationale, geografiske og klimatiske faktorer.
Efter den nye forordning vil det ikke længere være muligt nationalt at fastsætte strengere regler på husdyrområdet, ligesom storkøkkendrift fremover undtages for forordningens anvendelsesområde.
Til gengæld bliver det fremover muligt for medlemsstaterne at fastsætte regler om, hvorledes storkøkkener må henvise til, at der anvendes økologiske råvarer eller serveres økologiske retter.
 Den nye økologiforordning vil herudover alene få betydning i forbindelse med udarbejdelse af regler på bekendtgørelsesniveau, hvorimod forordningen ikke medfører yderligere lovgivningsmæssige initiativer.
5. Beskyttelse af betegnelsen økologisk Det fremgår af artikel 2 i økologiforordningen, at bl.a. betegnelsen økologisk eller deraf afledte betegnelser kun må anvendes om landbrugsprodukter, der er fremstillet efter de produktionsregler, som er fastsat i henhold til artikel 6 i forordningen, samt eventuelt nationalt fastsatte krav.
Det er endvidere en betingelse, at produktionen af disse landbrugsprodukter har været undergivet en kontrolordning, og at producenten er autoriseret.
 Det betyder f.eks., at kød fra danske svin kun må betegnes som økologisk, hvis produktionen er sket i overensstemmelse med økologiforordningen og de strengere danske særregler.
Beskyttelsen af betegnelsen økologisk om landbrugsprodukter er uafhængig af andre regler om mærkning, f.eks. med det danske Ø-mærke.
Et økologisk produkt behøver derfor ikke at være mærket med Ø-mærket, der er et offentligt kontrolmærke, som viser, at produktet er produceret på en bedrift eller virksomhed, hvor den afsluttende kontrol er udført af en dansk myndighed.
Den begrænsede beskyttelse af betegnelsen økologi betyder, at hvis der ikke er tale om landbrugsprodukter, eller der er tale om produkter, der tydeligt ikke har nogen forbindelse med den særlige landbrugsmæssige, økologiske produktionsmetode, kan betegnelsen økologisk benyttes om et produkt, hvis det er foreneligt med øvrig lovgivning.
Der ses derfor eksempler på, at produkter som hudplejemidler og børnetøj kaldes økologiske, ligesom frisører reklamerer med at være økologiske.
I det omfang, der med hjemmel i økologiloven er fastsat regler for anden økologisk virksomhed end den, der er omfattet af økologiforordningen, er den økologiske betegnelse dog også beskyttet.
Det gælder f.eks. ørreder og ål.
Et dansk dambrug kan derfor kun markedsføre sine ørreder som økologiske, hvis producenten er autoriseret og lever op til de danske regler.
Hvorvidt en vare rent faktisk er økologisk, når den betegnes som økologisk, er for den enkelte forbruger et spørgsmål om tillid og troværdighed.
Derfor har kommunikation  og dermed varebetegnelser - større betydning ved markedsføring af økologiske fødevarer end ved markedsføring af konventionelle fødevarer.
Under hensyn hertil er det vigtigt, at landbrugsprodukter kun betegnes som økologiske, når de er produceret i overensstemmelse med de fastsatte regler herom, da både begrebet og tilliden hos forbrugerne ellers udvandes.
Det røde Ø-mærke kan således kun anvendes på produkter af jordbrugsoprindelse og akvakultur.
Der henvises til bemærkningerne til lovforslagets §§ 5 og 6.
6. Gældende ret Økologiområdet reguleres primært af økologiforordningen fra 1991.
Den gældende økologilov, der er en rammelov, blev vedtaget i 1999. Formålet med loven var at sikre hjemmel til kontrol og håndhævelse af forordningens bestemmelser samt at skabe hjemmel til nationalt at kunne fastsætte strengere regler på områder, der dækkes af forordningen.
Endvidere blev der skabt hjemmel til at fastsætte regler på områder, der ikke reguleres på EU-plan.
Sidstnævnte mulighed er bl.a. udnyttet i reglerne om økologisk akvakultur og reglerne om markedsføring af økologisk foder af animalsk oprindelse til selskabsdyr.
Muligheden for at fastsætte strengere regler end foreskrevet i forordningen er udnyttet for husdyr.
Det drejer sig f.eks. om bestemmelser om længere afvænningsperiode for grise, forbud mod at næbtrimme høns og en begrænsning af transporttiden for dyr til 8 timer.
 Økologisk produktion er et samlet system til landbrugsforvaltning og fødevareproduktion, der kombinerer bedste praksis på miljøområdet, stor biodiversitet, bevarelsen af naturressourcer, anvendelsen af høje dyrevelfærdsnormer og en produktionsmetode, som imødekommer visse forbrugeres ønsker om produkter, der er fremstillet ved hjælp af naturlige stoffer og processer.
De økologiske regler kan i vidt omfang ses som en overbygning på den lovgivning, der i øvrigt gælder for virksomheder, herunder f.eks. bestemmelser om produktion, fødevarer og foderstoffer. Økologiloven er således et supplement til f.eks. fødevareloven, hvorfor autorisation til økologisk fødevarevirksomhed forudsætter, at der foreligger den fornødne autorisation eller registrering efter regler fastsat i medfør af fødevareloven.
Det betyder, at økologiautorisationen automatisk bortfalder, hvis en virksomhed får frataget sin autorisation eller registrering i henhold til fødevarelovgivningen.
 Økologiske virksomheder skal således overholde økologireglerne som den øvrige lovgivning.
 En del af den lovgivning vedrører ikke den egentlige landbrugsforvaltning eller fødevareproduktion, men gælder generelt for al virksomhedsudøvelse.
Et eksempel på sådan lovgivning er reglerne om arbejdsmiljø. Hvis Fødevareministeriet i forbindelse med kontrollen af økologireglerne bliver opmærksom på arbejdsforhold, som strider mod arbejdsmiljølovgivningen, skal Arbejdstilsynet underrettes, jf. arbejdsmiljølovens § 75, stk. 2. Forholdet vil da alene blive bedømt i forhold arbejdsmiljølovgivningen.
Derimod vil det ikke være en overtrædelse af økologireglerne.
Anderledes forholder det sig med overtrædelse af regler efter dyreværnsloven.
Konstaterede overtrædelser vil her typisk være en overtrædelse af en generel regel og samtidig en overtrædelse af de økologiske regler om dyrevelfærd.
Ved grove overtrædelser vil forholdet blive anmeldt til politiet af Fødevareministeriet.
Hermed sikres en samlet vurdering af overtrædelsen både i forhold til dyreværnsloven og i forhold til økologireglerne.
Hertil kommer, at en overtrædelse, som kan vurderes som en mindre grov overtrædelse af de generelle regler, isoleret set kan blive betragtet som en grov overtrædelse af økologireglerne.
7. Lovforslagets indhold Med forslaget videreføres og moderniseres hovedindholdet i den gældende lov.
Samtidig imødekommes i et vist omfang anbefalingerne fra Det Økologiske Fødevareråd.
Det drejer sig f.eks. om anbefalingerne vedrørende lovens formålsbestemmelse, videreførelsen af Det Økologiske Fødevareråd, autorisation og Ø-mærket.
Herudover afspejler lovforslaget rådets ønske om, at økologiens troværdighed sikres ved, at denne bl.a. udtrykkeligt skal indgå i forbindelse med administration af loven, herunder også i forbindelse med håndhævelse.
 Lovens anvendelsesområde, jf. forslaget til § 1, vil som hidtil omfatte økologiske produkter og fødevarer i kæden fra jord til bord.
Med forslaget til § 2 videreføres og udbygges den eksisterende formålsparagraf.
Formuleringen er inspireret af økologiforordningens formålsbestemmelse Det fremgår af forslaget til § 2, at formålet med loven er at fastsætte rammerne for den økologiske produktion og tilgodese forbrugernes interesse i og forventning om, at de økologiske produkter er produceret i overensstemmelse med økologireglerne.
 Med forslaget til § 3 lægges det fast, at hensynet til økologiens omdømme og troværdighed skal vægtes tungt i forbindelse med administration af loven.
Det fremhæves, at forbrugerens tillid til den økologiske produktion er afgørende.
Således fremhæves også princippet om forsigtighed, hvilket betyder, at der ved administrationen af økologireglerne vil skulle anlægges en fortolkning, der i størst muligt omfang tager højde for en sikring af, at produktionen er sket i henhold til økologireglerne.
Det foreslås i § 4 at videreføre Det Økologiske Fødevareråd.
Rådet vil efter forslaget få til opgave at fremme, følge og vurdere udviklingsmulighederne for den danske økologisektor.
Herudover skal rådet rådgive ministeren i spørgsmål vedrørende loven, om regler fastsat i medfør af loven, om implementering af EU-regler og andre internationale forpligtelser i forhold til den økologiske produktionsmetode og endelig rådgive ministeren i andre spørgsmål vedrørende økologi.
For at sikre en bred repræsentation i Det Økologiske Fødevareråd vedrørende miljømæssige aspekter foreslås det endvidere, at Det Grønne Kontaktudvalg, der er et samarbejdsorgan mellem de landsdækkende natur- og miljøorganisationer i Danmark, får mulighed for en plads i rådet.
Under hensyn til, at økologi er et væsentligt indsatsområde i forbindelse med gennemførelsen af det danske landdistriktsprogram, foreslås det ligeledes, at Landdistrikternes Fællesråd får plads i rådet.
Herudover foreslås det, at også Danske Erhverv og Danske Akvakultur bliver repræsenteret i rådet.
 Den foreslåede bestemmelse i § 5 om brug af den økologiske betegnelse er en videreførelse af den gældende lovs § 3, stk. 1. Bestemmelsen fastslår generelt, at jordbrugs- og fiskeriprodukter m.v., der er omfattet af loven, ikke må sælges som økologiske, hvis de ikke er fremstillet efter den økologiske produktionsmetode og i overensstemmelse med gældende regler eller EU-forordningsbestemmelser herom.
 Der er tale om en central bestemmelse, der har til formål dels at sikre forbrugernes tillid til den økologiske produktionsmetode ved at beskytte mod uretmæssig brug af betegnelsen økologisk, dels at beskytte producenter og virksomheder mod urimelig konkurrence fra andre, der ved uretmæssigt at betegne et produkt som økologisk forsøger at opnå en højere pris.
 Den foreslåede bestemmelse i § 6 er ny og præciserer, at ministeren for fødevarer, landbrug og fiskeri er bemyndiget til at fastsætte regler om udformningen og anvendelsen af økologikontrolmærket (Ø-mærket). Samtidig foreslås det udtrykkeligt fastsat, at Ø-mærket kan anvendes i forbindelse med oplysning og undervisning om økologi.
Ø-mærket er et offentligt kontrolmærke, som viser, at det mærkede produkt er produceret (herunder tilvirket, pakket eller mærket m.m.) på en bedrift eller virksomhed, der er kontrolleret af de danske myndigheder.
Et økologisk produkt behøver ikke at være mærket med Ø-mærket.
I forslaget til kapitel 4 præciseres og samles alle centrale bestemmelser om autorisation, herunder nægtelse, bortfald og tilbagekaldelse.
Formuleringerne er opdateret og bragt i overensstemmelse med lignende bestemmelser inden for anden lovgivning på Fødevareministeriets område.
Med forslaget til § 7 tydeliggøres det, at både fysiske og juridiske personer kan autoriseres til økologisk drift af en bestemt virksomhed.
Denne ændring er begrundet i, at ejerforholdene inden for sektoren i højere grad end tidligere er præget af interessentskaber og andre selskabskonstruktioner.
Formålet med bestemmelsen i § 8 er generelt at sikre, at der ikke til skade for økologiens troværdighed kan ske omgåelse af autorisationsreglerne ved, at en person, der har fået frataget sin autorisation, opretter et interessentskab, aktieselskab eller lignende og derved får udstedt en ny autorisation til at drive økologisk virksomhed.
Forslagene til § 8, stk. 2 og 3, indeholder derfor bestemmelser om, at interessentskaber, aktieselskaber m.v. kan nægtes autorisation, hvis personer på bestemte poster eller med væsentlig indflydelse på selskaberne ikke opfylder betingelserne for personligt at kunne autoriseres.
 Ved administrationen af bestemmelsen skal der særligt lægges vægt på hensynet til økologiens troværdighed, som beskrevet i formålsbestemmelsen.
Reglerne om bortfald af autorisation er efter den gældende lov fastsat administrativt.
Med forslaget til § 9 vil reglerne fremgå direkte af loven.
 Forslaget til § 10 om tilbagekaldelse af autorisationen er i hovedtræk en videreførelse af § 4, stk. 1, i den gældende lov, idet der dog er foretaget en præcisering og en yderligere udvidelse af området for, hvornår der er grundlag for at tilbagekalde en autorisation.
Det er i forslaget præciseret, at tilbagekaldelsen er betinget af, at autorisationsindehaveren har gjort sig skyldig i grov eller gentagen overtrædelse af økologireglerne.
Som det fremgår af bemærkningerne til bestemmelsen, vil der i administrationen særligt skulle lægges vægt på hensynet til økologiens troværdighed.
Formålet med forslaget til § 10 er at sikre, at personer, der begår grove overtrædelser af økologireglerne, ikke kan fortsætte med at drive økologisk virksomhed.
Forslaget sigter derfor på at give mulighed for, at personer, der har haft ansvaret for eller væsentlig indflydelse på driften i form af ejerskab eller medlemskab af direktion, får tilbagekaldt alle de autorisationer, som de har del i.
Forslaget til § 10, stk. 2, er nyt.
Forslaget skal sikre, at en person, der har fået tilbagekaldt sin autorisation, ikke kan fortsætte som medejer eller medlem af direktionen i et selskab, der er autoriseret i henhold til økologireglerne.
Tilsvarende sikres det i stk. 3, at såfremt et interessentskab eller kommanditselskab eller et aktie- eller anpartsselskab eller et andet selskab med begrænset ansvar får tilbagekaldt sin autorisation, kan de personlige autorisationer, som de ansvarlige personer i selskabet måtte have til personligt ejede bedrifter eller virksomheder, også tilbagekaldes.
 Hvis en autoriseret virksomhed i en periode på 1 år ikke har haft økologisk aktivitet, foreslås det i § 10, stk. 4, at autorisationen kan tilbagekaldes.
Det foreslås som § 11 at indsætte en bestemmelse om, at såfremt den daglige drift af virksomheden ikke varetages af autorisationsindehaveren selv, skal den daglige drift forestås af en person, der kan opnå autorisation.
Bestemmelsen skal sikre, at den person, der forestår driften, også har indsigt i, hvordan forholdene på virksomheden er.
Det foreslås, at kravene til den daglige leder af driften er de samme som til autorisationsindehavere for at sikre, at driften foretages af personer, der ikke er kendt for overtrædelser af økologireglerne.
I tilfælde, hvor den daglige leder ikke opfylder betingelserne for at opnå autorisation, vil autorisationsindehaverens autorisation efter forslaget kunne tilbagekaldes, såfremt lederen af den daglige drift ikke fratræder.
Det foreslås i § 12, at en afgørelse om tilbagekaldelse af autorisationen kan forlanges indbragt for domstolene.
Bestemmelsen, der skal sikre den enkelte borgers retssikkerhed i forbindelse med tilbagekaldelsen af en autorisation, svarer til § 4, stk. 4, i den gældende lov.
Der er ret til domstolsprøvelse, uanset om det drejer sig om nægtelse, bortfald eller tilbagekaldelse af autorisation.
Efter forslaget har sagsanlæg kun opsættende virkning, hvis retten bestemmer det.
Dette er en ændring i forhold til gældende lov, hvorefter sagsanlæg har opsættende virkning, medmindre retten bestemmer andet.
Lovforslaget indeholder herudover en række bestemmelser af mere administrativ karakter.
Bestemmelserne svarer i hovedtræk til det, der fremgår af den gældende lov, men er tilpasset sprogligt og lovteknisk.
 Af disse bestemmelser svarer forslaget til § 13 om gennemførelse af EU-forskrifter til § 2, stk. 1, i den gældende lov, forslaget til § 14 om en generel bemyndigelse til at fastsætte regler svarer til § 2, stk. 3 og 4, i den gældende lov og forslaget til § 15 til § 2, stk. 5. Forslaget til § 16 om betalingsforpligtelser svarer til den gældende lovs § 6, forslaget til § 17 om offentliggørelse svarer til den gældende lovs § 8, forslaget til § 18 om klageadgang svarer til den gældende lovs § 9, forslaget til § 19 om adgang uden retskendelse svarer til den gældende lovs § 10, forslaget til § 20 om pligt til at yde myndigheden bistand svarer til den gældende lovs § 11, forslaget til §§ 21- 23, om påbud og forbud svarer til den gældende lovs § 3, stk. 2 og 3, og § 7, forslaget til § 24 om straf svarer til den gældende lovs § 12 og 13, og endelig svarer forslaget til § 25 om administrative bøder til den gældende lovs § 14.
For at sikre den bedst mulige kommunikation til de berørte brancher vil der forud for lovens ikrafttræden blive udarbejdet en kommunikationsplan.
Planen vil blive drøftet i relevante fora, herunder med medlemmerne af Det Økologiske Fødevareråd.
Herudover vil der blive informeret om lovens indhold i et nyhedsbrev samt på Fødevareministeriets hjemmeside.
8. Lovovervågning Forslaget er omfattet af lovovervågning med henblik på at vurdere, om moderniseringen og den tilpasning, der er indeholdt i loven, har den tilsigtede virkning.
Lovens effekt vil blive undersøgt senest 3 år efter lovens ikrafttræden.
9. Ligestillingsmæssige konsekvenser Lovforslaget er udvalgt til at gennemgå en ligestillingsvurdering.
På den baggrund er der foretaget en vurdering af lovforslaget med henblik på at sikre, at lovforslaget ikke er kønsdiskriminerende eller på anden måde kan medføre en utilsigtet skævhed mellem kønnene.
 Lovforslaget vurderes ikke at indeholde forskellige konsekvenser for den kvindelige og den mandlige befolkning, eller for dele af disse grupper.
10. Økonomiske og administrative konsekvenser for det offentlige Lovforslaget har ikke økonomiske eller administrative konsekvenser for staten, kommuner eller regioner.
11. De økonomiske og administrative konsekvenser for erhvervslivet Forslaget har ikke økonomiske eller administrative konsekvenser for erhvervslivet.
Størstedelen af de oplysninger, erhvervet skal indberette i henhold til den gældende lovgivning vedrørende økologi, kan allerede i dag indberettes elektronisk.
I takt med udviklingen af Fødevareministeriets edb-systemer vil denne mulighed blive øget.
 Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering med henblik på vurdering af, om forslaget skal forelægges Økonomi- og Erhvervsministeriets virksomhedspanel.
Styrelsen vurderer, at forslaget ikke indeholder administrative konsekvenser for erhvervslivet i et omfang, der berettiger, at det bliver forelagt virksomhedspanelet.
Forslaget bør derfor ikke forelægges Økonomi- og Erhvervsministeriets virksomhedspanel.
12. De administrative konsekvenser for borgerne Forslaget har ikke administrative konsekvenser for borgerne.
13. De miljømæssige konsekvenser Forslaget skønnes at have positive miljømæssige konsekvenser i begrænset omfang, idet lovforslaget og de øvrige indsatser, der er et led i regeringens tiltag på økologiområdet, samlet forventes at bidrage til et større økologisk produktionsareal og dermed samlet set et lavere forbrug af sprøjtemidler og gødningsstoffer, hvilket blandt andet kan bidrage til beskyttelse og forbedring af miljøet.
14. Forholdet til EU-retten Økologiområdet er reguleret på EU-plan af Rådets forordning (EØF) nr. 2091/92 af 24. juni 1991 om økologisk produktionsmetode for landbrugsprodukter og om angivelse heraf på landbrugsprodukter og levnedsmidler med senere ændringer (økologiforordningen). Forordningen giver mulighed for nationalt at fastsætte strengere regler for den animalske produktion.
Forordninger er efter EF-traktatens artikel 249 umiddelbart gældende i medlemsstaterne.
Det kan dog være nødvendigt eller hensigtsmæssigt at udstede nationale regler til supplering af en forordnings bestemmelser.
Der kan desuden være tale om udstedelse af regler af mere administrativ art, f.eks. om administrerende myndighed, ansøgningsprocedure, kontrol, tilsyn m.v.
 Der er i juni 2007 vedtaget en ny forordning (Rådets forordning (EF) nr. 834/2007 af 28. juni 2007 om økologisk produktion og mærkning af økologiske produkter og om ophævelse af forordning (EØF) 2092/91 (EUT 2007, L 189, s. 1)), der anvendes fra den 1. januar 2009.
Udmøntningen af bemyndigelserne i lovforslaget vil i en række tilfælde kunne nødvendiggøre underretning af EU-Kommissionen, evt. under iagttagelse af informationsproceduredirektivet, jf.
Europa-Parlamentets og Rådets direktiv af 22. juni 1998 nr. 98/34/EF om en informationsprocedure med hensyn til tekniske standarder og forskrifter.
15. Hørte myndigheder og organisationer 3F, Advokat Richard Sand, Advokaterne Hovedvagtsgade 6, Arbejderbevægelsens Erhvervsråd, Arbejdsgiverforeningen Konditorer, Bagere og Chokolademagere, Bager- og Konditormestre i Danmark, Beagle Klubben, BFID Brancheforeningen for Farmaceutiske Industrivirksomheder i Danmark, Biodania, Biodynamisk Forbrugersammenslutning, Bioteknologisk Institut, Bryggeriforeningen, Center for Miljø og Toksikologi på DHI, COOP A/S, DAKOFO, Danmarks Aktive Forbrugere, Danmarks Apotekerforening, Danmarks Biavlerforening, Danmarks Fiskehandlere, Danmarks Fiskeindustri- og Eksportforening, Danmarks Fiskeriforening, Danmarks Fiskeriundersøgelser, Danmarks Fødevareforskning, Danmarks Frugthandlere, Danmarks Gedeavlerforening, Danmarks Jægerforbund, Danmarks Kaninavlerforening, Danmarks Krebseavlerforening, Danmarks Landboungdom, Danmarks Naturfredningsforening, Danmarks Restauranter og Cafeer, Danmarks Skibsmæglerforening, Danmarks Sportsfiskerforbund, Danmarks Tekniske Universitet, Danmarks Miljøundersøgelser, Danmarks Økologisk Gedeavlerforening, Dansk Akvakultur, Dansk Erhverv, Dansk Erhvervsfjerkræ, Dansk Erhvervsgartnerforening, Dansk Flavour Organisation, Dansk Fødevareråd, Dansk Gartneri, Dansk Havbrugerforening, Dansk Industri, Dansk Isindustri, Dansk Juletræsdyrkerforening, Dansk Kvæg, Dansk Landbrug, Dansk Landbrugsrådgivning, Landscentret, Dansk Pelsdyravlerforening, Dansk Pelsdyrfoderforening, Dansk Planteværn, Dansk Skovforening, Dansk Slagtefjerkræ, Dansk Supermarked, Dansk Svineproduktion, Dansk Transport og Logistik, Dansk Varefakta Nævn, Dansk Åleproducent Forening, Danske Biavleres Landsforening, Danske Frøavlere, Danske Helsekostforretningers Brancheforening, Danske Læskedrik Fabrikanter, Danske Regioner, Danske Slagterier, Danske Slagtermestres Landsforening, Danske Svineproducenter, Danske Veterinærhygiejnikeres Organisation, DataLogisk ApS, Datatilsynet, De Danske Skovdyrkerforeninger, De Samvirkende Købmænd, Den Danske Brancheorganisation for Vitalmidler, Den Danske Dyrlægeforening, Den Grønne Nøgle, Det Dyreetiske Råd, Det Grønne Kontaktudvalg, Det Jordbrugsvidenskabelige Fakultet, Aarhus Universitet, Det Økologiske Fødevareråd, Det Økologiske Råd, Det Veterinære Sundhedsråd, Diabetesforeningen, DLF-TRIFOLIUM A/S, Dronningeavlerforeningen af 1921, Dyrenes Beskyttelse, Dyreværnsrådet, Emballage- og Transportinstituttet, Emballageindustrien, Erhvervsbiavlerne, Farve- og Lakindustrien, FDB, Forbrugerrådet, Foreningen af autoriserede vildtbehandlingsvirksomheder, Foreningen af dagligvaregrossister, Foreningen af Danske Fiskefoderfabrikanter, Foreningen af Danske Handelsmøller, Foreningen af Danske Spiritusfabrikanter, Foreningen af Frugtimportører i Danmark, Foreningen af Kommunale Chefer, Foreningen af Miljømedarbejdere i kommunerne, Foreningen af Tilsynsfunktionærer, Foreningen af Vandværker i Danmark, Foreningen for Biodynamisk Jordbrug, Foreningen for Danmarks Fiskemel- og Fiskeolieindustri, Foreningen Servicehunde til Handicappede, Frie Bønder Levende Land, Frugtindustriforeningen, Fødevareøkonomisk Institut, GEUS, Greenpeace, Gigtforeningen, Grønne familier, HTS Handel, Transport og Service, Hedeselskabet, Helsebranchens Leverandørforening, HORESTA, Håndværksrådet, ITD International Transport Danmark, Kaffe- og Teimportørforeningen, Konsumfiskeindustriens Arbejdsgiverforening, Kommunernes Landsforening, Kopenhagen Fur, Motions- og Ernæringsforbundet, KVL, Københavns Universitet, Det Biovidenskabelige Fakultet, Landbrugsrådet, Landdistrikternes Fællesråd, Landsforeningen af danske Mælkeproducenter, Landsforeningen Dansk Fåreavl, Landsforeningen Danske Maskinstationer, Landskontoret for Heste, Landsorganisationen af Danmarks Detailfiskehandlere, Ledernes Hovedorganisation, LIF, Lægemiddelindustriforeningen, Margarine Industri Foreningen, Mejeriforeningen, Motions- og Ernæringsrådet, Nærbutikkernes Landsforening, Nærings- og Nydelsesmiddelarbejderforbundet, NOAH, NOPALAX, Organisationen Dansk Aquakultur, Ostehandlerforeningen for Danmark, Papirvareindustriens Arbejdsgiverforening, PCG, Producenter af Komprimerede Gasser, Plastindustrien i Danmark, Sammenslutningen af Danske Erhvervsbiavlere, Sammenslutningen af Danske Fiskeriforeninger, Sammenslutningen af Danske Havne, Sammenslutningen af etniske Erhvervsdrivende, Sammenslutningen af Danske Småøer, Scan, Scanpharm A/S, SEDAN, SPF-Danmark, Statens Skadedyrlaboratorium, Udvalg for Kontrol med Økologisk Jordbrug, Verdensnaturfonden, Veterinærmedicinsk Industriforening, V & S Distillers, VSOD, Øgruppen  Dansk Økologileverandørforening, Økologisk Landsforening.
16. Sammenfattende skema Bemærkninger til lovforslagets enkelte bestemmelser Til kapitel 1 Lovens anvendelsesområde, formål m.v.
Til § 1 Til § 2 Til § 3 Til kapitel 2 Det Økologiske Fødevareråd Til § 4 Til kapitel 3 Markedsføring Til § 5 (Brug af den økologiske betegnelse) Til § 6 (Ø-mærket) Til kapitel 4 Autorisation Til § 7 (Meddelelse af autorisation) Til § 8 (Nægtelse af autorisation) Til § 9 (Bortfald af autorisation) Til § 10 (Tilbagekaldelse af autorisation) Til § 11 (Daglig drift) Til § 12 (Domstolsprøvelse af tilbagekaldelse af autorisation) Til kapitel 5 Administration af loven Til § 13 (Bemyndigelse til at gennemføre EU-lovgivning m.v.) Til § 14 (Bemyndigelse til at fastsætte regler om produktionen m.v.) Til § 15 (Regnskabsoplysninger) Til § 16 (Gebyrer) Til § 17 (Offentliggørelse) Til § 18 (Klageadgang) Til § 19 (Adgang uden retskendelse) Til § 20 (Pligt til at yde myndigheden bistand) Til kapitel 6 Påbud og forbud m.v.
Til § 21 (Påbud og forbud) Til § 22 (Fornyet omlægning) Til § 23 (Forbud mod salg) Til kapitel 7 Straffebestemmelser Til § 24 (Straffebestemmelser) Til § 25 (Administrative bødeforelæg) Til kapitel 8 Ikrafttræden m.v.
