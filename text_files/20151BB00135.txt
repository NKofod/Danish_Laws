Fremsat den 1. april 2016 af Villum Christensen (LA), Carsten Bach (LA) og Joachim B.
Olsen (LA) Forslag til folketingsbeslutning om at lade thoriumbaserede teknologier indgå i dansk forskning og udvikling Folketinget pålægger regeringen at sikre, at forskning i thoriumbaserede teknologier skal kunne understøttes på lige vilkår med andre teknologier.
Bemærkninger til forslaget Det er en verdensomspændende udfordring at fremskaffe nye, rene energikilder til at dække det stadigt stigende globale energibehov.
Der forskes i disse år i en lang række forskellige teknologier med henblik på at imødekomme denne udfordring.
Ifølge FNs klimapanel (IPCC) er det meget lidt sandsynligt, at udfordringen løses uden brug af kernekraft.
En af flere nye genrer inden for kernekraft er reaktorer designet til at producere energi baseret på grundstoffet thorium.
Potentialet i netop thoriumbaserede reaktorer er særdeles omfattende.
Ved helt eller delvis at erstatte uran med thorium i nuklear energiproduktion og ved at anvende flydende saltreaktorer frem for konventionelle reaktorer elimineres nedsmeltningsfarer for kraftværker, restaffaldsproblematikker minimeres, og våbenproduktion næsten umuliggøres.
Tilmed er thorium væsentligt mere naturligt tilgængeligt end uran, og særligt de grønlandske fjelde indeholder betragtelige mængder thorium.
Desværre har vi i Danmark  Niels Bohrs hjemland  fuldstændig afskåret os fra at tage reel part i den teknologiske udvikling på dette område.
En folketingsbeslutning fra 1985 om at undlade atomkraft i den danske energiplanlægning har de facto elimineret alle muligheder for at opnå forskningsstøtte til kernekraftsrelaterede forskningsprojekter.
Der henvises til Folketingsbeslutning nr.
B 103 af 29. marts 1985, jf. folketingstidende 1984-85, sp. 5762, 7071 og 8254, tillæg A, sp. 3507, tillæg B, sp. 963, og tillæg C, sp. 283.
Folketingsbeslutningen udgjorde således ikke alene en milepæl for den danske energiplanlægning, men i høj grad også for den generelle forskning i Danmark.
Beslutningen blev startskuddet til en gradvis udfasning af al nuklear forskning, herunder også de højteknologiske forsøgsstationer ved Risø og kernekraftrelaterede studieretninger ved Niels Bohr Instituttet og på Danmarks Tekniske Universitet.
Som direkte konsekvens heraf er flere danske forskere, der har nydt international anerkendelse for projekteringer af fjerde generations atomreaktorer baseret på thorium, i dag nødsaget til at søge til udlandet for at finde opbakning til deres projekter.
Dette på trods af at Danmark er rig på kompetencer inden for en række beslægtede følgeindustrier, såsom pumpeteknologi, avancerede materialer og kemiteknik.
Flere lande er allerede i gang med udviklingen af thoriumbaserede reaktorer.
I Norge er Thor Energy langt fremme med udviklingen af thoriumbrændsel til reaktorer, og i Indien forventer man allerede i år at have det første thoriumbaserede kraftværk etableret.
Forslagsstillerne bifalder en teknologineutral energiplanlægning og finder det uhensigtsmæssigt, at et videnland som Danmark de facto afskærer sig fra at opnå yderligere viden inden for et specielt forskningsområde.
Derfor ønskes de barrierer, der i dag er for thoriumrelateret forskning i Danmark, elimineret med vedtagelse af dette beslutningsforslag.
Skriftlig fremsættelse Villum Christensen (LA):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at lade thoriumbaserede teknologier indgå i dansk forskning og udvikling.
(Beslutningsforslag nr.
B 135) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
