Fremsat den 30. oktober 2020 af Pernille Vermund (NB), Peter Seier Christensen (NB), Lars Boje Mathiesen (NB) og Mette Thiesen (NB) Forslag til folketingsbeslutning om forbud mod at anvende halalcertificeret kød i offentlige institutioner Folketinget pålægger regeringen at tage de nødvendige skridt til at forbyde køb og servering af halalcertificerede kødprodukter i offentlige institutioner.
Bemærkninger til forslaget Beslutningsforslaget er en redigeret genfremsættelse af beslutningsforslag nr.
B 105, folketingsåret 2019-20. Der henvises til www.folketingstidende.dk, Folketingstidende 2019-20, tillæg A, B 105 som fremsat.
 Det er forslagsstillernes overbevisning, at offentlige institutioner ikke skal købe eller servere halalcertificeret kød, da halalcertificeringer forudsætter, at producenten betaler en certificeringsafgift til islamiske organisationer og derigennem støtter disse organisationer og deres virke.
De private certificeringsordninger skal signalere til muslimske forbrugere, at et slagteris kød er godkendt som halal og tilladt af en muslimsk myndighed så som Islamisk Center for Halal, Halal Quality Center og Muslim World League.
Muslim World League er i dag den eneste organisation, der certificerer halalkød, der eksporteres fra Danmark.
Organisationen er forbundet med en radikal og antidemokratisk tilgang til islam.
I artiklen »Halal er blevet en milliardindustri, som ingen taler om« bragt i Kristeligt Dagblad den 2. februar 2016 anføres det, at organisationen er blevet kritiseret for at være imod religionsfrihed og at støtte kvindeundertrykkelse og dødsstraf.
Det er oplagt, at danske institutioner ikke bør støtte organisationer, der har et sådant virke.
Forslagsstillerne ønsker med beslutningsforslaget at forhindre, at borgernes skattekroner indirekte bruges på at støtte islamiske organisationer, der har ophav i lande, der modarbejder danske og demokratiske værdier.
Forslagsstillerne finder det problematisk, at offentlige institutioner, bl.a. hospitaler, skoler og daginstitutioner, serverer halalcertificeret kød, da offentlig efterspørgsel efter halalcertificeret kød er med til at lægge pres på danske slagterier for at købe sig ind i halalordningen.
I en artikel bragt i Sjællandske Nyheder i 2017 estimerer Landbrug & Fødevarer, at mindst 98 pct. af alt kyllingekød produceret i Danmark er halalslagtet af hensyn til eksport til muslimske markeder (»Halal-ballade: 98 procent af al kylling er halal-slagtet«, Sjællandske Nyheder, den 30. november 2017). Den stigende efterspørgsel efter halalslagtet kød afspejles i de offentlige institutioner, og i 2013 bragte flere medier historien om, at Hvidovre Hospital udelukkende serverede halalslagtet kød til patienterne.
Det er forslagsstillernes opfattelse, at man som borger bør have det oplyst, hvis et produkt er halal.
Offentlige institutioner bør ikke bidrage til efterspørgslen efter halalcertificerede produkter.
Derfor skal offentlige institutioner undlade at servere halalkød.
Halalcertificering er en privat ordning.
Det er uvist, hvor store beløb danske virksomheder betaler til islamiske organisationer, og hvor disse midler ender henne.
Det er forslagsstillernes opfattelse, at det bør sikres, at offentlige institutioners forbrug ikke bidrager til indirekte at finansiere eller støtte religiøse organisationer og deres virke.
Forslagsstillerne finder derfor, at det skal forbydes at anvende halalcertificeret kød i offentlige institutioner.
Skriftlig fremsættelse Pernille Vermund (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod at anvende halalcertificeret kød i offentlige institutioner.
(Beslutningsforslag nr.
B 68) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
