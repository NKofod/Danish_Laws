Bekendtgørelse om ændring af bekendtgørelse om godkendelse af kørelærere § 1 I bekendtgørelse nr. 1563 af 20. december 2007 om godkendelse af kørelærere foretages følgende ændringer:
 1. Indledningen affattes således:
»I medfør af § 56 a, § 66, stk. 5, § 118, stk. 7, og § 134 b i færdselsloven, jf. lovbekendtgørelse nr. 1047 af 24. oktober 2011, som ændret ved lov nr. 570 af 18. juni 2012, fastsættes:« 2. Overalt i bekendtgørelsen ændres »Rigspolitichefens« til: »Rigspolitiets«, og »Rigspolitichefen« til: »Rigspolitiet«.
 3. I § 1, stk. 1, nr. 3, ændres »stor personbil« til: »bus«.
 4. § 3, stk. 1, affattes således:
»Ansøgere, der ikke tidligere har været godkendt som kørelærere, og som ønsker at indstille sig til kørelærerprøven, skal have modtaget undervisning af en person, der er godkendt som underviser til den pågældende kategori af Rigspolitiet.« 5. I § 4 indsættes som stk. 3:
»Stk. 3. Bestemmelsen i stk. 2 omfatter ikke ansøgere, der er frakendt retten til at virke som kørelærer, eller som i øvrigt tidligere har været godkendt som kørelærere.« 6. Efter § 5 indsættes i kapitel 1:
»§ 5 a.
Personer, der i medfør af færdselslovens § 66 a, stk. 1, er frakendt retten til at udøve virksomhed som kørelærer, og som ønsker at generhverve denne, jf. færdselslovens § 66 a, stk. 5, kan aflægge kørelærerprøven, selv om frakendelsestiden endnu ikke er udløbet.
Stk. 2. Er retten til at udøve virksomhed som kørelærer frakendt for et tidsrum af mere end 1 år, kan tilmelding til den skriftlige forprøve dog tidligst ske, når der resterer under 1 år af frakendelsestiden.« 7. § 6, stk. 2, 2. pkt., affattes således:
»De 2 medlemmer er henholdsvis en politiembedsmand med et indgående kendskab til reglerne på færdselsområdet og en teknisk sagkyndig med et indgående kendskab til køretøjers indretning og udstyr samt manøvreegenskaber, f.eks. en ingeniør eller lignende.« 8. I § 8, stk. 1, indsættes som nr. 6:
»6) Hvorvidt ansøgeren tidligere har været godkendt som kørelærer.« 9. I § 8, stk. 2, nr. 4, ændres »afsnit 1.« til: »afsnit 1, hvis ansøgeren ikke tidligere har været godkendt som kørelærer.« 10. I § 10, 3. pkt., ændres »Tilmelding vedlægges« til: »Har ansøgeren ikke tidligere været godkendt som kørelærer, vedlægges tilmeldingen en«.
 11. I § 15, stk. 1, 3. pkt., ændres »nr. 1, litra B« til: »Kategori A«.
 12. I § 16, 1. pkt., indsættes efter »pågældende«: », hvis de øvrige betingelser er opfyldt,«.
 13. I § 16, 5. pkt., ændres »stk. 5« til: »stk. 6«.
 14. I § 17, stk. 1, indsættes efter »kørelærer med«: »stor knallert, lille motorcykel, mellemstor motorcykel, stor«.
 15. I § 17, stk. 3, ændres »stor påhængsvogn« til: »stort påhængskøretøj«.
 16. Efter § 17 indsættes:
»§ 17 a.
Har ansøgeren fået afslag på ansøgning om fornyelse af en kørelærergodkendelse, jf. færdselslovens § 66, stk. 2, 2. pkt., eller har ansøgeren været frakendt retten til at virke som kørelærer, jf. færdselslovens § 66 a, stk. 1, er opnåelse af ny kørelærergodkendelse til tidligere erhvervede kategorier betinget af, at ansøgeren består prøven til bil med tilladt totalvægt på ikke over 3.500 kg, jf. § 1, stk. 1, nr. 2. Har ansøgeren tidligere alene været godkendt til at virke som kørelærer med motorcykel og motorcykel med sidevogn, er opnåelse af ny kørelærergodkendelse til den tidligere erhvervede kategori i stedet betinget af, at ansøgeren består en prøve til motorcykel, jf. § 1, stk. 1, nr. 1.« 17. I § 23, stk. 2, 2, pkt., ændres »3 hverdage« til: »dagen«.
§ 2 Stk. 1. Bekendtgørelsen træder i kraft den 1. oktober 2012, jf. dog stk. 2.
 Stk. 2. Bekendtgørelsens § 1, nr. 3, 11 og 13-15, træder i kraft den 19. januar 2013.
