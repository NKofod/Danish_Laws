Spørgsmål om , hvorvidt en dansk registreret vognmand skal betale  

 udgifterne i forbindelse med sygdom hos en ansat, der er udenlandsk  

 statsborger med fast bopæl i udlandet.
Ministeriet svarede, at vognmanden  

 skal betale, da ansættelsesstedet er placeret i Danmark.
 I brev af 29. august 1986 (ref. 3846 MBN/sh) har Turistvognmændenes  

 Landsforening (TL) forespurgt, hvorvidt en dansk vognmand (med  

 forretningssted i Danmark), der er arbejdsgiver for en i Østrig  

 folkeregistreret rejseleder/chauffør, skal betale »eventuelle  

 udgifter« i forbindelse med dennes sygdom.
 TL henviser i denne forbindelse til lov nr. 305 af 9. juni 1982 om ændring  

 af lov om international buskørsel og ministeriets bekendtgørelse nr. 420 af  

 14. juli 1982 om sikring af føreren og andre, der medvirker ved  

 internationale vejtransporter.
Det fremgår af sagen, at den pågældende har fast bopæl i Østrig, og at han  

 i nogen tid har været rejseleder/chauffør på vognmandens 8-dages ture til  

 Østrig.
Det fremgår endvidere, at den pågældende har »fulgt de enkelte  

 grupper tilbage til Danmark«, og efterfølgende er »returneret med  

 et nyt hold gæster til Østrig«.
 Det fremgår endelig, at kørslen har fundet sted med en dansk  

 indregistreret bus, og at der ikke foreligger et ansættelsesbrev, der klart  

 fastsætter ansættelsesstedets placering.
 Ministeriet skal i denne anledning meddele følgende:
 Lov om international buskørsel, jfr. ovennævnte ændringslov, fastsætter i  

 § 5 a, stk. 1, at busejeren over for føreren af køretøjet hæfter for udgifter  

 til behandling af sygdom, der opstår under kørsel i udlandet.
Samtidig bestemmer bekendtgørelsens § 1, at reglerne heri dækker alle, der  

 som ansat er beskæftiget i virksomheder, der med forretningssted i Danmark  

 udfører internationale vejtransporter med bl.a. busser.
Det anføres i samme  

 bestemmelse, at såfremt den pågældendes beskæftigelse i virksomheden beror på  

 et ansættelsesforhold, skal ansættelsesstedet være Danmark.
 Det er ikke i TL's brev oplyst, hvorvidt chaufførens sygdom er opstået  

 »under kørsel i udlandet«, jfr. ovennævnte § 5 a, hvilket er en  

 forudsætning for behandling af spørgsmålet i henhold til lov om international  

 buskørsel.
Med hensyn til ansættelsesstedet er det ministeriets opfattelse, at dette  

 er placeret i Danmark, hvor vognmanden har sit forretningssted og hvorfra og  

 -til de omhandlede busture udgår og returnerer.
Den omstændighed, at  

 chaufføren har fast bopæl i Østrig ændrer ikke ved dette forhold.
 Under henvisning hertil og under den nævnte forudsætning finder  

 ministeriet, at vognmanden hæfter for de udgifter, der måtte påløbe i  

 forbindelse med chaufførens nævnte sygdom.
