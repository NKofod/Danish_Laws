Nr BTL 154 Betænkning over Forslag til lov om folkekirkens kirkebygninger og  

 kirkegårde   

 Nr L 154 1985-86, 1. samling Blad nr 776 Afgivet af kirkeudvalget Afgivet: 19860416 Udvalget har behandlet lovforslaget i en række møder og har herunder stillet spørgsmål til kirkeministeren, som denne har besvaret skriftligt.
Udvalget har endvidere modtaget skriftlig og mundtlig henvendelse fra Landsforeningen af Menighedsrådsmedlemmer.
Nogle af udvalgets spørgsmål er optrykt som bilag til betænkningen tillige med kirkeministerens svar herpå.
 Herefter indstiller udvalget lovforslaget til vedtagelse uændret.
Et mindretal (socialdemokratiets og socialistisk folkepartis medlemmer af udvalget) er tilfreds med lovforslaget, men beklager, at der ikke i tilstrækkeligt omfang er anvist økonomiske midler til relevante bevarelsesarbejder.
Alice Brask (KF) Karen Thurøe Hansen (KF) Ikast (KF) Eva Møller (KF) Povl Brøndsted (V) fmd.
Birthe Rønn Hornbech (V) Bente Juncker (CD) Steffensen (KrF) Arne Jensen (S) Qvist Jørgensen (S) Korneliusen (S) Tove Lindbo Larsen (S) nfmd.
Henning Nielsen (S) Nørgaard-Sørensen (S) Inger Harms (SF) Hanne Thanning Jacobsen (SF) Ole Vig Jensen (RV) Partierne VS, FP og FD havde ikke medlemmer i udvalget.
Bilag Nogle af udvalgets spørgsmål til kirkeministeren og dennes svar herpå Ad svaret på spørgsmål 1:
 Der ønskes en præcisering af, hvorledes gravminderne skal bevares.
 Svar:
Kirkegårdsbestyrelsen skal sørge for, at registrerede gravminder, der er hjemfaldet til kirkegården, opbevares bedst muligt.
Såfremt pladsforholdene på kirkegården tillader det, bør gravminderne ikke flyttes, men forblive på deres oprindelige plads.
Er dette ikke muligt, kan gravminderne eventuelt anbringes på en del af kirkegården, der ikke agtes udlagt med gravsteder.
Ofte vil den umiddelbart nord for kirken beliggende, skyggefulde del af kirkegården være velegnet hertil.
Gravminderne vil også kunne anbringes i mindre grupper langs indersiden af kirkegårdsdiget, ligesom flere gravminder kan samles på et nedlagt gravsted.
Eventuelt kan de registrerede gravminder anbringes på en særlig afdeling på kirkegården, der er indrettet og beplantet til dette formål, f.eks. som grusbelagte, hækomkransede områder.
Der henvises i øvrigt til »Beretning om registrering af  

 gravminder« side 32-33. Vejledning om anbringelse af registrerede gravminder på kirkegårdene vil blive udsendt til kirkegårdsbestyrelserne.
De registrerede gravminder skal altså forblive på kirkegården som en del af kirkegårdsanlægget.
Den forpligtelse, der ifølge lovforslagets § 9, jfr. § 11, stk. 3, påhviler menighedsrådet (kirkegårdsbestyrelsen) til at vedligeholde kirkegården, omfatter derfor også de registrerede gravminder, der er hjemfaldet til kirkegården.
Såfremt et registreret gravminde skal istandsættes, vil der være mulighed for at søge om statstilskud hertil, jfr. lov nr. 645 af 19. december 1984 om folkekirkens økonomi § 20, stk. 3.
 Der henvises til beretningen side 19-20.
 Spørgsmål:
Ministeren bedes tilstille udvalget sit svar på henvendelse fra det tyske mindretal vedrørende gravminder, som den tyske del af befolkningen i Sønderjylland kan være interesseret i at få registreret som bevaringsværdige.
 Svar:
 Den nævnte svarskrivelse - der er en underhåndsskrivelse af 4.
 februar 1986 fra ministeriets departementschef - vedlægges i kopi.
Jeg kan oplyse, at jeg agter at følge det af departementschefen i skrivelsens sidste afsnit foreslåede med hensyn til i de administrative forskrifter at indføje en særlig bestemmelse om registreringen på kirkegårde i Sønderjylland.
DEPARTEMENTSCHEFEN I KIRKEMINISTERIET København den 4. februar 1986 Kære hr.
S.
Matlok! Tak for Deres brev af 23. januar 1986 og det dermed fulgte responsum om »Beretning vedrørende registrering af gravminder«.
Som anført i det nævnte responsum er det ikke muligt nærmere at beskrive, hvad der skal forstås ved »fortjenstfulde mænd og kvinder«, se også beretningen side 26 f.n.
Men ifølge lovforslaget skal forslag til registrering af gravminder udarbejdes i samråd med en af museumsrådet udpeget sagkyndig, d.v.s., at det i reglen vil være en medarbejder ved det stedlige museum, der deltager i registreringsarbejdet.
Hermed skulle det være sikret, at der altid er den nødvendige sagkundskab til stede, således at man ikke risikerer af uvidenhed at komme til at overse gravminder, der burde være registrerede efter de vejledende kriterier, der er anført i beretningen side 25-27.
Lovforslagets bestemmelser om registrering af gravminder skal jo - ligesom de øvrige bestemmelser i lovforslaget - være gældende for hele landet, og det er hensigten ved udsendelse af administrative forskrifter så vidt muligt at søge gennemført en ensartet praksis.
Jeg vil dog på den givne foranledning være indstillet på at foreslå ministeren, at der i de administrative forskrifter, som skal udfærdiges i medfør af loven, indføjes en bestemmelse om, at man ved registreringen på kirkegårde i Sønderjylland må have for øje, at gravminder efter personer, der har haft særlig betydning for den tyske del af befolkningen i landsdelen, kan være bevaringsværdige og derfor egnede til registrering.
