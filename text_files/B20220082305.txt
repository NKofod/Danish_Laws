Bekendtgørelse om pligt til opbevaring af oplysninger om forsyningskæden ved salg af tilgængelige produkter1) I medfør af § 33, stk. 2, og § 57, stk. 2, i lov nr. 801 af 7. juni 2022 om tilgængelighedskrav for produkter og tjenester fastsættes efter forhandling med klima-, energi- og forsyningsministeren og efter bemyndigelse:
Anvendelsesområde § 1. Denne bekendtgørelse finder anvendelse på de produkter, der er omfattet af lovens § 1, stk. 1, og de erhvervsdrivende, der handler med produkterne.
 § 2. Erhvervsdrivende, der handler med produkter, skal i en periode på 5 år kunne fremlægge oplysninger om enhver anden erhvervsdrivende, som har leveret dem et produkt, eller som de har leveret et produkt til.
 Stk. 2. Oplysningerne skal fremlægges for Sikkerhedsstyrelsen efter anmodning herom, jf. lovens § 33, stk. 1.
Straffebestemmelser § 3. Medmindre strengere straf er forskyldt efter anden lovgivning, straffes med bøde den, der overtræder § 2.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 4. Bekendtgørelsen træder i kraft den 28. juni 2022, jf. dog stk. 2.
 Stk. 2. Bekendtgørelsen finder anvendelse på produkter, der bringes i omsætning fra den 28. juni 2025.
Sikkerhedsstyrelsen, den 8. juni 2022 Maibrit Brandt / Karin Mølhave 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2019/882/EU af 17. april 2019 om tilgængelighedskrav for produkter og tjenester, EU-Tidende 2019, nr.
L 151, side 70.
