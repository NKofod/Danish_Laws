Skriftlig fremsættelse (5. oktober 2022) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om forlængelse af det midlertidige børnetilskud for 2023 (Forlængelse af det midlertidige børnetilskud for 2023) (Lovforslag nr.
L 21) Lovforslaget forlænger virkningsperioden for det midlertidige børnetilskud til visse forsørgere med 12 måneder til og med den 31. december 2023.
Med lovforslaget sker der yderligere en forlængelse af lov om et midlertidigt børnetilskud til visse forsørgere.
Lov om et midlertidigt børnetilskud til visse forsørgere trådte i kraft den 1. januar 2020 og fik virkning fra den 1. august 2019 til og med den 30. juni 2021. Udbetalingen af det midlertidige børnetilskud er sidenhen blevet forlænget tre gange og er senest blevet forlænget til og med den 31. december 2022. Med dette lovforslag forlængelse virkningsperioden yderligere til og med 31. december 2023.
 Med dette lovforslag forlænges ordningen med det midlertidige børnetilskud til børnefamilier med børn under 15 år, hvor en eller begge forældre er berørt af kontanthjælpsloftet og/eller får selvforsørgelses-og hjemrejseydelse eller overgangsydelse.
Det var oprindeligt intentionen, at det midlertidige børnetilskud og eventuelle tillæg til enlige forsørgere skulle ydes, indtil et nyt ydelsessystem er trådt i kraft.
I juni 2022 indgik regeringen aftale om nyt kontanthjælpssystem med plads til børnene sammen med Socialistisk Folkeparti, Radikale Venstre, Enhedslisten, Alternativet og Kristendemokraterne.
Det fremgår af aftalen, at det midlertidige børnetilskud forlænges indtil de nye regler på baggrund af aftalen forventes at  træde i kraft senest 1. januar 2024.
Forlængelsen forventes at medføre statslige merudgifter til udbetaling af tilskuddet på ca. 343 mio. kr. i 2023, svarende til ca. 264 mio. kr. efter tilbageløb.
I skønnet er der indeholdt merudgifter til det midlertidige børnetilskud som følge af lov nr. 324 af 16. marts 2022 om midlertidig opholdstilladelse til personer, der er fordrevet fra Ukraine.
Skønnet er baseret på markant usikkerhed som følge af, at situationen i Ukraine udvikler sig løbende.
Samlet set skønnes forlængelsen at medføre offentlige merudgifter i 2023 på ca. 373 mio. kr. før skat og tilbageløb svarende til ca. 314 mio. kr. i 2023 efter skat og tilbageløb.
Heri indgår administrationsudgifter samt ydelses- og aktiveringsudgifter som følge af en negativ beskæftigelseseffekt.
 Det estimeres, at forlængelsen vil medføre administrative merudgifter på 3,6 mio. kr. i 2023 og 1,4 mio. kr. i 2024 til administration af det midlertidige børnetilskud i Udbetaling Danmark.
 Det foreslås, at forlængelsen af det midlertidige børnetilskud til visse forsørgere får virkning fra den 1. januar 2023. Dermed vil forlængelsen træde i kraft i umiddelbar forlængelse af den nuværende virkningsperiode, der udløber den 31. december 2022.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
