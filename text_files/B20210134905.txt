Bekendtgørelse om indfasning af kvælstof til miljø- og ressourceeffektive dambrug i 2021 og om udnyttelse og bortfald af tilladelser til brug af kvælstof meddelt i årene 2019 og 2020 efter bekendtgørelse om indfasning af kvælstof til akvakulturerhvervet I medfør af § 35, stk. 3, § 79 b, stk. 1, nr. 5, og § 80, stk. 1 og 2, i lov om miljøbeskyttelse, jf. lovbekendtgørelse nr. 1218 af 25. november 2019, som ændret ved lov nr. 808 af 9. juni 2020, lov nr. 1904 af 11. december 2020 og lov nr. 787 af 4. maj 2021, fastsættes:
Kapitel 1 Anvendelsesområde og definitioner § 1. Denne bekendtgørelse finder anvendelse for godkendelsesmyndighedens behandling og afgørelse af visse ansøgninger om miljøgodkendelse efter § 33 i lov om miljøbeskyttelse af miljø- og ressourceeffektive dambrug, som indebærer forøget forurening med kvælstof i det konkrete kystvand som følge af øget produktion.
FREA-anlæg er dog alene omfattet af bekendtgørelsen, hvis de har udledning til overfladevand.
 Stk. 2. Ved forøget forurening med kvælstof i denne bekendtgørelse forstås:
 1) Udledning af mere kvælstof, end dambruget har tilladelse eller godkendelse til at udlede på ansøgningstidspunktet, jf. dog stk. 3.
 2) Udledning af kvælstof fra nye miljø- og ressourceeffektive dambrug, som ansøger om miljøgodkendelse til etablering, jf. dog stk. 3.
 Stk. 3. I de tilfælde, hvor forøget forurening med kvælstof fra et dambrug, jf. stk. 2, nr. 1 og 2, er knyttet til opkøb eller lignende af et eller flere allerede etablerede dambrug, som derved nedlægges, vil der som udgangspunkt ikke være tale om forøget forurening med kvælstof efter denne bekendtgørelse, i det omfang dambrugene udleder til samme kystvand, den samlede tilførsel af kvælstof i det pågældende kystvand eller tilstødende kystvand ikke øges, og at nedlæggelse af driften ikke allerede er indregnet i indsatsprogrammet for vandområdedistriktet.
 Stk. 4. Bekendtgørelsen indeholder tillige regler om udnyttelse og bortfald af tilladelser til brug af kvælstof i sager om miljøgodkendelse af miljø- og ressourceeffektive dambrug og visse havbrug meddelt efter bekendtgørelse nr. 1327 af 26. november 2018 om indfasning af kvælstof til akvakulturerhvervet, jf. kapitel 3.
 § 2. I denne bekendtgørelse forstås ved:
 1) Miljø- og ressourceeffektive dambrug: Saltvandsdambrug, ferskvandsdambrug og FREA-anlæg bortset fra FREA-anlæg, der ikke har udledning til overfladevand, jf. listepunkt I 201, I 202 og I 204 i bekendtgørelse om godkendelse af listevirksomhed, der har en emissionsbaseret miljøgodkendelse, eller som i forbindelse med godkendelsesansøgningen overgår til en emissionsbaseret miljøgodkendelse ved etablering, ombygning eller lignende, og har eller opnår minimumsrensegrader på 50 % på kvælstof, 65 % på fosfor og 75 % på organisk materiale og en recirkuleringsgrad af vand på minimum 70 %.
 2) Emissionsbaseret miljøgodkendelse: Miljøgodkendelse af saltvandsdambrug, ferskvandsdambrug eller FREA-anlæg, jf. listepunkt I 201, I 202 eller I 204 i bekendtgørelse om godkendelse af listevirksomhed, hvor der fastsættes tilsvarende egenkontrolvilkår om emissionsbaseret regulering, som fremgår af § 13 i bekendtgørelse om miljøgodkendelse og samtidig sagsbehandling af ferskvandsdambrug.
 3) Godkendelsesmyndighed: Den myndighed der meddeler miljøgodkendelse efter § 33 i lov om miljøbeskyttelse til miljø- og ressourceeffektive dambrug og visse havbrug.
Kapitel 2 Indfasning af kvælstof til miljø- og ressourceeffektive dambrug i 2021 Omfattede ansøgninger om miljøgodkendelse og kvælstofpuljen § 3. Ansøgninger om miljøgodkendelse efter § 33 i lov om miljøbeskyttelse af miljø- og ressourceeffektive dambrug omfattet af § 1, stk. 1, som ikke er færdigbehandlet den 1. juli 2021 eller som indgives til godkendelsesmyndigheden senest den 1. september 2021, skal med hensyn til spørgsmål om mængde af forøget forurening med kvælstof behandles efter de regler, som er fastsat i denne bekendtgørelse.
 Stk. 2. Ansøgninger om miljøgodkendelse som indgives til godkendelsesmyndigheden efter den 1. september 2021 kan med til hensyn til spørgsmål om mængde af forøget forurening med kvælstof ligeledes behandles efter denne bekendtgørelse, såfremt dette kan ske i overensstemmelse med reglerne fastsat i §§ 5-7.
 § 4. Inden for en pulje på i alt 80 tons kvælstof kan Miljøstyrelsen efter ansøgning fra godkendelsesmyndigheden indgivet i overensstemmelse med reglerne i denne bekendtgørelse meddele tilladelse til, at godkendelsesmyndigheden gør brug af kvælstof fra kvælstofpuljen ved meddelelse af miljøgodkendelse til miljø- og ressourceeffektive dambrug omfattet af bestemmelsen i § 1, stk. 1, jf. § 3, som indebærer forøget forurening med kvælstof, jf. dog § 14.
 Stk. 2. Der kan højst meddeles tilladelse til brug af 35 ton kvælstof pr. anlæg.
Ansøgning om tilladelse til brug af kvælstof fra kvælstofpuljen § 5. Ansøgning om tildeling af kvælstof kan indsendes fra og med den 1. juli 2021 og skal være modtaget i Miljøstyrelsen senest den 1. oktober 2021.
 § 6. Godkendelsesmyndigheden skal forud for indsendelse af en ansøgning om tilladelse til brug af kvælstof fra kvælstofpuljen vurdere, at projektet er gennemførligt efter lovgivningen i øvrigt, herunder med hensyn til dambrugets udledning af fosfor, organisk materiale, medicin, hjælpestoffer og vandrelaterede forhold.
 Stk. 2. Ved vurderingen efter stk. 1 skal godkendelsesmyndigheden ikke tage stilling til spørgsmål om forhold i forbindelse med forøget forurening med kvælstof, som er omfattet af den vurdering, som Miljøstyrelsen foretager af overfladevand efter § 9.
 § 7. Ansøgning om tilladelse til brug af kvælstof fra kvælstofpuljen indgives af godkendelsesmyndigheden til Miljøstyrelsen på det ansøgningsskema, som fremgår af bilag 1.
 Stk. 2. Godkendelsesmyndigheden skal sende det udfyldte ansøgningsskema i høring hos godkendelsesansøgeren i mindst 2 uger, inden ansøgningen sendes til Miljøstyrelsen.
 Stk. 3. Miljøstyrelsen kvitterer for, at ansøgningen er modtaget.
 Stk. 4. Ansøgning indsendes via e-mail til Miljøstyrelsens hovedpostkasse.
 Stk. 5. Miljøstyrelsen kan anmode godkendelsesmyndigheden om supplerende oplysninger, hvis dette er nødvendigt for, at Miljøstyrelsens kan træffe sin afgørelse efter § 8.
Afgørelse og prioritering § 8. Efter udløbet af ansøgningsrunden, jf. § 5, træffer Miljøstyrelsen afgørelse om, hvorvidt der er grundlag for at tillade brug af den ansøgte mængde kvælstof fra kvælstofpuljen.
 Stk. 2. Kan Miljøstyrelsen ikke meddele tilladelse til brug af den fulde ansøgte mængde kvælstof, kan Miljøstyrelsen give tilladelse til brug af en delmængde af det ansøgte kvælstof, jf. dog stk. 3.
 Stk. 3. Det er en betingelse for meddelelse af tilladelse efter stk. 2, at godkendelsesmyndigheden fortsat anser projektet for gennemførligt, jf. § 6, stk. 1, og at godkendelsesmyndigheden forinden har sikret, at den pågældende ansøger ønsker at tilpasse sin ansøgning om miljøgodkendelse, således at den øgede udledning begrænses til den kvælstofdelmængde, der kan tillades.
 Stk. 4. En tilladelse til brug af kvælstof fra kvælstofpuljen kan kun udnyttes i forbindelse med miljøgodkendelse af det projekt, som ligger til grund for ansøgningen.
 § 9. Miljøstyrelsen foretager i forbindelse med afgørelser efter § 8 en vurdering af, om den ansøgte mængde kvælstof i det enkelte vandområde overstiger den mængde kvælstof, der i henhold til bilag 2 er indregnet for det pågældende kystvand i vandområdeplanerne for 2015-2021.
 § 10. Har Miljøstyrelsen modtaget tilladelsesberettigede ansøgninger, der samlet set overstiger den mængde kvælstof, der er til rådighed i kvælstofpuljen, jf. § 4, stk. 1, eller ansøges der for det samme kystvand samlet set om brug af en større mængde kvælstof, end der kan gives tilladelse til inden for det pågældende område, jf. bilag 2, træffes afgørelse om brug af kvælstofpuljen på baggrund af en prioritering af ansøgningerne.
 Stk. 2. Ansøgningerne prioriteres i følgende rækkefølge:
 1) Der gives prioritet til den mindste udledning af kvælstof i kilo pr. ton produceret fisk.
 2) Der gives prioritet til den mindste udledning af fosfor i kilo pr. ton produceret fisk.
 3) Der gives prioritet til den mindste udledning af organisk materiale i kilo pr. ton produceret fisk.
 4) Der gives prioritet til den højeste recirkuleringsgrad i procent.
 § 11. Miljøstyrelsen træffer så vidt muligt afgørelse senest den 1. december 2021.
 Stk. 2. Kan Miljøstyrelsen ikke træffe sin afgørelse inden for fristen i stk. 1, skal Miljøstyrelsen underrette godkendelsesmyndigheden og angive, hvornår der forventes at foreligge en afgørelse.
Godkendelsesmyndighedens sagsbehandling efter afgørelsen § 12. Godkendelsesmyndigheden færdigbehandler ansøgningen om miljøgodkendelse, når Miljøstyrelsen har truffet afgørelse om tilladelse efter § 8 til brug af kvælstof fra kvælstofpuljen.
 Stk. 2. Godkendelsesmyndigheden skal lægge Miljøstyrelsens afgørelse efter § 8 til grund ved udformningen af vilkår om maksimal udledning af kvælstof i miljøgodkendelsen, jf. dog stk. 3.
 Stk. 3. Godkendelsesmyndigheden vurderer, hvorvidt den øvrige lovgivning er til hinder for eller kræver yderligere undersøgelser eller tilladelser, før der kan meddeles miljøgodkendelse.
 Stk. 4. Hvis godkendelsesmyndigheden træffer afgørelse om, at andre forhold end, hvad der er omfattet af Miljøstyrelsens afgørelse efter § 8, helt eller delvist er til hinder for, at der meddeles miljøgodkendelse, bortfalder Miljøstyrelsens tilladelse til brug af kvælstof fra kvælstofpuljen helt eller delvist.
 Stk. 5. Godkendelsesmyndigheden meddeler udfaldet af sin afgørelse om miljøgodkendelse til Miljøstyrelsen senest 14 dage efter, at afgørelsen er truffet.
 Stk. 6. Påklages afgørelsen til Miljø- og Fødevareklagenævnet, meddeler godkendelsesmyndigheden nævnets afgørelse til Miljøstyrelsen senest 14 dage efter, at afgørelsen er meddelt godkendelsesmyndigheden.
Bortfald af tilladelser til brug af kvælstof § 13. Miljøstyrelsens afgørelse om tilladelse efter § 8 til brug af kvælstof fra kvælstofpuljen bortfalder, hvis godkendelsesmyndigheden ikke har truffet afgørelse om miljøgodkendelse senest 3 år efter den dag, hvor Miljøstyrelsen har truffet afgørelse, jf. dog stk. 2 og 3.
 Stk. 2. Miljøstyrelsen kan i særlige tilfælde dispensere fra fristen for bortfald af tilladelsen i stk. 1.
 Stk. 3. I de tilfælde, hvor der er truffet afgørelse om meddelelse af miljøgodkendelse eller afslag på miljøgodkendelse inden for 3-årsfristen efter stk. 1 eller inden for en eventuel ny frist fastsat efter stk. 2, og hvor Miljø- og Fødevareklagenævnet efterfølgende hjemviser miljøgodkendelsen til fornyet behandling, kan Miljøstyrelsens tilladelse efter § 8 til brug af kvælstof fra kvælstofpuljen fortsat benyttes i op til 1 år fra den dag, hvor godkendelsesmyndigheden modtager Miljø- og Fødevareklagenævnets afgørelse.
Kapitel 3 Udnyttelse og bortfald af tilladelser til brug af kvælstof meddelt i årene 2019 og 2020 efter bekendtgørelse om indfasning af kvælstof til akvakulturerhvervet § 14. Sager om miljøgodkendelse af miljø- og ressourceeffektive dambrug og visse havbrug, jf. listepunkt I 201-I205 i bekendtgørelse om godkendelse af listevirksomheder, hvor Miljøstyrelsen senest den 30. marts 2020 har meddelt tilladelse efter § 7 i bekendtgørelse nr. 1327 af 26. november 2018 om indfasning af kvælstof til akvakulturerhvervet  til brug af kvælstof  i forbindelse med godkendelse af det projekt, som ligger til grund for ansøgningen, skal færdigbehandles efter reglerne i dette kapitel.
 Stk. 2. Godkendelsesmyndigheden skal lægge Miljøstyrelsens afgørelse efter § 7 i den i stk. 1 nævnte bekendtgørelse, til grund ved udformningen af vilkår om maksimal udledning af kvælstof i miljøgodkendelsen, jf. dog stk. 3.
Stk. 3. Godkendelsesmyndigheden vurderer, hvorvidt den øvrige lovgivning er til hinder for eller kræver yderligere undersøgelser eller tilladelser, før der kan meddeles miljøgodkendelse.
 Stk. 4. Hvis godkendelsesmyndigheden træffer afgørelse om, at andre forhold end, hvad der er omfattet af Miljøstyrelsens afgørelse efter § 7 i den i stk. 1 nævnte bekendtgørelse, helt eller delvist er til hinder for, at der meddeles miljøgodkendelse, bortfalder Miljøstyrelsens tilladelse til brug af kvælstof fra kvælstofpuljerne helt eller delvist.
 Stk. 5. Godkendelsesmyndigheden meddeler udfaldet af sin afgørelse om miljøgodkendelse til Miljøstyrelsen senest 14 dage efter afgørelsen er truffet.
 Stk. 6. Påklages afgørelsen til Miljø- og Fødevareklagenævnet, meddeler godkendelsesmyndigheden nævnets afgørelse til Miljøstyrelsen, senest 14 dage efter afgørelsen er meddelt godkendelsesmyndigheden.
 § 15. En tilladelse til brug af kvælstof meddelt efter § 7 i bekendtgørelse nr. 1327 af 26. november 2018 om indfasning af kvælstof til akvakulturerhvervet, bortfalder, hvis godkendelsesmyndigheden ikke har truffet afgørelse om miljøgodkendelse senest 3 år efter den dag, hvor Miljøstyrelsen har meddelt tilladelse, jf. dog stk. 2 og 3.
 Stk. 2. Miljøstyrelsen kan i særlige tilfælde dispensere fra fristen for bortfald af tilladelsen i stk. 1.
 Stk. 3. I de tilfælde, hvor der er truffet afgørelse om meddelelse af miljøgodkendelse eller afslag på miljøgodkendelse inden for 3-årsfristen efter stk. 1 eller inden for en eventuel ny frist fastsat efter stk. 2, og hvor Miljø- og Fødevareklagenævnet efterfølgende hjemviser afgørelsen til fornyet behandling, kan Miljøstyrelsens tilladelse til brug af kvælstof fra kvælstofpuljen fortsat benyttes i op til 1 år fra den dag, hvor godkendelsesmyndigheden modtager Miljø- og Fødevareklagenævnets afgørelse.
 Stk. 4. En tilladelse til brug af kvælstof meddelt efter § 7 i bekendtgørelse nr. 1327 af 26. november 2018 om indfasning af kvælstof til akvakulturerhvervet, som den 1. juli 2021 er bortfaldet efter de hidtil gældende regler, omfattes af bestemmelserne i stk. 1-3 og forlænges derved automatisk.
Kapitel 4 Klage § 16. Miljøstyrelsens afgørelser efter denne bekendtgørelse kan ikke påklages til en anden administrativ myndighed.
Kapitel 5 Ikrafttrædelses- og overgangsbestemmelser § 17. Bekendtgørelsen træder i kraft den 1. juli 2021.
Miljøministeriet, den 16. juni 2021 Lea Wermelin / Kristian Baden Dambo-Korch Bilag 1 Ansøgningsskema, jf. § 7, stk. 1.
