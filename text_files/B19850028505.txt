 I medfør af § 12, stk. 2, og § 29 a i merværdiafgiftsloven, jfr.  

 lovbekendtgørelse nr. 68 af 18. februar 1985, og under hensyn til artikel 9 i  

 Rådets 6. momsdirektiv af 17. maj 1977 (77/388/EØF), som ændret ved Rådets  

 10. momsdirektiv af 31. juli 1984 (84/386/EØF), fastsættes:
 § 1.  Registrerede virksomheders salg af nedennævnte  

 ydelser, med undtagelse af ydelser af den i § 2 nævnte art, til  

 afgiftspligtige aftagere, der har forretningssted eller bopæl i et andet  

 EF-medlemsland, kan holdes uden for den afgiftspligtige omsætning:
a.
Hel eller delvis overdragelse af ophavsretten, patentrettigheder,  

 licensrettigheder, retten til varemærker, fællesmærker og mønstre og af andre  

 lignende rettigheder.
b.
Ydelser vedrørende reklame.
c.
Ydelser fra rådgivningsvirksomheder, ingeniører,  

 projekteringsvirksomheder, advokater og revisorer samt andre lignende  

 ydelser; databehandling og meddelelse af oplysninger.
d.
Ydelser fra vikarbureauer.
e.
Forpligtelser til helt eller delvis at undlade udøvelse af en  

 erhvervsmæssig virksomhed eller brug af en af de i denne paragraf omhandlede  

 rettigheder.
f.
Ydelser, der udføres af mellemmænd, som handler i andres navn og for  

 andres regning, såfremt deres virksomhed vedrører levering af sådanne  

 ydelser, som omhandlet i denne paragraf.
g.
Udlejning af løsøregenstande, bortset fra transportmidler af enhver  

 art.
 Stk. 2.  Registrerede virksomheders salg af de i stk. 1  

 nævnte ydelser til ikke-afgiftspligtige aftagere, der har forretningssted  

 eller bopæl i et EF-medlemsland, skal medregnes til virksomhedens  

 afgiftspligtige omsætning, medmindre ydelsen alene udnyttes uden for  

 EF-medlemslande.
 Stk. 3.  Registrerede virksomheders salg af de i stk. 1  

 nævnte ydelser til aftagere, der har forretningssted eller bopæl uden for  

 EF-medlemslande, kan holdes uden for den afgiftspligtige omsætning, medmindre  

 ydelsen udnyttes helt eller delvis inden for EF-medlemslande.
 § 2.  Den, der i udlandet indkøber nedennævnte  

 ydelser, skal svare afgift efter reglerne i §§ 5-8:
a.
Tjenesteydelser vedrørende fast ejendom beliggende her i landet,  

 herunder ydelser fra ejendomsmæglere, ejendomshandlere m.fl., samt  

 projekterings- og rådgivningsydelser.
b.
Arrangementer m.v. inden for sport, underholdning, undervisning,  

 videnskab m.v., såfremt arrangementerne er omfattet af afgiftspligten.
c.
Arbejde udført på løsøregenstande her i landet.
d.
Sagkyndig vurdering af løsøregenstande her i landet, såfremt  

 vurderingen er omfattet af afgiftspligten.
 § 3.  Den, der uden for EF-medlemslande indkøber de i  

 § 1 nævnte ydelser, skal ligeledes svare afgift efter reglerne i §§ 5-8. Der  

 skal dog ikke svares afgift, såfremt ydelsen alene udnyttes uden for  

 EF-medlemslande.
 § 4.  For Færøerne og Grønland anvendes reglerne om  

 salg til eller indkøb i lande uden for EF-medlemslande.
 § 5.  Registrerede virksomheder, der i udlandet  

 indkøber de i §§ 1 og 2 nævnte ydelser, og som fuldt ud kan medregne afgiften  

 heraf til den indgående afgift, jfr. lovens § 15, stk. 3, skal ikke svare  

 afgift.
 § 6.  Den, der skal svare afgift efter §§ 2 og 3, skal  

 give meddelelse til toldvæsenet inden 8 dage efter, at der er truffet aftale  

 om levering af de pågældende ydelser.
Stk. 2.  Afgiften beregnes af vederlaget for de  

 afgiftspligtige ydelser, afgiften ikke medregnet.
Lovens § 7, stk. 2 og 3, §  

 8, stk. 2 og 3, samt § 9, stk. 1, finder anvendelse.
Stk. 3.  Afgiften medregnes ved afgiftsopgørelsen for  

 det kvartal, hvori faktura over ydelserne modtages.
Finder betaling helt  

 eller delvis sted inden faktura modtages eller ydelserne leveres, medregnes  

 afgiften ved opgørelsen for det kvartal, hvori betalingen sker.
§ 7.  Den, der skal svare afgift efter §§ 2 og 3, skal  

 føre regnskab over de i udlandet indkøbte ydelser, hvoraf der skal svares  

 afgift.
Regnskabet skal føres således, at det kan danne grundlag for  

 opgørelse af den afgift, der skal betales for hvert kvartal, og for  

 kontrollen med afgiftens rigtige betaling.
 Stk. 2.  Regnskabsmaterialet, herunder de modtagne  

 fakturaer, skal opbevares i 5 år efter regnskabsårets udløb.
 § 8.  Den, der skal svare afgift efter §§ 2 og 3, skal  

 senest 1 måned 20 dage efter udløbet af hvert kvartal til toldvæsenet angive  

 størrelsen af det afgiftsbeløb, der skal betales for det pågældende kvartal.
 Stk. 2.  Afgiften for et kvartal forfalder til betaling  

 en måned efter kvartalets udløb og skal indbetales senest 20 dage derefter.
 Stk. 3.  Bestemmelserne i lovens § 21, § 22, stk. 2, og  

 § 22 a, finder anvendelse på afgift i henhold til denne bekendtgørelse.
 § 9.  Kontrolbestemmelserne i lovens §§ 31 og 34  

 finder tilsvarende anvendelse på den, der skal svare afgift efter denne  

 bekendtgørelse.
 § 10.  Den, der forsætligt eller groft uagtsomt  

 afgiver urigtige eller vildledende oplysninger eller fortier oplysninger til  

 brug for afgiftskontrollen, straffes med bøde, medmindre højere straf er  

 forskyldt efter lovens § 35, stk. 3. Bestemmelserne i lovens § 35, stk. 4, og  

 § 36 finder anvendelse.
 Stk. 2.  Forsætlig eller grov uagtsom overtrædelse af §  

 6, stk. 1, § 7 eller § 8, stk. 1, straffes med bøde.
 § 11.  Bekendtgørelsen træder i kraft den 1. juli  

 1985. Samtidig ophæves bekendtgørelse nr. 310 af 26. maj 1978.
