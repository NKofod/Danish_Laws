 Et medlem, der i 1985/86 var ansat med 19,42 lærerløntimer ugentlig,  

 modtog supplerende dagpenge.
 I marts 1988 viste det sig, at medlemmet havde fået udbetalt løn for  

 fuldt timetal, og Vestre Landsret frifandt i august 1991 medlemmet for  

 tilbagebetaling af den for meget udbetalte løn.
 Ankenævnet lagde Vestre Landsrets dom og domspræmisser til grund for  

 afgørelsen, samt det forhold, at dagpengene i 1985/86 var udbetalt med rette.
 På denne baggrund fandt nævnet, at der forelå en  

 dobbeltforsørgelsessituation, som ikke kunne medføre tilbagebetaling af  

 dagpenge, idet kassen først havde rejst krav om tilbagebetaling flere år  

 efter, at medlemmet havde fået dagpengene udbetalt.
 Et medlem modtog i perioden 1. august 1985 til 31. juli 1986 ialt brutto  

 18.315 kr. i supplerende dagpenge, idet hun på sine dagpengekort oplyste, at  

 hun arbejdede 19,42 timer om ugen.
 Ifølge hendes ansættelsesaftale var hun ansat ved en kommune med 19,42  

 lærerløntimer om ugen.
 Den 3. marts 1988 viste det sig, at kommunen i hele ansættelsesperioden,  

 den 1. august 1985 til den 31. juli 1986, havde udbetalt løn for fuldt  

 timetal, svarende til 27 lærerløntimer om ugen.
 Ved dom afsagt af Vestre Landsret den 23. august 1991 blev medlemmet  

 frifundet for tilbagebetaling af den af kommunen for meget udbetalte løn med  

 den begrundelse, at udbetalingen skyldtes en fejl fra kommunens side, at hun  

 var i god tro med hensyn til den modtagne løn, og at hun først ved kommunens  

 brev af 3. marts 1988 blev klar over, at hun havde modtaget for meget i løn.
 Kassen, som havde afventet dommens afsigelse, meddelte herefter medlemmet,  

 at grundlaget for udbetalingen af de supplerende dagpenge var bortfaldet som  

 følge af, at der var udbetalt både løn og arbejdsløshedsdagpenge i perioden  

 1. august 1985 til 31. juli 1986. Hun skulle derfor med hjemmel i dansk rets  

 almindelige grundsætninger om dobbeltforsørgelse tilbagebetale de i denne  

 periode udbetalte dagpenge med brutto 18.315 kr.
 I klagen til direktoratet anførte medlemmet ved sin advokat bl.a., at hun  

 havde oppebåret dagpengene i den omhandlede periode med rette, og at Vestre  

 Landsrets dom alene var udtryk for, at kommunen, som arbejdsgiver, ikke var  

 berettiget til at kræve det for meget udbetalte beløb tilbage.
 Derfor fandtes grundlaget for udbetalingen af de supplerende dagpenge ikke  

 bortfaldet, idet pågældende havde været deltidsansat lærer ved kommunen og  

 derfor havde været berettiget til at oppebære supplerende dagpenge.
 Direktoratet for Arbejdsløshedsforsikringen var enig med kassen i, at  

 medlemmet skulle tilbagebetale ialt brutto 18.315 kr. til kassen, og at  

 beløbet ikke kunne kræves tilbagebetalt med hjemmel i  

 arbejdsløshedsforsikringslovens § 86, stk. 1.
 Direktoratet havde ved afgørelsen lagt vægt på, at kommunen ifølge Vestre  

 Landsrets dom ikke kunne kræve den for meget udbetalte løn tilbagebetalt.
 Da medlemmet således havde modtaget 2 ydelser, nemlig løn og supplerende  

 dagpenge, der dækkede samme periode og samme formål, skulle de udbetalte  

 dagpenge tilbagebetales med hjemmel i dansk rets almindelige forudsætninger  

 om dobbeltforsørgelse.
 Ved fremsendelse af afgørelsen til medlemmets advokat henviste  

 direktoratet til UfR 1959/321 H angående dansk rets almindelige  

 grundsætninger om dobbeltforsørgelse.
 I klagen gjorde medlemmets advokat gældende, at den påberåbte grundsætning  

 om dobbeltforsørgelse ikke kunne finde anvendelse i nærværende sag.
 Med henvisning til dommen UfR 1959/321 H blev det anført, at det i denne  

 afgørelse, der var noget konkret, var præciseret, at begge de omhandlede  

 ydelser var ydelser af social karakter, hvilket ingenlunde var tilfældet i  

 nærværende sag, som alene for så vidt angik dagpengene kunne antages at have  

 social karakter.
 Endvidere blev det anført, at det i ovennævnte dom var utvivlsomt, at  

 aldersrente med urette var oppebåret, medens det i nærværende sag  

 fastholdtes, at medlemmet, der alene var deltidsansat, var berettiget til at  

 oppebære supplerende dagpenge, uanset om det med baggrund i reglerne om  

 condictio indebiti ikke havde været muligt for lønudbetaleren at søge  

 løndifferencen mellem den korrekte og den faktisk oppebårne løn tilbage.
Endelig blev det vedrørende ovennævnte dom anført, at det i dommen var  

 tillagt betydning, at det fra Tyskland oppebårne beløb blev betalt som et  

 engangsbeløb og ikke som en løbende ydelse.
Advokaten henviste til, at der  

 ved vurderingen af, om der kunne ske tilbagesøgning, blev lagt vægt på,  

 hvorvidt det for meget udbetalte kunne antages at være indgået i den daglige  

 husholdning, hvilket var tilfældet i nærværende sag.
 Arbejdsmarkedets Ankenævn lagde til grund, at det ved Vestre Landsrets dom  

 af 23. august 1991 var fastslået, at det forhenværende medlem uberettiget  

 modtog løn for perioden 1. august 1985 til 31. juli 1986, men at hun ikke  

 skulle tilbagebetale det modtagne beløb, fordi udbetalingen skyldtes en fejl  

 fra kommunens side, at hun var i god tro med hensyn til den modtagne løn, og  

 at hun først ved modtagelsen af kommunens brev af 3. marts 1988 blev klar  

 over, at hun havde modtaget for meget i løn.
 Nævnet lagde videre til grund, at dagpengene i den omhandlede periode blev  

 udbetalt til medlemmet med rette.
 Der forelå efter ankenævnets opfattelse en dobbeltforsørgelsessituation,  

 som imidlertid ikke kunne medføre tilbagebetaling af dagpengene, idet kassen  

 først rejste krav om tilbagebetaling flere år efter, at medlemmet fik  

 dagpengene udbetalt.
 Ankenævnet fandt herefter, at medlemmet ikke skulle tilbagebetale  

 supplerende dagpenge, som hun modtog i perioden 1. august 1985 til 31. juli  

 1986.
 Ankenævnet ændrede således Direktoratet for Arbejdsløshedsforsikringens  

 afgørelse.
