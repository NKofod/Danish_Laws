Skriftlig fremsættelse (14. marts 2018) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om arbejdsmiljø (Arbejdstilsynets adgang til samtaler med ansatte og anvendelse af midler til tværgående aktiviteter) (Lovforslag nr.
L 181) Det er vigtigt, at der er klare rammer for Arbejdstilsynets beføjelser, og at Arbejdstilsynet har de rigtige redskaber til at kunne afdække problemer i arbejdsmiljøet.
Det gælder særligt det psykiske arbejdsmiljø, hvor det kan være vanskeligt at få afdækket problemerne.
I forlængelse af Rigsrevisionens beretning om Arbejdstilsynets tilsyn med det psykiske arbejdsmiljø fra 2015 har arbejdsmarkedets parter drøftet det såkaldte Metodeudvalgs anbefalinger, uden at det dog har været muligt at opnå enighed om et fælles indspil.
Regeringen vil derfor gennemføre en politisk løsning for at sikre, at der fortsat er klare rammer for Arbejdstilsynets beføjelser.
Lovforslaget er udtryk for en balance mellem de synspunkter, som arbejdsmarkedets parter har fremført.
Det foreslås, at der fastsættes regler om Arbejdstilsynets adgang til at tale med ansatte, uden at andre er til stede, herunder arbejdsgiver eller dennes repræsentant, ligesom det foreslås, at der fastsættes regler om Arbejdstilsynets adgang til at gennemføre gruppesamtaler med ansatte.
Med lovforslaget fastlægges også rammerne for samtalerne.
Der har desuden vist sig behov for at præcisere reglerne om midler til tværgående aktiviteter til partssamarbejdet på arbejdsmiljøområdet.
Lovforslaget indeholder derfor også en præcisering af, at midlerne skal forbeholdes tværgående aktiviteter iværksat af branchefællesskaberne eller Arbejdsmiljørådet, hvilket er hensigten med de allerede gældende regler.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
