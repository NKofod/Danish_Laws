Bekendtgørelse om betaling af myndighedernes udgifter ved myndighedernes opgaver efter offshoresikkerhedsloven I medfør af § 65, stk. 3, i offshoresikkerhedsloven, jf. lovbekendtgørelse nr. 125 af 6. februar 2018, fastsættes:
 § 1. Myndighedernes udgifter ved myndighedernes opgaver, herunder sagsbehandling og tilsyn, efter offshoresikkerhedsloven eller regler i medfør heraf betales af de betalingspligtige efter § 2.
 § 2. De betalingspligtige efter denne bekendtgørelse er rettighedshaveren, operatøren, ejeren og andre virksomheder, der har pligter efter offshoresikkerhedsloven eller regler i medfør heraf.
 § 3. Myndighedernes udgifter efter § 1 omfatter udgifterne beregnet på grundlag af en opgørelse over det antal timer, der er registreret som medgået ved udførelsen af den enkelte myndighedsopgave, samt de udgifter, der er nævnt i stk. 3.
 Stk. 2. Timesatsen for de timer, der er nævnt i stk. 1, fastsættes på grundlag af den gennemsnitlige lønudgift til de medarbejdere, der deltager i udførelsen af myndighedsopgaven, tillagt en forholdsmæssig andel af de øvrige administrative omkostninger forbundet med udførelsen af myndighedsopgaven i det pågældende regnskabsår.
 Stk. 3. Myndighedernes udgifter til undersøgelser, konsulentbistand, herunder bistand fra andre myndigheder, offentliggørelse og tjenesterejser m.v., der efter regning kan henføres til den enkelte opgaves udførelse, betales på grundlag af en opgørelse over disse udgifter udarbejdet af myndighederne.
 § 4. Inden udgangen af hvert år orienterer myndighederne de betalingspligtige efter § 2, hvis myndighederne forventer, at omfanget af myndighedernes opgaver i det følgende år væsentligt vil overstige det, der normalt vil være en følge af de planlagte aktiviteter.
 Stk. 2. Indtræder der i årets løb væsentlige ændringer i forhold til oplysninger givet i medfør af stk. 1, eller overstiger omfanget af myndighedernes opgaver væsentligt det, der normalt vil være en følge af de planlagte aktiviteter, orienteres de betalingspligtige snarest herom.
 § 5. Til opfyldelse af betalingsforpligtelser som opgjort efter § 3 udsender myndighederne efter udløbet af hvert kvartal foreløbige opkrævninger over udgifterne ved myndighedernes opgaver.
Stk. 2. I forbindelse med fremsendelse af opkrævning for første kvartal i betalingsåret meddeler myndighederne, hvilken timesats der vil blive anvendt i det pågældende år ved de foreløbige betalinger.
Den foreløbige timesats fastsættes på grundlag af den timesats, som er beregnet for det afsluttede regnskabsår, reguleret med de budgetterede omkostningsændringer.
§ 6. Efter udløbet af et regnskabsår udarbejder myndighederne på grundlag af den endeligt beregnede timesats, jf. § 3, stk. 2, en opgørelse over de beløb, som skal betales for det pågældende år.
Dette beløb reguleres med de foreløbigt indbetalte beløb efter § 5. Slutopgørelsen sendes til den betalingspligtige senest 4 måneder efter regnskabsårets udløb.
 § 7. Betaling af udgifter efter denne bekendtgørelse skal ske senest 30 dage efter, at opkrævning heraf er afsendt.
 § 8. Bekendtgørelsen træder i kraft den 1. juli 2018.
 Stk. 2. Betaling for myndighedernes udgifter ved myndighedernes opgaver, der er igangsat før den 1. juli 2018, beregnes og opkræves efter reglerne i bekendtgørelse nr. 1032 af 23. august 2007 om refusion af udgifter ved myndighedernes sagsbehandling i forbindelse med kulbrinteaktiviteter m.v.
