 Tilsynet udtalte, at uidentificerbare indbetalinger bør forrentes med  

 en vis forrentning.
 Som følge af en konkret sag har Finanstilsynet bedt AssurandørSocietetet  

 meddele livsforsikringsselskaberne følgende: Industriministeriets  

 Erhvervsankenævn har i en kendelse af april 1990 udtalt, at det efter nævnets  

 opfattelse er en overtrædelse af lov om forsikringsvirksomhed § 7, såfremt et  

 livsforsikringsselskab ikke af egen drift søger oplyst, hvilket  

 forsikringsforhold uidentificerbare indbetalinger vedrører, og at selskabet  

 som følge heraf mindst bør forrente modtagne beløb - der efter sådan en  

 undersøgelse ikke kan modtages af selskabet - med den for selskabet til  

 enhver tid gældende depotrente efter fradrag af realrenteafgift.
I den konkrete sag blev der af en arbejdsgiver fremsendt pensionsbidrag  

 til et livsforsikringsselskab, uden at arbejdsgiveren havde tilkendegivet  

 over for selskabet, hvilken person eller police pensionsbidragene vedrørte.  

 På forespørgsel fra arbejdstageren, der efter en periodes indbetalinger  

 stadig ikke havde modtaget meddelelse om selskabets accept af de indbetalte  

 pensionsbidrag, oplyste selskabet, at de modtagne pensionsbidrag ikke kunne  

 anvendes således som ønsket af arbejdstageren.
De modtagne pensionsbidrag  

 blev herefter tilbageført arbejdsgiveren med tillæg af rente på 5% p.a.
Som følge af Ankenævnets kendelse har Finanstilsynet bedt  

 livsforsikringsselskaberne etablere en forretningsgang således, at der ved  

 modtagelsen af uidentificerbare indbetalinger til selskaberne vil kunne  

 reageres herpå uden unødig forsinkelse.
I modsat fald fremgår det af  

 Ankenævnets kendelse, at selskabet ved tilbagebetaling af modtagne  

 pensionsindbetalinger mindst skal anvende selskabets til enhver tid værende  

 depotrente med fradrag af realrenafgift.
