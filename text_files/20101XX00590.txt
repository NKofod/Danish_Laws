Skriftlig fremsættelse (3. marts 2011) Miljøministeren (Karen Ellemann) Herved tillader jeg mig for Folketinget at fremsætte:
Forslag til lov om offentlig adgang til miljøoplysninger (Lovforslag nr.
L 163) Lovforslaget er affødt af, at justitsministeren den 8. december 2010 har fremsat et forslag til ny lov om offentlighed i forvaltningen (L 90), forslag til lov om ændring af forvaltningsloven og retsplejeloven (Ændringer i lyset af lov om offentlighed i forvaltningen) (L 91), og forslag til lov om ændring af forskellige lovbestemmelser om aktindsigt (konsekvensændringer i lyset af lov om offentlighed i forvaltningen og af ændringer i forvaltningsloven og retsplejeloven) (L 92) på baggrund af Offentlighedskommissionens betænkning nr. 1510/2009.
 Den gældende lov om aktindsigt i miljøoplysninger henviser i vidt omfang til offentlighedsloven og forvaltningsloven, hvorfor der er behov for at foreslå ændringer heri.
Da den gældende miljøoplysningslov er vanskelig tilgængelig, indeholder lovforslaget en ny affattelse af hele loven.
Sigtet hermed er, at loven fremover i højere grad skal kunne stå alene og dermed blive nemmere forståelig og mere brugervenlig for såvel myndigheder som virksomheder og borgere.
Herved undgås de mange henvisninger til offentlighedslov og forvaltningslov, som fremgår af den gældende lov.
Lovforslaget indeholder således i vidt omfang gentagelser af offentlighedslovens regler.
 Det overordnede udgangspunkt er det samme som i dag, nemlig at miljøoplysningsloven skal give samme retsstilling som offentlighedsloven, dog således at dette fraviges, når hensynet til gennemførelsen af miljøoplysningsdirektivet (og Århuskonventionen) gør det nødvendigt at fastsætte særregler for miljøoplysninger.
 Lovforslaget fastlægger en bred kreds af omfattede myndigheder, institutioner, foreninger, fonde m.v. og indeholder regler om aktindsigt i miljøoplysninger og undtagelser fra retten til aktindsigt, indsigt i databeskrivelser og en vis ret til udtræk fra databaser, sagsbehandlingsregler og frister, regler om klage, aktiv formidling af miljøoplysninger og hjemmel til at fastsætte regler om betaling.
 Når bortses fra, at KL og Danske Regioner ikke foreslås omfattet af miljøoplysningsloven, giver reglerne om adgang til miljøoplysninger alt i alt en bedre retsstilling end offentlighedslovens generelle regler.
 Det foreslås, at reglerne skal træde i kraft samtidig med en ny offentlighedslov m.v.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
