En tv-reklame for et vaskepulver, som havde ændret formel, blev ikke  

 betragtet som vildledende.
Nævnet bemærkede i forbindelse med afgørelsen, at  

 en producent ikke er forpligtet til at bibeholde en bestemt kvalitet.  

 Væsentlige ændringer af forringende art bør dog ikke finde sted, uden at der  

 fra producentens side gøres opmærksom herpå.
I brev af 11. august 1993 til Forbrugerombudsmanden har De klaget over en  

 reklame for Dynamo 3 vist i TV 2. Da klager over reklamer i TV behandles af  

 Radio- og TV-Reklamenævnet, er Deres brev oversendt hertil.
Det fremgår af  

 klagen, at man i henhold til reklamen kunne købe 3 pakker Dynamo 3 med en  

 rabat på 23 kr.
Pakkerne blev vist på skærmen, blå med store røde bogstaver,  

 Dynamo 3. De mente, at reklamen viste det vaskepulver, som De havde brugt i  

 flere år.
Da De havde åbnet en af pakkerne, svarede det indkøbte vaskepulver  

 ikke til det vaskepulver, som De plejede at bruge.
De bemærkede nu, at  

 teksten »naturligt blødt« var fjernet, og ved en gennemlæsning af  

 varefakta viste det sig, at vaskemidlet var forskelligt fra det  

 »gamle« Dynamo 3. Efter Deres mening kan man ikke kalde et  

 vaskemiddel ved samme navn, når indholdet er totalt ændret.
TV2 Reklame A/S  

 og annoncøren er blevet anmodet om en udtalelse i sagen.
TV2 Reklame A/S  

 anfører, at man godkendte reklameindslaget uden bemærkninger, idet det  

 opfyldte kravene i bekendtgørelse om reklamer og sponsorering i radio og tv.  

 TV2 Reklame A/S anfører endvidere, at man ikke har nogen praktisk mulighed  

 for i vurderingen af et reklameindslag at sikre, at produktet evt. har ændret  

 karakter.
Annoncøren anfører, at forbrugeren ikke har købt en gammel model af  

 Dynamo 3, men den nyeste model.
Den emballage, som vises i reklamen er den  

 nye Dynamo 3 emballage, hvor vaskepulveret er af en ny formel, hvor der ikke  

 længere er indbygget skyllemiddel.
Som følge heraf er der sket den nødvendige  

 revision af emballagens tekst, og teksten »naturligt blødt« på  

 forsiden samt tekster andetsteds om tilsætning af blødgøringsmidler, er helt  

 fjernet.
Radio- og TV-Reklamenævnet har behandlet klagen over den pågældende  

 reklame og truffet følgende afgørelse: Anvendelsen af et  

 forretningskendetegn, f.eks. et varemærke, et navn eller en bestemt  

 emballage, indebærer ikke, at producenten er forpligtet til at bibeholde en  

 bestemt kvalitet.
Det er dog Nævnets opfattelse, at væsentlige ændringer af  

 forringende art ikke bør finde sted, uden at der fra producentens side gøres  

 opmærksom herpå.
Nævnet finder ikke, at produktet i reklamen har undergået  

 væsentlige ændringer af forringende art.
Dette betyder, at der ikke er tale  

 om en vildledende reklame, som er strid med markedsføringsloven og  

 bekendtgørelse om reklamer og sponsorering i radio og tv.
Nævnets afgørelse  

 er enstemmig.
