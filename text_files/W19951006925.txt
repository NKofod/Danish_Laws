Finanstilsynets beslutning om at indgive konkursbegæring mod en  

 andelskasse stadfæstet.
Bemærkninger om samarbejdet mellem Finanstilsynet og  

 Indskydergarantifonden og om ankenævnets kompetence.
Bestyrelsen for K Andelskasse har den 21. juli 1994 klaget over  

 Finanstilsynets vurdering af andelskassens engagementer i skrivelse af 26.  

 juni 1994 (j.nr.
FT 13010) og over, at Finanstilsynet ved denne skrivelse  

 meddelte andelskassen, at tilsynet anså andelskassen for insolvent, og at  

 tilsynet som følge heraf ville indgive og indgav konkursbegæring mod  

 andelskassen den 27. juni 1994. Bestyrelsen har herunder navnlig klaget over,  

 at Indskydergarantifonden ikke blev korrekt inddraget i de afsluttende  

 forhandlinger med A Sparekasse om overtagelse af andelskassen, at  

 Finanstilsynet ikke anvendte en mindre indgribende foranstaltning end  

 indgivelse af konkursbegæring, at andelskassens bestyrelse ifølge bestyrelsen  

 ikke forud for indgivelse af konkursbegæring fik og stadig ikke har fået  

 udleveret Finanstilsynets rapport med resultatet af Finanstilsynets  

 ekstraordinære undersøgelse af andelskassen den 21. juni - 23. juni 1994, at  

 konkursbegæring blev indgivet før udløbet af klagefristen på 4 uger, at  

 Finanstilsynet gav andelskassen mangelfuld klagevejledning på et møde den 26.  

 juni 1994, og  at  Finanstilsynet på mødet den 26. juni 1994 gav  

 urigtige oplysninger om bestyrelsesmedlemmernes adgang til dækning af  

 Indskydergarantifonden.
 Sagens omstændigheder:
 Finanstilsynet har over for ankenævnet redegjort for sagen i en  

 redegørelse af 1. september 1994. Af redegørelsen fremgår bl.a. :
 » Baggrunden for den ekstraordinære undersøgelse.
 Som følge af store tab og hensættelser i de seneste 4 år har  

 Finanstilsynet med stigende bekymring fulgt andelskassen.
 I forbindelse med undersøgelse af andelskassen i august 1993 opfordrede  

 Finanstilsynet andelskassen til at søge fusion med et andet pengeinstitut.  

 Andelskassen ønskede ikke at følge tilsynets opfordring.
 Andelskassens årsregnskab for 1993 viste, at den ansvarlige kapital var  

 faldet til ... tkr., hvilket var meget tæt på den minimumskapital, der gælder  

 for andelskassen, og som andrager ... tkr.
Andelskassen blev herefter påny opfordret til at søge fusion med et andet  

 pengeinstitut.
Dette skete såvel under møde i Finanstilsynet i februar 1994  

 som ved skrivelse til andelskassen i maj 1994.
På grund af bl.a. store kurstab på obligationsbeholdningen i foråret 1994  

 kunne andelskassen ikke overholde solvenskravet, jf. bank- og  

 sparekasselovens § 21, endvidere viste en opgørelse primo juni, at  

 andelskassen for den forløbne del af 1994 havde et driftsunderskud i  

 størrelsesordenen ... tkr., hvilket bragte den ansvarlige kapital under  

 ovennævnte minimumskapital på ... tkr.
Driftsunderskud er beregnet før tab og  

 hensættelser på engagementer.
 Da andelskassen således hverken opfyldte solvens- eller kapitalkravet i  

 bank- og sparekasseloven, rettede andelskassen nu henvendelse til B med  

 henblik på fusion.
B påbegyndte i begyndelsen af juni 1994 en gennemgang af alle betydende  

 balance- og kapitalposter i andelskassen.
Gennemgangen resulterede i, at B  

 konstaterede et behov for merhensættelser til imødegåelse af tab på i alt ...  

 tkr.
Gennemgangen blev foretaget under den forudsætning, at andelskassen  

 skulle fortsætte sin virksomhed (going concern).
B-rapporten blev efter aftale og i forståelse med andelskassens direktør  

 tilstillet Finanstilsynet.
Samtidig med fremsendelsen af rapporten meddelte B  

 tilsynet, at man ikke ønskede at fortsætte fusionsforhandlingerne med  

 andelskassen.
 Finanstilsynets ekstraordinære undersøgelse af andelskassen.
 Finanstilsynet modtog ovennævnte rapport den 20. juni 1994, og på baggrund  

 af de modtagne oplysninger besluttede tilsynet omgående at foretage en  

 ekstraordinær undersøgelse af andelskassen.
Undersøgelsen blev foretaget i perioden 21. juni - 23. juni 1994, og  

 engagementsgennemgangen viste et merhensættelsesbehov på andelskassens udlån  

 og garantidebitorer på ... tkr.
Undersøgelsen blev foretaget efter  

 Finanstilsynets sædvanlige principper - going concern - ved en  

 afviklings-/konkurssituation må hensættelser/tab påregnes at blive væsentligt  

 større.
Andelskassens ansvarlige kapital udgjorde primo 1994 ... tkr.
Reduceret  

 med førnævnte driftsunderskud ... tkr. og de konstaterede merhensættelser ...  

 tkr. kunne andelskassens ansvarlige kapital opgøres til ... (negativt) tkr.,  

 andelskassen måtte herefter anses insolvent.
 Finanstilsynet var således, jf. bank- og sparekasselovens § 47d,  

 forpligtet til at indgive konkursbegæring mod andelskassen. ...
 I forbindelse med at Finanstilsynet den 20. juni 1994 orienterede  

 andelskassens direktør C om den ekstraordinære undersøgelse, oplyste tilsynet  

 samtidig direktøren om, at såfremt tilsynets gennemgang viste samme tendens  

 som B's, ville andelskassen ikke kunne fortsætte som selvstændigt  

 pengeinstitut.
Andelskassen pegede herefter på A Sparekasse som en mulig fusionspartner,  

 og efter direktør C's anmodning rettede Finanstilsynet henvendelse til A  

 Sparekasse og forespurgte, hvorvidt sparekassen eventuelt var interesseret i  

 en fusion/overtagelse.
Da dette var tilfældet, planlagde sparekassen og  

 andelskassen nærmere, hvorledes sparekassen sideløbende med Finanstilsynet  

 skulle foretage en selvstændig gennemgang af andelskassen.
Direktør C blev i løbet af ugen orienteret om, at Finanstilsynets  

 engagementsgennemgang viste et behov for væsentlige merhensættelser.
Den 23.  

 juni 1994 blev det meddelt direktør C, at Finanstilsynet havde set sig  

 nødsaget til at anmode Indskydergarantifonden om at træde til med henblik på  

 at vurdere, hvor stort et beløb fonden kunne bidrage med ved en  

 fusionsløsning, idet dette var den eneste mulighed udover en konkurs.  

 Indskydergarantifonden foretog en gennemgang af andelskassen den 24. juni  

 1994.
Efter § 1a i lov om en indskydergarantifond kan fonden medvirke til  

 afvikling af et pengeinstitut.
Fondens medvirken kan kun komme de almindelige  

 kreditorer til gode.
Fondens medvirken forudsætter derfor, at der er en  

 underbalance i det nødstedte pengeinstitut.
 Forløbet frem til konkursbegæringen.
 A Sparekasse meddelte den 24. juni 1994, at man var interesseret i at  

 overtage aktiver og passiver i andelskassen, dog undtaget andelskapitalen og  

 efterstillet kapital, men at dette var på betingelse af, at sparekassen  

 modtog et kontant beløb fra Indskydergarantifonden. (A Sparekasse forudsatte  

 således også, at andelskassen var insolvent). Finanstilsynet satte herefter  

 sparekassen og Indskydergarantifonden i forbindelse med hinanden.
Den 25. juni 1994 blev Finanstilsynet orienteret om, at det ikke var  

 lykkedes for Indskydergarantifonden og A Sparekasse at blive enige.
A  

 Sparekasse var således ude af forhandlingerne.
Indskydergarantifonden havde  

 dog været indstillet på at yde et beløb, der dog ikke var tilstrækkeligt  

 stort.
Indskydergarantifondens undersøgelse havde således også resulteret i,  

 at der var en underbalance i andelskassen.
Indskydergarantifondens  

 vurderingsprincip er baseret på en opgørelse af tabet i en  

 realisationssituation.
 Andelskassen havde i mellemtiden rettet henvendelse til advokat D fra  

 advokatfirmaet E med henblik på bistand.
 I løbet af lørdag den 25. juni 1994 blev Finanstilsynet kontaktet  

 adskillige gange af advokat D på vegne andelskassen for at drøfte  

 løsningsmuligheder og eventuelle fusionspartnere m.v., dog uden der blev  

 fundet en løsning.
Det var tidligere aftalt, at der søndag den 26. juni 1994 skulle afholdes  

 et møde i Y-by, hvor andelskassen og dennes repræsentanter, Finanstilsynet,  

 eventuelle fusionspartnere samt eventuelt Indskydergarantifonden skulle være  

 repræsenteret.
Forud for mødet var det hensigten, at Finanstilsynet skulle  

 orientere om undersøgelsens resultater (afsluttende møde) over for  

 andelskassens ledelse, revisorer og advokat.
 Sent lørdag den 25. juni 1994 blev mødet flyttet til advokatfirmaet E's  

 lokaler i København. Ændringen skete efter henvendelse fra og på foranledning  

 af andelskassens advokat D og blev begrundet med praktiske hensyn.
 Da der på dette tidspunkt ikke var aktuelle fusionspartnere, havde  

 Indskydergarantifonden meddelt, at man ikke fandt det nødvendigt at deltage i  

 mødet, men at fonden med kort varsel ville kunne komme til stede, såfremt det  

 blev nødvendigt.
 Søndag den 26. juni 1994.
Søndag morgen meddelte A Sparekasse til Finanstilsynet, at den stadig var  

 interesseret i en fusion.
Finanstilsynet anmodede derfor sparekassen om at  

 rette henvendelse dels til andelskassen dels til Indskydergarantifonden.  

 Sparekassen rettede alene henvendelse til andelskassen, således at hverken  

 Indskyder-garantifonden eller Finanstilsynet hørte mere til sparekassen i  

 løbet af søndag formiddag.
 Ved Finanstilsynets ankomst til det aftalte møde hos advokatfirmaet E den  

 26. juni 1994 viste det sig, at A Sparekasse var repræsenteret, idet  

 sparekassen troede, at Indskydergarantifonden ville være repræsenteret.
 Finanstilsynet opfordrede A Sparekasse til at rette henvendelse til  

 Indskydergarantifonden for at drøfte mulighederne for at finde et beløb begge  

 parter kunne være enige om.
 A Sparekasse førte herefter flere telefoniske drøftelser med  

 Indskydergarantifondens formand, dog uden at nå til et resultat.
 Kl.15.40 gennemførte Finanstilsynet den planlagte orientering om  

 undersøgelsens resultater i andelskassen.
 I mødet deltog andelskassens bestyrelse, andelskassens direktør,  

 andelskassens eksterne revisorer, andelskassens advokater, Finanstilsynet  

 samt repræsentanter fra Kammeradvokaten.
 I forbindelse med gennemgangen og under mødet udleverede Finanstilsynet  

 skrivelse af 26. juni 1994 til andelskassens bestyrelsesformand... Med  

 skrivelsen til andelskassen fulgte en skriftlig specifikation af de  

 merhensættelser, som Finanstilsynet havde foretaget ved undersøgelsen.
 Skrivelsen konkluderer undersøgelsens resultat og oplyser, at  

 Finanstilsynet efter bank- og sparekasselovens § 47d skal indgive  

 konkursbegæring, og indeholder klagevejledning, idet det specielt anføres, at  

 der er mulighed for at skabe kontakt til Industri- og Samordningsministeriets  

 Erhvervsankenævn også udenfor sædvanlig kontortid.
I forbindelse med udleveringen af skrivelsen gennemgik Finanstilsynet nøje  

 klagevejledningen mundtligt, der blev især lagt vægt på at forklare, at en  

 klage ikke havde opsættende virkning medmindre Erhvervsankenævnet besluttede  

 dette.
Derfor muligheden for at skabe kontakt til Erhvervsankenævnet også  

 udenfor sædvanlig kontortid.
 Herefter erklærede andelskassens bestyrelsesformand, at man måtte erkende,  

 at andelskassen var insolvent, samt at man ikke ønskede at benytte sig af  

 muligheden for at klage til Industri- og Samordningsministeriets  

 Erhvervsankenævn.
 Ingen af de øvrige repræsentanter for andelskassen havde kommentarer  

 hertil.
Da det ca. kl. 01.00 den 27. juni 1994 måtte konstateres, at det ikke var  

 muligt at finde en løsning, afholdt Finanstilsynet et møde med  

 repræsentanterne for andelskassen, hvor det, som tidligere nævnt, blev  

 oplyst, at Finanstilsynet herefter, jf. bank- og sparekasselovens § 47d, var  

 forpligtet til at indgive konkursbegæring mod andelskassen. ...« Som bilag til redegørelsen er til yderligere belysning af sagen bl. a.  

 vedlagt kopi af tilsynets redegørelse til Folketingets Erhvervsudvalg af 7.  

 juli 1994. Heraf fremgår det, at andelskassen gennem de senere år har haft  

 underskud primært som følge af tab og hensættelser på dårlige engagementer.  

 De seneste års overskud/underskud og tab og hensættelser havde ifølge  

 redegørelsen været:
 ... (udeladt) ...
Da andelskassens egenkapital i årsregnskabet for 1993 var på ... mio. kr.,  

 havde andelskassen - fremgår det videre af redegørelsen til Erhvervsudvalget  

 - således i de sidste 5 år på udlån tabt egenkapitalen næsten 5 gange.  

 Følgerne af disse tab havde andelskassen hidtil undgået ved at forøge  

 andelskapitalen samt ved at tegne supplerende indskudskapital.
Det var som  

 følge af disse tab, at Finanstilsynet havde fulgt andelskassen og undersøgt  

 andelskassen i august 1993, jfr. ovenfor.
 Af redegørelsen til Erhvervsudvalget fremgår også, at  

 Indskydergarantifondens formand den 25. juni 1994 kl. ca. 15 telefonisk havde  

 meddelt Finanstilsynet, at der ikke var grundlag for forhandlinger med A  

 Sparekasse, idet garantifonden fandt, at afstanden mellem det beløb, som  

 sparekassen ønskede, og det som fonden lovligt kunne give, var for stor.  

 Dette meddelte fonden til sparekassen, og Finanstilsynet underrettede  

 andelskassen.
Det fremgår endvidere af redegørelsen, at også Finanstilsynet havde  

 skønnet over tabet for Indskydergarantifonden i en konkurs.
Skønnet, der  

 ifølge redegørelsen telefonisk blev meddelt fondens formand, var større end  

 det krav, som A Sparekasse havde fremsat over for Indskydergarantifonden.
Men  

 tilsynet havde ikke foretaget en egentlig vurdering, og også dette var  

 meddelt Indskydergarantifondens formand.
 Den påklagede skrivelse af 26. juni 1994 m.v.
 I den påklagede skrivelse af 26. juni 1994, som blev udleveret til  

 andelskassen på det afsluttende møde samme dag, skrev Finanstilsynet:
 »I perioden 21. juni 1994 - 23. juni 1994 har Finanstilsynet  

 gennemført en ekstraordinær undersøgelse i andelskassen.
 Gennemgangen viste et merhensættelsesbehov på andelskassens udlån og  

 garantidebitorer på ... mio. kr.
 Andelskassens resultat pr. 31. maj 1994 eksklusive hensættelser på udlån  

 og garantidebitorer er opgjort til ... (negativt) tkr. heri indregnet  

 kursreguleringer pr. 21. juni 1994 på ... (negativt) mio. kr.
 Andelskassens ansvarlige kapital udgjorde primo 1994 ... mio. kr.
 Efter reduktion med ovennævnte driftsresultat og konstateret  

 merhensættelsesbehov kan andelskassens ansvarlige kapital opgøres til ...  

 (negativt) mio. kr. og andelskassen må herefter anses for insolvent.
 I bank- og sparekasselovens § 47d bestemmes, at Finanstilsynet skal  

 indgive konkursbegæring, såfremt et institut bliver insolvent.
 Som følge af andelskassens økonomiske situation vil Finanstilsynet i  

 henhold til ovennævnte bestemmelse indgive konkursbegæring mod andelskassen  

 den 27. juni 1994 om morgenen, medmindre der forinden er fundet en  

 fusionsløsning.
Tilsynets afgørelse kan inden 4 uger indbringes for Industriministeriets  

 Erhvervsankenævn... Kontakt til Erhvervsankenævnet udenfor sædvanlig  

 kontortid kan skabes ved henvendelse til Finanstilsynet.« Da der ikke inden om morgenen den 27. juni 1994 blev fundet en løsning,  

 indgav Finanstilsynet konkursbegæring mod andelskassen til Retten i Z-by, der  

 samme dag afsagde konkursdekret.
Andelskassens bestyrelse kærede den 10. juli  

 1994 konkursdekretet til Vestre Landsret.
Landsretten stadfæstede ved  

 kendelse af 17. oktober 1994 skifterettens afgørelse med følgende  

 begrundelse:
»Det er ikke under sagen bestridt af kærende (bestyrelsen for  

 andelskassen), at Finanstilsynet med rette har pålagt kærende at foretage  

 merhensættelser på ca. ... millioner kroner til imødegåelse af  

 sandsynliggjorte tab, og at andelskassens egenkapital som følge heraf er  

 negativ med ca. ... millioner kr.
Det tiltrædes derfor, at andelskassen er  

 anset for insolvent.
Klage til Erhvervsankenævnet har ikke i sig selv opsættende virkning.
Den  

 omstændighed, at fristen for klage over indkæredes (Finanstilsynets)  

 beslutning om at indgive konkursbegæring ikke var udløbet, har derfor ikke  

 været til hinder for, at skifteretten behandlede den indgivne  

 konkursbegæring.
Indkærede har i konkursbegæringen anført, at en rekonstruktion af  

 andelskassen må betragtes som udelukket, og det er ikke af de kærende her  

 over for sandsynliggjort, at betingelserne for at udsætte afgørelsen om  

 konkurs har været opfyldt.
Der findes derfor ikke grundlag for at antage, at  

 yderligere vejledning fra indkærede eller skifteretten kunne have ført til en  

 sådan udsættelse.
Som følge af det anførte stadfæster landsretten den påkærede kendelse om  

 konkurs.« Klagen af 21. juli 1994 suppleret af skrivelser af 29. september 1994  

 og 4. februar 1995.
1. Klageren har i klageskrivelsen og en supplerende skrivelse af  

 29. september 1994 gjort gældende, at andelskassen ikke på tidspunktet for  

 konkursbegæringens indgivelse var insolvent i konkurslovens forstand, fordi  

 andelskassens egenkapital ikke var negativ.
Dette må føre til, at  

 »beslutningen om indgivelse af konkursbegæring ophæves«, og at  

 »skønnet hvorved insolvens konstateres omgøres«.
Til støtte herfor  

 har klageren henvist til, at det er forkert, når Finanstilsynet, som det  

 fremgår af skrivelsen af 26. juni 1994, fra andelskassens ansvarlige kapital  

 fratrækker merhensættelsesbehovet på ... mio. kr. og derefter konstaterer, at  

 andelskassen er insolvent.
Det er forkert, fordi hensættelser ikke er det  

 samme som tab, men blot udtryk for risiko for tab, som muligvis aldrig  

 opstår.
De hensættelser, som Finanstilsynet er kommet frem til, er efter  

 klagerens opfattelse teoretiske og helt urealistiske og bygger ikke på  

 kundekendskab.
2. Klageren har endvidere klaget over, at Indskydergarantifonden  

 ikke blev korrekt inddraget i de afsluttende forhandlinger i København den  

 26. juni 1994. Forhandlingerne blev netop, ifølge klageren, ændret fra Y-by  

 til København, fordi fonden ellers ikke kunne være repræsenteret.
Under  

 forhandlingerne blev det oplyst, at fondens formand befandt sig i sit  

 sommerhus i Sverige.
Efter klagerens opfattelse er det klart, at der under  

 disse omstændigheder ikke kunne opnås noget resultat, selv om det burde have  

 været muligt. »En sådan sag kan ikke forhandles over en telefon til et  

 sommerhus i Sverige«.
Fonden kunne være trådt til og have hjulpet en  

 fusion med A Sparekasse igennem, fordi fonden kan bidrage med beløb, blot  

 udgiften dertil ikke overstiger fondens udgift ved en konkurs.
Klageren har i  

 den forbindelse henvist til, at Finanstilsynet i redegørelsen af 7. juli 1994  

 til Folketingets Erhvervsudvalg udtalte, at Finanstilsynets skøn over tabet  

 for Indskydergarantifonden i en konkurs var større end det krav, som A  

 Sparekasse havde fremsat over for Indskydergarantifonden.
Finanstilsynet  

 havde således skønnet over tabet ved en konkurs, men enten er beløbets  

 størrelse ikke - som oplyst af tilsynet, jfr. ovenfor - meddelt fondens  

 formand, eller også er der sket en misforståelse.
Disse forhold var, mener  

 klageren, blevet afklaret, hvis fonden havde været repræsenteret under  

 forhandlingerne, og konkursen kunne dermed have været undgået.
Det er  

 opfattelsen hos andelskassens bestyrelse, at forhandlingerne om fusion førtes  

 på skrømt, hvilket ifølge klageren bestyrkes ved, at Indskydergarantifonden  

 ikke var repræsenteret under forhandlingerne, og ved, at der allerede var  

 aftalt retsmøde i skifteretten for afsigelse af konkursdekret.
3. Klageren er enig med Finanstilsynet i, at andelskassen ikke  

 opfyldte solvenskravet i bank- og sparekasselovens § 21, men solvensbegrebet  

 i bank- og sparekasseloven er ikke - påpeger klageren - det samme som i  

 konkursloven.
Klageren er også enig med tilsynet i, at der, fordi  

 andelskassen ikke opfyldte solvenskravet i bank- og sparekasseloven, skulle  

 findes en løsning f.eks. i form af fusion.
Eller der skulle have været  

 tilvejebragt ny indskudskapital, eller andelskassen skulle havde været  

 afviklet på anden måde f.eks. ved likvidation, men indgivelse af  

 konkursbegæring var unødvendig.
Havde Finanstilsynet anset det for nødvendigt  

 at få andelskassen lukket, kunne tilsynet have inddraget  

 pengeinstituttilladelsen efter bank- og sparekasselovens § 43 eller anmeldt  

 betalingsstandsning efter samme lovs § 46.
4. Desuden har klageren klaget over, at andelskassen ikke den 23.  

 juni 1994 efter afslutningen af Finanstilsynets undersøgelse blev gjort  

 bekendt med resultatet af undersøgelsen.
Dette skete først den 26. juni 1994,  

 men ifølge klageren - i modsætning til Finanstilsynet, jfr. ovenfor - har  

 klageren aldrig modtaget rapporten med resultatet af den ekstraordinære  

 undersøgelse udvisende de enkelte hensættelser.
5. Klageren har endvidere anført, at Finanstilsynet skulle have  

 respekteret klagefristen på 4 uger, og derfor først kunne have indgivet  

 konkursbegæring efter fristens udløb.
Ved straks at indgive konkursbegæring  

 har Finanstilsynet fjernet andelskassens lovbestemte adgang til at klage til  

 Erhvervsankenævnet.
6. Der blev ifølge klageren givet mangelfuld klagevejledning af  

 Finanstilsynet på mødet den 26. juni 1994, derved at tilsynet tilkendegav, at  

 klage til Erhvervsankenævnet ikke havde opsættende virkning.
Det blev ikke  

 gjort klart, at Erhvervsankenævnet kunne have givet en klage opsættende  

 virkning.
Andelskassen har ikke på noget tidspunkt frafaldet at klage til  

 ankenævnet.
7. Endelig har klageren anført, at Finanstilsynet på mødet den 26.  

 juni 1994 oplyste, at andelskassens bestyrelsesmedlemmer ikke ville få  

 dækning fra Indskyder-garantifonden for deres egne indskud men kun kunne få  

 dividende i konkursboet.
Denne oplysning er forkert, idet dækning kun er  

 udelukket, hvis de pågældende bestyrelsesmedlemmer ejer 10 pct. eller mere af  

 aktiekapital m.m., jf. lov om en indskydergarantifond § 2, stk. 2. Dette er  

 langt fra tilfældet.
Den urigtige oplysning har haft betydning for  

 bestyrelsens beslutninger, idet man følte sig løbet over ende.
I skrivelse af 4. februar 1995 har klageren som svar på Finanstilsynets  

 udtalelse af 18. januar 1995 (omtalt nedenfor) fastholdt sin forståelse af  

 den nævnte bestemmelse, der ifølge klageren er i overensstemmelse både med  

 bestemmelsens formulering - der står: »og«, ikke: »eller«  

 - og med dens formål, nemlig at undtage ejerkredsene bag  

 »vekselererbankerne« fra samfundets garanti.
Klageren har  

 yderligere henvist til, at klagerens fortolkning uimodsagt er forudsat i et  

 indlæg under folketingsdebatten om loven, og til, at Finanstilsynets  

 fortolkning ville medføre, at heller ikke offentligt udpegede eller  

 lønmodtagervalgte bestyrelsesmedlemmer kunne få dækning af fonden.
Klageren  

 betvivler oplysningerne om, at tilsynets fortolkning er i overensstemmelse  

 med fondens praksis.
Formålet med at fremsætte udtalelsen på et sent  

 tidspunkt under mødet må efter klagerens opfattelse have været at få  

 konkursen gennemført, idet bestyrelsesmedlemmerne, når de får at vide, at de  

 har mistet opsparing og indestående, ikke har midler til advokatassistance  

 eller anden bistand.
 I skrivelse af 18. august 1994 har klageren præciseret, at hele den  

 afgåede bestyrelse står bag klagen.
 Finanstilsynets redegørelse af 1. september 1994 suppleret af  

 udtalelser af 8. november 1994 og 18. januar 1995.
1. Ud over at redegøre for sagen har Finanstilsynet i redegørelsen  

 af 1. september 1994 og en supplerende udtalelse af 8. november 1994  

 fastholdt, at det var korrekt af tilsynet at indgive konkursbegæring.  

 Finanstilsynet er enig med klageren i, at hensættelser ikke er det samme som  

 konstaterede tab, men da hensættelser er udtryk for en sandsynliggjort risiko  

 for tab, skal der ske udgiftsførsel heraf.
Tilsynet har herved henvist til  

 bank- og sparekasselovens § 32 og Finanstilsynets regnskabsbekendtgørelse af  

 14. januar 1993 § 67, stk. 3. Klagerens anbringende om, at hensættelser ikke  

 kan føre til insolvens, beror derfor på en misforståelse af de  

 regnskabsregler, der gælder for pengeinstitutter.
Finanstilsynet har  

 endvidere henvist til, at andelskassen er gennemgået af B, A Sparekasse og  

 Indskydergarantifonden, der alle i lighed med Finanstilsynet er nået til det  

 resultat, at kassen har en underbalance af en væsentlig størrelse, samt til,  

 at Vestre Landsret i kendelsen af 17. oktober 1994 stadfæstede konkursen.
 2. Vedrørende forhandlingerne med Indskydergarantifonden har  

 tilsynet i den supplerende udtalelse af 8. november 1994 anført:
»Det er fortsat Finanstilsynets opfattelse, at flytningen af mødet  

 søndag den 26. juni 1994 til advokatfirmaet E's lokaler i København alene  

 skete efter anmodning fra andelskassens advokat D.
Tilsynet var enig i  

 beslutningen.
 På tidspunktet for ændringen var der ingen aktuelle fusionspartnere,  

 hvorfor Indskydergarantifonden havde besluttet ikke at deltage i mødet, men  

 ville kunne komme tilstede, såfremt det blev nødvendigt.
 Da repræsentanter fra A Sparekasse - uventet for såvel Finanstilsynet som  

 Indskydergarantifonden - kom til København søndag den 26. juni 1994 blev der  

 skaffet kontakt mellem sparekassen og Indskydergarantifonden.
Finanstilsynet hverken kan eller skal træffe beslutning, om  

 Indskyder-garantifonden skal være tilstede respektive medvirke ved  

 forhandlingerne mellem de involverede pengeinstitutter.
Finanstilsynet  

 formidler alene kontakten til Indskydergarantifonden, hvorefter det er op til  

 de involverede parter at aftale det videre forløb.
Dette skete også i den  

 aktuelle situation.
 Afgørende for Finanstilsynet var, at tilsynet da man indgav  

 konkurs-begæringen, af såvel sparekassen som Indskydergarantifonden havde  

 fået oplyst, at der ikke kunne opnås en aftale mellem parterne.
Indskydergarantifondens skøn over, hvor stort et beløb den kunne forsvare  

 at tilføre i forbindelse med en afvikling af andelskassen, kan Finanstilsynet  

 ikke kommentere.« 3. Finanstilsynet har i redegørelsen anført, at tilsynet efter  

 bank- og sparekasselovens § 47 d er forpligtet til at indgive  

 konkursbegæring, når det konstateres, at et pengeinstitut er insolvent.
4. Om den orientering, som andelskassens bestyrelse har fået om  

 undersøgelsens forløb og resultat, har Finanstilsynet henvist til, at  

 iværksættelsen af undersøgelsen er sket efter aftale og i forståelse med  

 kassens daglige ledelse ved direktør C.
Tilsynet kan ikke udtale sig om,  

 hvorvidt og i hvilket omfang denne har orienteret bestyrelsen.
Efter  

 afslutningen af undersøgelsen blev den på sædvanlig måde gennemgået med  

 bestyrelsen på mødet den 26. juni 1994, og en skriftlig specifikation af de  

 merhensættelser, som tilsynet havde foretaget, blev på mødet udleveret til  

 bestyrelsens formand.
5. Med hensyn til spørgsmålet, om Finanstilsynet kunne indgive  

 konkursbegæring inden klagefristens udløb, eller om tilsynet derved fjernede  

 andelskassens mulighed for at klage, har tilsynet henvist til et indlæg fra  

 Kammeradvokaten af 12. juli 1994 i kæresagen ved Vestre Landsret.
Her  

 bestrides det, at muligheden for at klage var fjernet, idet det fortsat stod  

 andelskassen frit for at klage.
Ifølge Kammeradvokatens indlæg er  

 konsekvenserne af afsigelse af konkursdekret, uden at betingelserne herfor er  

 opfyldt, reguleret i konkurslovens § 28.
6. Med hensyn til den klagevejledning, som tilsynet gav på mødet  

 den 26. juni 1994, har Finanstilsynet fastholdt, at andelskassen fik en  

 skriftlig klagevejledning, at den normale skriftlige klagevejledning var  

 udvidet, idet tilsynet gjorde opmærksom på muligheden for at skabe kontakt  

 til ankenævnet uden for normal kontortid, og at tilsynet på mødet gav en  

 yderligere mundtlig vejledning over for såvel andelskassens ledelse og  

 revision som dens advokater.
I orienteringen blev det fremhævet, at  

 spørgsmålet om at give Finanstilsynets afgørelse opsættende virkning henhørte  

 under ankenævnets afgørelse.
Andelskassens bestyrelsesformand oplyste, at  

 andelskassen ikke ville anke, og at andelskassen ikke ønskede at benytte sig  

 af tilsynets tilbud om at skabe kontakt til Erhvervsankenævnet.
Heller ikke  

 de øvrige tilstedeværende repræsentanter for andelskassen fremsatte et sådant  

 ønske.
7. Særlig vedrørende de oplysninger, som tilsynet gav på samme  

 møde om bestyrelsesmedlemmernes mulighed for at få deres egne indskud dækket  

 af Indskydergarantifonden, har Finanstilsynet i en supplerende udtalelse af  

 18. januar 1995 afvist, at tilsynets oplysninger var urigtige.
Bestemmelsen i  

 lov om en indskydergarantifond § 2, stk. 2, må såvel efter sin ordlyd som  

 efter sit formål forstås således, at et pengeinstituts direktører og  

 bestyrelsesmedlemmer er afskåret fra dækning fra fonden, uanset størrelsen af  

 den aktie-, garanti- eller andelskapital, de måtte eje.  

 Indskydergarantifondens praksis er i overensstemmelse hermed.
 Ankenævnet udtaler:
 Om ankenævnets kompetence:
Efter bank- og sparekasselovens § 52 b, jf. § 1, stk. 1, i loven om  

 Erhvervsankenævnet (lov nr. 858 af 23. december 1987), kan  

 »afgørelser« truffet af Finanstilsynet indbringes for  

 Erhvervsankenævnet.
Begrebet »afgørelse« er ikke defineret i de  

 nævnte love.
I den forvaltningsretlige litteratur defineres en afgørelse  

 traditionelt som en udtalelse fra en forvaltningsmyndighed, der går ud på at  

 fastslå, hvad der er eller skal være ret i et foreliggende tilfælde.
Finanstilsynets beslutning om at indgive konkursbegæring kan ikke anses  

 for en afgørelse i den forstand, at der ved en sådan beslutning fastslås,  

 hvad der er eller skal være ret.
Med en beslutning om indgivelse af  

 konkursbegæring er der for så vidt blot truffet bestemmelse om udførelse af  

 en bestemt faktisk handling, nemlig indgivelsen af konkursbegæring til  

 domstolene, hvis opgave det herefter er at afgøre, hvad der er eller skal  

 være ret på dette punkt.
Finanstilsynets beslutning om indgivelse af konkursbegæring er baseret på  

 en undersøgelse af andelskassens forhold, hvorunder Finanstilsynet har  

 konstateret et merhensættelsesbehov på ... mio. kr.
En konstatering af et  

 merhensættelsesbehov som grundlag for en beslutning om foretagelse af den  

 faktiske handling at indgive konkursbegæring til domstolene kan ikke anses  

 for en afgørelse i den forstand, at den i sig selv går ud på at fastslå, hvad  

 der er eller skal være ret, men indgår i domstolenes grundlag for en  

 afgørelse heraf.
Ankenævnet finder ikke desto mindre at være beføjet til at behandle  

 klagen.
Finanstilsynets opgørelse af et merhensættelsesbehov må antages i sig  

 selv at have sådanne virkninger for et pengeinstitut, uanset om  

 Finanstilsynet i den anledning har givet pengeinstituttet konkrete påbud, at  

 denne opgørelse i almindelighed må anses for en afgørelse, som ankenævnet kan  

 tage stilling til.
Finanstilsynets konstatering af et merhensættelsesbehov  

 giver Finanstilsynet adgang til at give pengeinstituttet en række påbud, jf.  

 f.eks. bank- og sparekasselovens § 21, stk. 3, og § 43, stk. 2. Sådanne påbud  

 er utvivlsomt afgørelser omfattet af klageadgangen.
En sag af den  

 foreliggende karakter bør derfor af Finanstilsynet behandles som en  

 afgørelsessag, også selv om den kan munde ud og er mundet ud i en beslutning  

 om indgivelse af konkursbegæring.
Ankenævnet er opmærksom på, at nævnets  

 kompetence er forudsat i ankenævnets kendelse af 2. marts 1994 i sagen ...  

 banken A/S mod Finanstilsynet (j.nr. 92-14.135) og af Det tværministerielle  

 kontaktudvalg vedr. det finansielle marked i rapporten Den danske  

 pengeinstitutsektor, Økonomiministeriet 1994, s. 149 f.
Ankenævnets prøvelse  

 må imidlertid koncentreres om en bedømmelse af Finanstilsynets sagsbehandling  

 og grundlaget for Finanstilsynets dispositioner, eftersom ankenævnet ikke har  

 beføjelse til at efterprøve det af domstolene afsagte konkursdekret.
 Om de enkelte klagepunkter:
1. Efter bank- og sparekasselovens § 32, stk. 1, nr. 3 b, skal  

 værdiansættelsen i et pengeinstituts årsregnskab ske under hensyn til  

 »alle forudselige risici«.
Ifølge Finanstilsynets  

 regnskabsbekendtgørelse af 14. januar 1993 § 67, stk. 3, skal afskrivninger  

 og hensættelser »ikke alene ske for så vidt angår konstaterede, men også  

 for sandsynliggjorte tab.« Ankenævnet er derfor enig med Finanstilsynet  

 i, at der ved bedømmelsen af, om andelskassen er insolvent, ikke kun skal  

 medtages de faktisk lidte tab, men også de nødvendige hensættelser til  

 imødegåelse af tab, der må forudses som sandsynlige.
Finanstilsynet har ved sin undersøgelse i andelskassen den 21. - 23. juni  

 1994 konstateret et behov for yderligere hensættelser på udlån og  

 garantidebitorer på ... mio. kr.
Som konsekvens af disse hensættelser anså  

 Finanstilsynet andelskassens ansvarlige kapital for negativ og andelskassen  

 for insolvent.
Andelskassens økonomiske forhold er endvidere gennemgået af B,  

 A Sparekasse og Indskydergarantifonden, der alle i lighed med Finanstilsynet  

 har fundet, at andelskassen havde en betydelig underbalance.
Som det fremgår  

 af Vestre landsrets kendelse, har andelskassens bestyrelse hverken over for  

 skifteretten eller under kæremålet til landsretten fremsat indsigelser imod  

 Finanstilsynets opgørelse af behovet for yderligere hensættelser.
Landsretten  

 har i sin kendelse tiltrådt, at andelskassen er anset for insolvent, og har  

 stadfæstet skifterettens konkursdekret.
Over for ankenævnet har klageren helt  

 generelt udtalt, at Finanstilsynets hensættelser er teoretiske og  

 urealistiske og ikke bygger på noget kundekendskab, men klageren har ikke  

 fremsat konkret kritik af Finanstilsynets hensættelser.
På denne baggrund har  

 ankenævnet ikke fundet anledning til at gennemgå de enkelte hensættelser  

 eller Finanstilsynets vurderinger af andelskassens økonomi iøvrigt.
 Ankenævnet finder herefter ikke grundlag for at kritisere eller  

 tilsidesætte Finanstilsynets vurdering af andelskassens merhensættelsesbehov,  

 underbalance og insolvens.
2. Med hensyn til forløbet af forhandlingerne med  

 Indskydergarantifonden bemærkes, at Indskydergarantifonden ikke er omfattet  

 af ankenævnets kompetence, og at ankenævnet derfor ikke kan tage stilling til  

 garantifondens dispositioner og vurderinger.
Ankenævnet kan kun tage stilling  

 til Finanstilsynets beslutninger, herunder om Finanstilsynet havde sikret  

 sig, at mulighederne for ved garantifondens medvirken at undgå en konkurs var  

 tilstrækkeligt undersøgt, forinden tilsynet traf beslutning om at indgive  

 konkursbegæring.
§ 1 a i lov om en indskydergarantifond, der giver fonden mulighed for at  

 medvirke til afvikling af et pengeinstitut ved at tilføre midler og stille  

 garantier, blev indført ved lov nr. 1090 af 22. december 1993, der trådte i  

 kraft den 1. januar 1994. Den foreliggende sag er det første tilfælde, hvor  

 der blev spørgsmål om at anvende denne bestemmelse.
Ankenævnet finder, at  

 begivenhedsforløbet viser, at der er behov for at få samarbejdsrutinerne  

 mellem Finanstilsynet og Indskydergarantifonden nærmere fastlagt, herunder i  

 hvilket omfang repræsentanter for Indskydergarantifonden skal deltage i  

 eventuelle møder.
Der er endvidere behov for, at relevante oplysninger gives  

 skriftligt, og at relevante punkter under forhandlingerne nedfældes  

 skriftligt.
I den foreliggende sag ville det således efter ankenævnets  

 opfattelse blandt andet have været hensigtsmæssigt, at det forinden mødet den  

 26. juni skriftligt til alle implicerede var oplyst, hvem der ville deltage i  

 mødet, og at Indskydergarantifonden skriftligt havde fået oplyst, hvad  

 Finanstilsynet havde skønnet Fondens tab ved konkurs til.
Ankenævnet er  

 opmærksom på, at forhandlingerne i forbindelse med et pengeinstituts  

 sammenbrud nødvendigvis må foregå under et betydeligt tidspres og ofte uden  

 for normal kontortid.
Efter ankenævnets opfattelse må det alligevel ved  

 anvendelse af moderne teknologi være muligt i vidt omfang at anvende  

 skriftlighed.
Ankenævnet er bekendt med, at Industri- og Samordningsministeriet (nu:  

 Erhvervsministeriet) den 10. august 1994 har udfærdiget en instruks til  

 Finanstilsynet vedrørende forhandlinger om anvendelse af § 1 a i lov om en  

 indskydergarantifond.
Af instruksen fremgår, at alle relevante vurderinger og  

 oplysninger fra Finanstilsynet i en situation, hvor der på tilsynets  

 initiativ forhandles om afvikling af et nødlidende pengeinstitut, skal  

 oplyses skriftligt over for Indskydergarantifonden.
Finanstilsynet skal  

 endvidere ifølge instruksen tilstræbe, at Indskydergarantifonden og andre  

 parter også giver oplysning m.v. til Finanstilsynet i skriftlig form.
Det er  

 iøvrigt oplyst, at der forhandles mellem Finanstilsynet og  

 Indskydergarantifonden om fastlæggelse af rutiner for samarbejdet.  

 Erhvervsministeren har endvidere den 25. januar 1995 i Folketinget fremsat  

 forslag til ændring af lov om en indskydergarantifond, bank- og  

 sparekasseloven m.m. (Lovforslag nr.
L 160). Ifølge forslaget vil der i lov  

 om en indskydergarantifond § 2, stk. 4, blive indsat en hjemmel for  

 erhvervsministeren til at fastsætte bestemmelser vedrørende samarbejdet  

 mellem Finanstilsynet og Indskydergarantifonden.
De behov, der er nævnt i det  

 foregående afsnit, kan således forventes at ville blive dækket. (* 1) Se nu  

 lov nr. 367 af 14. juni 1995 og bekendtgørelse nr. 755 af 15. september  

 1995.(slut på note) 2.A.
I tilslutning til det under punkt 2. anførte udtaler det  

 sagkyndige medlem af ankenævnet Børge Dahl følgende:
 Som anført i sagsfremstillingen foran er det i bilaget til den  

 redegørelse,som Finanstilsynet den 1. september 1994 har afgivet til  

 ankenævnet i anledning af klagen, fremstillet som et faktum, at  

 Finanstilsynet skulle have skønnet over Indskydergarantifondens tab ved  

 konkurs og telefonisk meddelt dette skøn til Indskydergarantifondens formand.  

 I Industri- og samordningsministerens skrivelse til Folketingets  

 Erhvervsudvalg af 5. august 1994, hvortil der henvises i Industri- og  

 samordningsministeriets instruks til Finanstilsynet af 10. august 1994  

 vedrørende forhandlinger om anvendelse af § 1 a i lov om en  

 indskydergarantifond, hedder det imidlertid:
 »I forbindelse med konkursen i K Andelskasse er der nogle  

 uoverensstemmelser mellem Indskydergarantifondens og Finanstilsynets  

 oplysninger.
 Uoverensstemmelserne drejer sig om to telefonsamtaler mellem  

 Indskydergarantifonden og Finanstilsynet - en samtale lørdag den 25. juni  

 1994 kl. 15.00 og en samtale lørdag aften.
 For at afklare disse uoverensstemmelser har jeg bedt Finanstilsynet og  

 Indskydergarantifonden om at fremkomme med en uddybende redegørelse.
Jeg har nu modtaget en redegørelse, som vedlægges som bilag til  

 Erhvervsudvalgets orientering...« Den nævnte redegørelse af 5. august 1994 er sålydende:
»Vedrørende K Andelskasse Den 3. august 1994 blev der afholdt møde mellem Indskydergarantifonden,  

 Finanstilsynet og Industri- og Samordningsministeriet.
På mødet blev der  

 taget udgangspunkt i de drøftelser, Finanstilsynet og Indskydergarantifonden  

 havde lørdag den 25. juni 1994.
Lørdag den 25. juni 1994, kl. 15.00 ringede formanden for  

 Indskyder-garantifonden til vedkommende vicedirektør i Finanstilsynet.
Efter  

 Indskydergarantifondens opfattelse var formålet med samtalen at sammenholde  

 hensættelserne på K Andelskasses udlånsengagementer, beregnet af Fondens egne  

 kreditsagkyndige, med hensættelserne opgjort af Finanstilsynet.
Det var  

 Finanstilsynets indtryk, at formålet med telefonsamtalen var at orientere om  

 Indskydergarantifondens overvejelser vedrørende A Sparekasses krav for at  

 overtage Andelskassen.
 Fonden fik under denne samtale oplyst de af Tilsynet beregnede  

 hensættelser i en going-concern (... mio.kr.). Tilsynet mener endvidere, at  

 underbalancen på ... mio. kr. som going-concern ligeledes blev oplyst.
Under samtalen blev endvidere et tocifret millionbeløb nævnt.
Dette beløb  

 blev ifølge Fondens formand meddelt som de af Tilsynet beregnede hensættelser  

 i en non-going-concern situation.
Denne oplysning blev umiddelbart efter  

 telefonsamtalen af Fondens formand videregivet til Fondens bestyrelse.
 Ifølge Fondens formand meddelte han Tilsynet, at størrelsen af de af  

 Fondens kreditsagkyndige beregnede hensættelser i en konkurssituation var en  

 smule lavere, end de af Tilsynet beregnede non-going-concern hensættelser.
Ifølge Finanstilsynets vicedirektør blev beløbet oplyst som den af  

 Tilsynet beregnede underbalance i Andelskassen i en non-going situation, før  

 nedskrivninger på andre aktiver, afviklings- og boomkostninger.
Forskellen  

 mellem underbalancen i en going-concern og underbalancen i en  

 non-going-concern svarer til merhensættelserne i en konkurssituation, hvis  

 der bortses fra nedskrivning på andre aktiver, afviklings- og boomkostninger.  

 Til forklaring af de to betegnelser har Finanstilsynet efterfølgende  

 udarbejdet vedlagte bilag.
 I relation til de nævnte hensættelser oplyste Finanstilsynet på mødet den  

 3. august 1994, at de var fastlagt allerede torsdag aften som led i  

 inspektionen af K Andelskasse, og at de udgjorde et væsentligt større beløb,  

 end det nævnte tocifrede millionbeløb.
 Fondens formand gjorde endvidere Finanstilsynets vicedirektør bekendt med  

 den omtrentlige størrelse af det af Fonden beregnede tab ved en konkurs.  

 Fordelingen mellem hensættelser på engagementer og boomkostninger blev ikke  

 oplyst eller drøftet.
 Under telefonsamtalen kl. 15.00 oplyste formanden for Fonden, at  

 Sparekassens krav ikke forekom acceptabelt og lå langt fra det, som Fonden  

 kunne betale.
 Efter denne samtale var det formandens opfattelse, at Fondens og  

 Finanstilsynets hensættelser i en konkurssituation tilnærmelsesvis var ens,  

 og Finanstilsynets vicedirektør fandt, at Fonden nu var i besiddelse af  

 Tilsynets talmateriale.
Indholdet af telefonsamtalen dannede endvidere grundlag for Fondens  

 bestyrelses konstatering af, at en beregning af Fondens skønnede tab ved  

 konkurs, foretaget på grundlag af Tilsynets vurdering af  

 udlånsengagementernes værdi, ville føre til nogenlunde samme resultat som  

 Fondens egen beregning.
På den anden side var Tilsynet overbevist om, at man  

 havde forklaret, hvilken underbalance og dermed hensættelsesbeløb, Tilsynet  

 havde beregnet i en non-going situation.
 Efter bestyrelsens konstatering ringede formanden for Fonden kl. ca. 15.45  

 påny til Finanstilsynet og meddelte, at Fonden ikke kunne forhandle videre  

 med A Sparekasse på grundlag af det af Sparekassen fremsatte krav.
 Finanstilsynet havde forståelse for Indskydergarantifondens synspunkt,  

 idet Sparekassens tilbud også syntes for højt i forhold til de tal, som  

 Tilsynet havde.
I forbindelse med en telefonisk drøftelse senere lørdag den 25. juni  

 mellem Finanstilsynets vicedirektør og Indskydergarantifondens formand om et  

 andet pengeinstituts eventuelle interesse i at overtage Andelskassen, mener  

 Tilsynet, at det beløb, som Tilsynet havde skønnet som  

 Indskydergarantifondens tab i en konkurssituation, blev oplyst.
Dette skøn  

 var udarbejdet af Finanstilsynet efter telefonsamtalerne om eftermiddagen.  

 Der var alene tale om et skøn, idet Finanstilsynet ikke har til opgave at  

 beregne dividendeprocenten.
Fondens formand mener ikke, at have fået oplyst  

 et sådant tal.
 Formanden for Indskydergarantifonden henviste på mødet den 3. august 1994  

 til, at Fonden under møder i foråret 1994 med Finanstilsynet og Industri- og  

 Samordningsministeriet havde tilkendegivet, at det for Indskydergarantifonden  

 er væsentligt, at al information af relevans for Fondens vurdering af  

 eventuel medvirken til en afvikling inddrages i Fondens arbejde, herunder  

 ikke mindst den indsigt i såvel det nødlidende som det eventuelt overtagende  

 institut, som Finanstilsynet besidder.
Det er Fondens agt, at man i den plan for Fondens beredskab ved afvikling  

 af et pengeinstitut, som Fonden løbende har drøftet med Tilsynet i løbet af  

 1994, understreger, at udveksling af information skal ske med størst mulig  

 sikkerhed.
Dette kan bl.a. sikres ved i videst muligt omfang at forudsætte  

 skriftlig kommunikation mellem Fonden, Tilsynet, det nødlidende og det  

 overtagende institut.
Eksemplet viser, at hvis instituttet fortsætter med at eksistere som  

 selvstændigt institut, må der hensættes 30 mio.kr., hvilket medfører, at  

 kapitalen er -20 mio.kr.
Hvis instituttet går konkurs, må der påregnes et  

 yderligere tab på 40 mio.kr.
Eksemplet viser endvidere, at de samlede hensættelser i konkurssituationen  

 er 70 mio.kr. (30 + 40), mens underbalancen er 60 mio.kr. (20 + 40).« På denne baggrund må det lægges til grund, at Indskydergarantifonden ikke  

 har fået en kopi af den af Finanstilsynet torsdag den 23. juni 1994 om  

 aftenen fastlagte størrelse af non-going-concern-hensættelserne, men at  

 Indskydergarantifonden mener at have fået dette tal oplyst i form af et  

 tocifret millionbeløb under telefonsamtalen lørdag den 25. juni 1994 kl.  

 15.00, mens Finanstilsynet mener, at det tocifrede millionbeløb under  

 telefonsamtalen blev nævnt som den af Tilsynet beregnede underbalance i  

 Andelskassen i en non-going situation.
Det må endvidere lægges til grund, at  

 Finanstilsynet efter telefonsamtalerne med Indskydergarantifonden lørdag  

 eftermiddag udarbejdede et skøn over Indskydergarantifondens tab i en  

 konkurssituation, og at Finanstilsynet ikke tilstillede  

 Indskydergarantifonden en kopi af denne beregning, men at størrelsen af dette  

 tal efter Finanstilsynets formening blev oplyst Fonden under en  

 telefonsamtale lørdag aften, mens Indskydergarantifonden ikke mener at have  

 fået oplyst et sådant tal.
Det hedder i forarbejderne til § 1 a i lov om en indskydergarantifond, at  

 »Fonden vil på grund af tidspres i vidt omfang være henvist til at gøre  

 brug af de vurderinger og oplysninger, som bl.a.
Finanstilsynet ... er i  

 besiddelse af«.
Det har derfor været Finanstilsynets pligt, i hvert fald  

 på begæring, at meddele Indskydergarantifonden alle relevante oplysninger af  

 betydning for Indskydergarantifondens stillingtagen til, hvilket beløb  

 Indskydergarantifonden ville kunne gå ind med.
Der foreligger ikke  

 dokumentation for, at Indskydergarantifonden har fået klar besked om  

 Finanstilsynets beregning af non-going-concern-hensættelsernes størrelse og  

 det af Finanstilsynet foretagne skøn over tabet ved konkurs.
Samtidig burde  

 Finanstilsynets centrale opgave og rolle i begivenhedsforløbet, og det  

 forhold, at Finanstilsynet opfattede situationen således, at A Sparekasse  

 forlangte et mindre beløb af Fonden end det af Finanstilsynet skønnede tab  

 ved konkurs, have fået Finanstilsynet til særligt at sikre, at der ikke  

 forelå nogen misforståelse.
 Det henstår imidlertid som helt usikkert, hvilken betydning for  

 Indskydergarantifondens stillingtagen det ville have haft, om  

 Indskydergarantifonden havde fået dokumenterbar, klar besked om  

 Finanstilsynets beregning af non-going-concern-hensættelsernes størrelse og  

 det af Finanstilsynet foretagne skøn over tabet ved konkurs, hvorved  

 bemærkes, at Indskydergarantifonden alene søgte telefonisk information fra  

 Finanstilsynet og i øvrigt havde gennemført egne beregninger heraf baseret på  

 en selvstændig undersøgelse af Andelskassens forhold.
(Børge Dahls tilføjelse slut) 3. Efter bank- og sparekasselovens § 47 d har Finanstilsynet pligt  

 til at indgive konkursbegæring, når det konstateres, at et pengeinstitut er  

 insolvent.
Efter ankenævnets opfattelse påhviler der imidlertid samtidig  

 tilsynet en pligt til at påse, at et så alvorligt skridt ikke tages, før det  

 med fornøden sikkerhed kan udelukkes, at der er andre muligheder for en  

 afvikling af pengeinstituttet, herunder ved en fusion, eventuelt med  

 deltagelse af Indskydergarantifonden.
Ankenævnet må dog i denne forbindelse  

 understrege, at det primære ansvar for, at et pengeinstitut drives  

 forsvarligt, og at instituttet afvikles på en forsvarlig måde, hvis det ikke  

 kan drives videre, påhviler pengeinstituttets bestyrelse.
 Efter de foran gengivne oplysninger om andelskassens økonomi, herunder at  

 den i flere år var drevet med underskud og nu var insolvent med en betydelig  

 underbalance, kan ankenævnet tiltræde Finanstilsynets vurdering, hvorefter  

 det var nødvendigt at sikre, at andelskassen ikke åbnede den 27. juni 1994.  

 Når yderligere henses til situationen, som den faktisk forelå natten til den  

 27. juni 1994, herunder resultatet af de førte forhandlinger om fusion,  

 finder ankenævnet, uanset det under punkt 2 anførte om behovet for  

 skriftlighed og faste samarbejdsrutiner, ikke grundlag for at tilsidesætte  

 Finanstilsynets beslutning om at indgive konkursbegæring mod andelskassen den  

 27. juni 1994 om morgenen, medmindre der forinden var fundet en  

 fusionsløsning, eftersom de direkte forhandlingsparter på det tidspunkt havde  

 meddelt Finanstilsynet, at forhandlingerne ikke førte frem.
4. Klageren har endvidere gjort gældende, at man ikke har fået  

 udleveret Finanstilsynets rapport om undersøgelsen i andelskassen.  

 Finanstilsynet har oplyst, at resultatet af undersøgelsen på sædvanlig måde  

 blev gennemgået med andelskassens daglige ledelse og på mødet den 26. juni  

 1994 med bestyrelsen, og at en skriftlig specifikation af de merhensættelser,  

 som tilsynet havde foretaget, blev udleveret til bestyrelsens formand i  

 forbindelse hermed.
Som sagen foreligger oplyst, finder ankenævnet ikke  

 grundlag for at antage, at rapporten ikke er blevet udleveret til klageren.  

 Ankenævnet skal dog bemærke, at uoverensstemmelse med hensyn til, om, hvornår  

 og til hvem et så afgørende dokument er overgivet, bør søges undgået ved  

 skriftlig fiksering.
5. Efter § 6 i loven om Erhvervsankenævnet har en klage til  

 ankenævnet ikke opsættende virkning (medmindre dette er fastsat i anden  

 lovgivning, hvilket ikke er tilfældet efter bank- og sparekasseloven).  

 Ankenævnet kan dog efter samme paragraf bestemme, at en klage skal tillægges  

 opsættende virkning, hvor særlige grunde taler for det.
Da en klage til  

 ankenævnet således ikke i sig selv har opsættende virkning, kan selve det  

 forhold, at der består en klageadgang, så meget desto mindre medføre, at  

 vedkommende myndighed skal afvente klagefristens udløb, forinden en  

 beslutning iværksættes.
Ankenævnet er derfor enig med Finanstilsynet i, at  

 konkursbegæring kunne indgives til skifteretten, selv om klagefristen på 4  

 uger ikke var udløbet.
6. Med hensyn til den klagevejledning, som Finanstilsynet gav på  

 mødet den 26. juni 1994, bemærkes, at Finanstilsynets skrivelse af samme  

 dato, der på mødet blev udleveret til bestyrelsens formand, indeholder den  

 sædvanlige oplysning om, at tilsynets afgørelse kan indbringes for  

 ankenævnet, og yderligere oplysning om, at der kan skabes kontakt til nævnet  

 uden for sædvanlig kontortid.
Andelskassen har under klagesagen gjort  

 gældende, at Finanstilsynet i forbindelse hermed mundtligt oplyste, at en  

 klage ikke havde opsættende virkning, men undlod at oplyse, at ankenævnet dog  

 efter loven har mulighed for at tillægge en klage opsættende virkning.  

 Finanstilsynet har heroverfor gjort gældende, at man på mødet gav en korrekt  

 vejledning, idet man oplyste, at spørgsmålet om at give Finanstilsynets  

 afgørelse opsættende virkning henhørte under ankenævnets afgørelse.  

 Andelskassens bestyrelse var på mødet bistået af advokat og revisor.
Som sagen foreligger oplyst, finder ankenævnet ikke grundlag for at  

 antage, at Finanstilsynet ikke har givet klageren fyldestgørende oplysninger  

 om klageadgangen, herunder om reglerne for opsættende virkning.
Ankenævnet  

 har herved lagt vægt på, at oplysningen i skrivelsen om, at der kunne skabes  

 kontakt til ankenævnet, savner mening, hvis det ikke samtidig var oplyst, at  

 nævnet kunne tillægge en klage opsættende virkning.
Selv om sådanne  

 uoverensstemmelser kan forebygges ved, at det passerede, herunder den givne  

 vejledning, fikseres skriftligt, findes der ikke i det foreliggende anledning  

 til kritik af Finanstilsynet under hensyn til, at andelskassen på mødet var  

 bistået af advokat.
7. Efter § 2, stk. 2, i lov om en indskydergarantifond omfatter  

 loven ikke indskud fra det nødlidende pengeinstituts »direktører,  

 bestyrelsesmedlemmer og aktionærer, der ejer 10 pct. eller mere af  

 aktiekapitalen«.
Ankenævnet er enig i Finanstilsynets fortolkning af  

 bestemmelsen, hvorefter sætningen »der ejer 10 pct. eller mere...«  

 kun har relation til aktionærer, ikke til direktører og bestyrelsesmedlemmer.  

 Finanstilsynet har derfor ikke givet urigtige oplysninger til klageren herom.
Efter det, der ovenfor er anført om de enkelte klagepunkter, finder  

 ankenævnet sammenfattende ikke grundlag for at tilsidesætte  

 Finanstilsynets vurdering, meddelt i den påklagede skrivelse, af  

 andelskassens engagementer, tilsynets vurdering af, at andelskassen var  

 insolvent, eller tilsynets beslutning om at indgive konkursbegæring den 27.  

 juni 1994 om morgenen.
Ankenævnet stadfæster derfor den påklagede afgørelse.
