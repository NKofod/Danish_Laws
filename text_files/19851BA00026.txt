Nr BSF 26 Forslag til folketingsbeslutning om en fordeling af almennyttigt byggeri  

 samt andels- og ejerboligbyggeri i de enkelte kommuner Fremsat af Pelle Voigt (SF) Agerschou (SF) Birthe Nielsen (SF) Ruth Olsen  

 (SF) Ebba Strange (SF) den 24. oktober 1985 1. Det pålægges regeringen inden den 1. januar 1986 at fremsætte lovforslag om en fordeling af byggeriet i de enkelte kommuner på forskellige typer (almennyttigt byggeri, andels- og ejerboligbyggeri), således at de enkelte kommuner hver for sig lokalt set opfylder nogle mindstegrænser for de enkelte typer af byggeri.
2. Lovgivningen gennemføres via planbestemmelser, der betyder, at kommuner, der ikke opfylder mindstekravene for en enkelt boligtype, skal have dispensation af boligministeren for at give byggetilladelse til former for byggeri, hvor mindstekravene allerede er opfyldt.
3. Mindstekravene fastsættes efter forhandling mellem Kommunernes Landsforening og boligministeren og skal tage deres udgangspunkt i en fordeling efter følgende retningslinjer:
 Bykommuner:
30 pct ejerboligenheder 15 pct. almennyttige boligenheder 2 1/2 pct. andelsboligenheder Landkommuner:
30 pct. ejerboligenheder 2 1/2 pct. almennyttige boligenheder 2 1/2 pct. private andelsboligenheder Hovedstadsregionen:
25 pct. ejerboligenheder 20 pct. almennyttige boligenheder 2 1/2 pct. andelsboligenheder.
Ungdoms- og ældreboligbyggeri regnes ikke med i den forholdsmæssige fordeling.
4. De angivne procenter i punkt 3 tager udgangspunkt i kommunens samlede boligmasse.
De kommuner, der ikke opfylder kravene til fordeling af byggeriet ved forslagets vedtagelse, kan efter en forhandling med boligministeren få en frist på op til 4 år for at opfylde disse mål.
BEMÆRKNINGER TIL LOVFORSLAGET Udviklingen inden for boligbyggeriet er vidt forskellig kommunerne imellem.
Nogle kommuner satser på ejerboliger, mens andre mere satser på det almennyttige byggeri.
Det er ikke intentionerne med dette forslag, at alle kommuner skal være ens boligmæssigt, men at få rettet de værste skævvridninger, hvor kommunalbestyrelser udelukkende satser på en form for boligbyggeri.
Især i hovedstadsområdet har et ensidigt byggeri i nogle få kommuner givet problemer.
Såfremt en kommune ikke har tilbøjelighed til at bygge almennyttigt og ikke i videre omfang allerede har almennyttigt byggeri, betyder det, at unge mennesker, der flytter hjemmefra, vil blive tvunget over i kommuner med det billigere almennyttige byggeri eller ungdomsboliger.
De unge bor nu i en kommune, der er villig til at opføre byggeri egnet for småbørnsfamilier og uddannelsessøgende.
I netop denne alder er indtægten som regel lille og behovet for en udbygget kommunal service stor.
Da skattegrundlaget samtidig er ringe, betyder det et tryk opad for skatteniveauet i de pågældende kommuner.
Når familien er lidt ældre, uddannelsen er slut eller indtægten for familien begynder at stige på anden måde, vil familien typisk lede efter en ejerbolig.
Den vil familien kunne finde i en kommune med lavt skattetryk, fordi den typiske familie i denne kommune ikke har brug for det samme serviceniveau som den typiske familie i den tidligere kommune.
Det er klart, at en skævvridning af kommunernes boligbyggeri på denne måde er uhensigtsmæssig, og man bør inden for de skitserede rammer sørge for, at der er et minimum af hver enkelt boligtype til stede i kommunerne, således at der opnås balance kommunerne imellem og ikke foregår den »eksport af problemer over kommunegrænserne«,  

 som mere socialt bevidste kommuner angriber de kommuner for, som næsten udelukkende satser på ejerboligbyggeriet.
Endelig vil en spredning af det almennyttige byggeri være hensigtsmæssig, da det almennyttige byggeri vil komme til at tage en stor andel af de flygtninge, der skal udsluses i samfundet, og idet en samling af flygtninge i nogle få kommuner bør undgås.
