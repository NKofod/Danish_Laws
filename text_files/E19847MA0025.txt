 En frimærkeforening forespurgte, hvorvidt den omsætning (dubletcirkulation  

 og auktioner), der finder sted i frimærkeklubber, omfattes af afgiftspligten,  

 når klubbens omsætning overstiger 10.000 kr. årlig.
 Foreningen rejste endvidere spørgsmål om lovligheden af at påbyde  

 klubberne at opkræve afgift ved salg af postfriske danske frimærker, når de  

 samme frimærker kan købes på landets posthuse uden afgift.
Endelig ønskede foreningen oplyst, hvilke bestemmelser der bringes i  

 anvendelse, når frimærkeklubber pålægges at opkræve afgift ved køb og salg af  

 privat indbo (frimærker) mellem private ikkemomsregistrerede personer.
Det  

 blev i denne forbindelse anført, at foreningen på intet tidspunkt ejer eller  

 har rådighed over de cirkulerende eller til auktion indleverede frimærker,  

 men kun formidler salget.
 Ministeriet for Skatter og Afgifter meddelte, at foreningens omsætning -  

 modsat den enkelte private sælger af frimærker anses som erhvervsmæssig, jf.  

 merværdiafgiftslovens §§ 1 og 3, og at foreningen derfor skal svare afgift.
 I medfør af disse bestemmelser skal også foreninger, som ikke i almindelig  

 forstand anses som erhvervsmæssige, svare afgift.
 Det oplystes samtidig, at der er en mulighed for, at erhvervsvirksomheder  

 - efter aftale med toldvæsenet - kan medvirke ved handel med brugte varer  

 mellem 2 privatpersoner, uden at der skal svares afgift af hele salgsprisen.
 Denne handelsform (anvisningssalg) indebærer, at forhandleren alene skal  

 svare afgift af den provision, som den pågældende beregner sig for at  

 formidle salget mellem sælger og køber.
 Om opkrævning af afgift af postfriske danske frimærker, som omsættes inden  

 for foreningens regie, bemærkes følgende:
 Frimærker, som sælges af postvæsenet eller fra detailforretninger, som  

 videresælger dem med rabat på indkøbet hos postvæsenet, jf. postlovens §§ 40  

 og 41, er i merværdiafgiftsmæssig henseende at betragte som køberens  

 erhvervelse af en ret til senere og uden yderligere vederlag at modtage en af  

 postvæsenet præsteret tjenesteydelse.
Hvorvidt det ved købet af frimærket betalte beløb senere bliver belastet  

 med merværdiafgift afhænger af arten af den senere for kunden præsterede  

 tjenesteydelse.
Således vil f eks beløb til dækning af brevforsendelser ikke  

 blive belagt med afgift, jf. merværdiafgiftslovens § 2, stk. 3, punkt g,  

 hvorimod beløb til dækning af pakkeforsendelser vil blive belagt med afgift.
 Såfremt postfriske danske frimærker sælges af andre end postvæsenet eller  

 fra detailforretninger, som ikke i henhold til postloven kan godkendes til på  

 lige fod med postvæsenet at sælge frimærker, kan afsætningen derimod ikke  

 anses som værende sket med det formål senere at skulle dække et krav på en af  

 postvæsenet præsteret tjenesteydelse.
 Frimærkerne må i disse tilfælde betragtes som nye varer (samlerobjekter),  

 der er omfattet af afgiftspligten i medfør af lovens § 2, stk. 1.
 Afgørelsen supplerer Mn.54.
