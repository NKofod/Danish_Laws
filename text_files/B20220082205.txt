Bekendtgørelse om anmeldelse af abekopper I medfør af § 6, stk. 1, og § 51, stk. 1 og 2, i lov nr. 285 af 27. februar 2021 om epidemier m.v. fastsættes:
 § 1. Abekopper er en smitsom sygdom, jf. § 2, stk. 2, i lov nr. 285 af 27. februar 2021 om epidemier m.v.
Anvendelsesområde § 2. Bekendtgørelsen finder anvendelse for offentlige og private behandlingssteder og læger, der har patienter i behandling eller udfører ligsyn eller obduktioner, samt offentlige og private laboratorier, der udfører laboratorieanalyser af prøvemateriale fra mennesker.
 Stk. 2. Bekendtgørelsen finder anvendelse i de situationer, hvor en læge efter påvist abekoppevirus-DNA ved PCR-test i en klinisk prøve, konstaterer abekopper hos en patient, som vedkommende har i behandling.
Telefonisk anmeldelse § 3. Den læge, der konstaterer abekopper hos en patient, jf. § 2 stk. 2, skal straks anmelde tilfældet telefonisk til Styrelsen for Patientsikkerhed, Tilsyn og Rådgivning Øst eller Vest, alt efter, hvilken enhed der er nærmest patientens opholdssted.
 Stk. 2. Pligten til anmeldelse efter stk. 1 omfatter endvidere læger, der i forbindelse med ligsyn eller obduktion konstaterer, at afdøde inden dødsfaldet led af abekopper, såfremt anmeldelse ikke er sket inden dødsfaldet.
 Stk. 3. I tilfælde, hvor abekopper konstateres, jf. § 2 stk. 2, i forbindelse med behandling uden for sygehus, og patienten umiddelbart efter indlægges på et sygehus, påhviler anmeldelsen den behandlende læge på sygehuset.
Skriftlig anmeldelse § 4. Der skal ske skriftlig anmeldelse til Statens Serum Institut snarest muligt og inden for et døgn efter den telefoniske anmeldelse, jf. § 3, stk. 1-3.
 Stk. 2. Anmeldelse efter stk. 1 skal ske via Sundhedsdatastyrelsens Elektroniske Indberetningssystem (SEI2) eller via papirformular 1515.
Laboratorieanmeldelse § 5. Laboratorier skal løbende anmelde prøveresultater omhandlende abekopper til Statens Serum Institut via en af Statens Serum Institut anvist metode.
§ 6. Offentlige behandlingssteder skal ved påvisning af abekopper ved PCR-test, jf. § 2, stk. 2, enten selv foretage gensekventering eller fremsende prøvemateriale til Statens Serum Institut efter de af Statens Serum Institut fastlagte standarder, således at instituttet kan foretage gensekventering.
Prøvemateriale eller gensekvens skal løbende og uden forsinkelse fremsendes til Statens Serum Institut efter gældende retningslinjer.
 Ikrafttrædelse m.v.
 § 7. Bekendtgørelsen træder i kraft den 12. juni 2022.
