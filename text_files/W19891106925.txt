 Antaget, at et forsikringsselskabs registrering af  

 ægtefælles/samlevers og børns personnumre måtte antages at stride imod lov om  

 private registre § 4 a, stk. 1.
 I forbindelse med behandlingen af en klage vedrørende et  

 forsikringsselskabs registrering af personnumre, blev Registertilsynet  

 opmærksom på, at selskabet registrerede oplysning om ægtefælles/samlevers  

 samt hjemmeboende børns personnumre.
Det fremgik, at forsikringsselskabet registrerede ægtefælles/samlevers  

 personnummer for at få en entydig oplysning om familiens samlede  

 forsikringsforhold.
Selskabet registrerede endvidere de pågældendes  

 personnumre for at kunne konstatere, om en ægtefælle/samlever var omfattet af  

 en tegnet privatforsikring, der omfattede husstanden.
 Med hensyn til registrering af hjemmeboende børns personnumre var det  

 oplyst, at personnummeret gav selskabet mulighed for at skaffe oplysning om,  

 hvornår et barn fyldte 18 år, således at selskabet kunne orientere  

 forsikringstageren om, at barnet udgik af børnedækningen på en tegnet  

 personforsikring.
Det var endvidere oplyst, at privatforsikringen omfattede ugifte børn  

 under 21 år med bopæl uden for hjemmet, såfremt disse boede alene og ikke  

 havde børn.
Personnummeret anvendtes i disse tilfælde til at orientere  

 selskabet om, hvornår barnet fyldte 21 år, således at der kunne gives  

 forsikringstageren besked om, at dækningen ophørte.
 Registertilsynet udtalte i den anledning, at tilsynet på baggrund af den  

 skete skærpelse af lov om private registre m.v. fandt, at det ikke i sig selv  

 kunne antages at være tilstrækkeligt til opfyldelse af  

 nødvendighedsbetingelsen i lov om private registre m.v. § 4 a, stk. 1, jf. §  

 3, stk. 2, at forsikringsselskabet ønskede at benytte sig af  

 ægtefælles/samlevers personnummer for at kunne opnå entydige oplysninger om  

 familiens samlede forsikringsforhold.
Med hensyn til registrering af hjemmeboende børns personnumre samt  

 registrering af personnumre vedrørende ugifte børn under 21 år med bopæl uden  

 for hjemmet fandt Registertilsynet ligeledes, at det ikke kunne antages at  

 være tilstrækkeligt til opfyldelse af nødvendighedsbetingelsen i lov om  

 private registre m.v. § 4 a, stk. 1, jf. § 3, stk. 2, at forsikringsselskabet  

 ønskede at registrere de pågældendes personnumre for at kunne orientere  

 forsikringstageren om, hvornår barnet udgik af børnedækningen på en tegnet  

 personforsikring, og hvornår en privat forsikringsdækning ophørte for  

 udeboende ugifte børn.
Registertilsynet lagde herved vægt på, at  

 forsikringsselskabet ved registrering af fødselsdato ville have samme  

 mulighed for at orientere sig herom.
 Registertilsynet pålagde herefter i medfør af lov om private registre m.v.  

 § 23, stk. 2, forsikringsselskabet at ophøre med registrering af  

 ægtefælles/samlevers og hjemmeboende børns personnumre samt registrering af  

 personnumre vedrørende ugifte børn under 21 år med bopæl uden for hjemmet.  

 Registertilsynet pålagde endvidere i medfør af lov om private registre m.v. §  

 23, stk. 2 og 3, selskabet snarest muligt at slette allerede registrerede  

 personnumre i sådanne kundeforhold.
 Forsikringsselskabet har efterfølgende meddelt Registertilsynet, at  

 selskabet har fulgt de af tilsynet meddelte pålæg.
 (* 1) Registertilsynets årsberetning 1989 s. 70-71.
