Nr BSF 133 Forslag til folketingsbeslutning om distriktspsykiatri Fremsat af Tinning (VS) Albrechtsen (VS) Elisabeth Bruun Olesen (VS) den 10. februar 1987 Folketinget pålægger regeringen at sikre udbygningen af en decentral distriktspsykiatrisk service i Danmark efter følgende retningslinier:
A.
Afviklingen af de psykiatriske centralhospitaler og afdelinger for voksne påbegyndes senest 1. januar 1989 og afsluttes i løbet af 10 år.
Perioden indtil 1. januar 1989 anvendes til i de enkelte amtskommuner at undersøge lokale behov og nødvendigt ressourceforbrug i forbindelse med opbygningen af decentrale selvhjælpsorienterede institutioner samt til planlægning og koordinering af udbygningen af de distriktspsykiatriske tilbud.
Ressourcer og arbejdsopgaver overføres gradvis til opbygning af de distriktspsykiatriske centre samt de i punkt D og E nævnte tilbud.
Overførslen sker med mindst 30 pct. i løbet af de første 3 år, 30 pct. i de følgende 3 år og resten inden 1. januar 1998.
B.
Amtskommunale koordineringsudvalg, nedsat af sygehusudvalgene, varetager den overordnede amtskommunale planlægning og omlægning til distriktspsykiatrisk service og sikrer de nødvendige ressourcer hertil.
I udvalgene skal der, ud over de politisk valgte repræsentanter og embedsmænd, også være repræsentanter for personalet, patienterne, de pårørende og eventuelle andre relevante interessegrupper.
I takt med overgangen til distriktspsykiatri overtager udvalgene ansvaret for den nødvendige overordnede koordinering af den psykiatriske service på amtskommunalt plan og fungerer som ansvarlige for den fælles amtskommunale forskning.
C.
Den distriktspsykiatriske service opbygges ud fra følgende retningslinier:
1. I hver amtskommune opbygges distriktscentre med et befolkningsunderlag på 20.000-40.000 under hensyntagen til lokale forhold.
2. Ved hvert center oprettes en styringsgruppe med repræsentanter for personalet, amtskommunen og kommunale forvaltninger samt en baggrundsgruppe med repræsentanter fra den primære sundhedstjeneste, fagbevægelsen, erhvervslivet, interessegrupper samt nuværende og tidligere patienter og pårørende.
Disse grupper varetager lokalområdets interesser og sikrer den størst mulige integration i lokalområdet.
3. Hvert center bemandes med et antal distriktspsykiatriske team, der er tværfagligt sammensat.
4. Centrenes arbejdsområder er - forebyggelse, behandling og efterbehandling - administration og ledelse - koordinering - visitation - varetagelse af den nødvendige asylfunktion - rehabilitering af tidligere patienter - forskning og evaluering - intern uddannelse.
 5. Centrene arbejder ud fra følgende principper:
- reintegration i nærmiljøet af tidligere hospitaliserede patienter - forebyggelse - tidlig hjælp - opsøgende arbejde - arbejde i lokalmiljøet - bestræbelser på at undgå »stempling« - minimal anvendelse af medicinering i behandlingen - tidlig revalidering - let adgang til og kontinuitet i behandlingen - hjælp til selvhjælp - udbredelse af kendskabet til årsager til psykisk sygdom.
6. Distriktscentret har kompetence og ansvar med hensyn til visitation og koordinering af tilbudene for centrets brugere.
D.
Det distriktspsykiatriske system skal under hensyntagen til lokale forhold og eksisterende decentrale institutioner varetage følgende opgaver:
 1. Tidlig og lettilgængelig hjælp:
- i lokalområdet skal der oprettes en psykiatrisk døgnfunktion, hvor det er muligt at opnå umiddelbar psykiatrisk hjælp - til støtte for personer, der i kortere perioder har brug for intensiv hjælp, oprettes kriselejligheder, hvor der er mulighed for opsyn og støtte - der oprettes krisecentre til personer, der har brug for mere intensiv støtte og hjælp. 2. Intensive, længerevarende behandlingstilbud:
For personer, der har brug for mere intensiv, længerevarende behandling, oprettes miniinstitutioner og behandlingskollektiver, hvor der arbejdes ud fra intensive psykoterapeutiske og sociale genoptræningsprincipper.
Nødvendige asyl- og tvangsforanstaltninger kan varetages af disse miniinstitutioner eller ske som en specialforanstaltning (jf.
 punkt E).
 3. Udskrivnings- og reintegrationsforanstaltninger:
Støtten til genopbygning af brugernes sociale funktion skal ske ved oprettelse af følgende institutioner og tilbud:
- netværk af psykiatriske bofællesskaber, hvor personer, der har vanskeligheder i integrationsprocessen, kan bo i længere eller kortere tid med støtte af praktisk og psykisk karakter.
Hjemmehjælpere, plejere, ergoterapeuter, psykiatriske sygeplejersker samt støttepersoner fra det distriktspsykiatriske team indgår som centrale personer - hjemmehjælpen, distriktspsykiatriske sygeplejersker og pædagogisk og psykologisk kvalificerede støttepersoner skal desuden forestå hjælp og støtte til personer, der udsluses til egen bolig, og personer, der i øvrigt har behov for hjælp til at opretholde en social funktion - til støtte for personer, der har vanskeligheder med at opretholde en arbejdsmæssig funktion, oprettes revalideringsinstitutioner, f.eks. i form af arbejdspladser, produktionskollektiver og lignende, der integreres i lokalområdets økonomiske kredsløb - til støtte for integrationsprocessen og for personer med psykiske problemer oprettes dagcentre, patientklubber, selvhjælpsgrupper m.v.
Disse skal integreres i det lokale sociale og kulturelle liv.
Der oprettes daghøjskoler og lignende uddannelsestilbud for personer med tilknytning til det distriktspsykiatriske system.
Eksisterende ressourcer i det lokale kulturlivs aktivitetscentre, beboer- og kulturhuse m.v. skal i videst mulig udstrækning benyttes.
For patienter i det nuværende psykiatriske system oprettes der udslusningshøjskoler, hvis mål er at integrere patienterne i det lokale miljø. Disse højskoler kan oprettes i samarbejde mellem flere distriktspsykiatriske områder og er en midlertidig foranstaltning.
4. Det distriktspsykiatriske center varetager den overordnede ledelse og koordination af det bredspektrede, differentierede hjælpetilbud.
Hjælpetilbudene sammenarbejdes med kommunale hjælpeforanstaltninger.
E.
I takt med afviklingen af de centrale psykiatriske institutioner oprettes der følgende intensive hjælpeforanstaltninger, idet der tages hensyn til eksisterende decentrale institutioner og behandlingstilbud:
1. Til gerontopsykiatriske patienter afhængigt af lokale forhold og patienternes funktionsniveau:
- psykiatriske behandlingshjem for ældre - psykiatriske plejehjem - almene plejehjem med psykiatrisk ekspertise - beskyttede boliger.
Disse opgaver varetages i kommunalt regi.
Refusionsordningerne mellem stat, amtskommune og kommune tilpasses, så byrdefordelingen ikke modarbejder de gerontopsykiatriske patienters tarv.
2. Til personer, hvis psykiske problemer har organiske årsager, oprettes intensive genoptræningsinstitutioner.
Disse skal samarbejde med det somatiske sygehusvæsen, og der skal lægges vægt på social, arbejdsmæssig og psykologisk genoptræning.
Varetages som amtskommunal eller tværamtskommunal opgave.
3. Retspsykiatriske patienter behandles i specialinstitutioner for retspsykiatri, hvor der lægges vægt på behandlingsaspektet.
Varetages som amtskommunal, tværamtskommunal eller statslig opgave.
Et ministerielt udvalg belyser de retspsykiatriske patienters problemer.
4. For alkoholmisbrugere og stofmisbrugere oprettes og udbygges ambulatorier, der i samarbejde med de distriktspsykiatriske team og socialforvaltningerne varetager behandlingsopgaverne.
 Forebyggende og opsøgende arbejde prioriteres højt.
I forhold til de intensive hjælpeforanstaltninger bør det distriktspsykiatriske center inddrages i størst mulig udstrækning.
F.
Forebyggelse af psykiske lidelser skal være det grundlæggende princip i distriktspsykiatrien:
1. Der iværksættes projekter med henblik på forebyggelse i arbejds- og boligmiljøer, hvor psykiske og sociale problemer er særlig udbredte.
Disse projekter må koordineres med lignende tiltag i socialforvaltningsregi, arbejdsmedicinsk regi m.v.
Der skal ansættes personale, som har speciel kompetence til forebyggende og opsøgende arbejde.
Direkte forebyggende arbejde i forhold til eksisterende og potentielle klientgrupper skal iværksættes.
2. Forebyggelsesaspektet i det distriktspsykiatriske arbejde kræver en aktiv indsats for oplysning om psykiske lidelser, psykiske problemer og deres opståen.
Det oplysende arbejde bør foregå i folkeskolen, på arbejdspladser, i beboelsesområder og på alle niveauer i samfundet.
Det oplysende arbejde må sigte mod at afmystificere psykiske lidelser og dermed oparbejde holdninger, der fremmer den menneskelige solidaritet og gensidige hjælp i videst muligt omfang, før professionel hjælp tilbydes.
Der nedsættes et landsdækkende udvalg, som iværksætter kampagner med forebyggende sigte.
G.
Det distriktspsykiatriske servicesystem skal samarbejde med lokale myndigheder, organisationer og den lokale befolkning.
1. Det distriktspsykiatriske center skal koordinere de i punkt C og D nævnte institutioner og behandlingstilbud og sørge for en personale- og kvalifikationsmæssig adækvat bemanding.
2. Det er desuden klinikkens opgave at sammenarbejde og koordinere den distriktspsykiatriske service med a) eksisterende borgergrupper, bevægelser, beboerforeninger m.v.
b) eventuelle alternative rådgivninger, private hjælpeorganisationer, krisecentre m.v., c) patientorganisationer som Galebevægelsen og Landsforeningen Sindslidendes Vel, d) de alment praktiserende læger, e) praktiserende speciallæger i psykiatri og praktiserende psykologer og f) social- og sundhedsforvaltningen, specielt hvad angår de enkelte patienters familie og pårørende og koordineringen med andre sociale behandlingstilbud og institutioner samt med hensyn til supervision af hjemmesygeplejersker og sagsbehandlere.
H.
Uddannelserne skal tilpasses til de distriktspsykiatriske arbejdsopgaver og kravet om tværfaglighed:
1. Grunduddannelserne må tilpasses, således at de distriktspsykiatriske principper om forebyggende, opsøgende og behandlende arbejde inddrages i nødvendigt omfang.
2. Personalet må forberedes på overgangen til distriktspsykiatrisk arbejde gennem en intensiv videre- og efteruddannelse.
3. Der nedsættes et landsdækkende udvalg, der skal udarbejde forslag vedrørende ovennævnte grund-, videre- og efteruddannelser.
I.
Forskning er central i distriktspsykiatriens udvikling.
Til hvert center knyttes en forskningsmæssig funktion, således at viden om psykiske problemer og deres årsager løbende indsamles, bearbejdes og formidles til støtte for det daglige arbejde.
Den behandlingsmæssige effektivitet evalueres løbende med henblik på fortløbende justering af arbejdsmetoder m.v.
Forskning og evaluering koordineres såvel på amtskommunalt plan som på landsplan, og de nødvendige institutioner må opbygges til at varetage de overordnede forskningsopgaver.
Forskningen må centreres om afdækningen af årsager til og konsekvenser af psykiske lidelser og forebyggelse og behandling af dem.
Der bør afsættes tilstrækkelige ressourcer til denne forskning, og den bør foregå tværfagligt med inddragelse af de distriktspsykiatriske faggrupper, sociologisk ekspertise og lignende.
Amtskommunerne må afsætte beløb til iværksættelse af projekter på lokalt initiativ, der har til formål at varetage arbejde, der ikke allerede falder ind under det distriktspsykiatriske arbejde, men som ligger i forlængelse af de i punkt C 5 nævnte arbejdsprincipper.
BEMÆRKNINGER TIL FORSLAGET GENERELLE BEMÆRKNINGER I 1977 blev det pålagt amtskommunerne at tilstræbe en udvikling inden for psykiatrien i retning af distriktspsykiatrisk service.
Dette var resultatet af ca. 10 års diskussion, som bl.a. mundede ud i Indenrigsministeriets vejledende retningslinier af 4. april 1977 for planlægning af psykiatrisk sygehusvæsen, jf.
 Ministerialtidende 1977, nr. 86(* 1).
Imidlertid har udbygningen af den distriktspsykiatriske funktion kun fundet sted i begrænset omfang og fortrinsvis på forsøgsbasis.
Endvidere er der på landsplan store forskelle mellem disse tiltag, og der hersker i dag blandt personalegrupper, patienter og i den øvrige befolkning stor tvivl om, hvad en distriktspsykiatrisk udbygning egentlig indebærer.
I en undersøgelse fra 1984 af distriktspsykiatriske projekter udgået fra sygehusvæsenet i Danmark(* 2) påpeger forfatterne, at der reelt kun er overflyttet få ressourcer til den ambulante og distriktspsykiatriske service.
I juni 1984 udgjorde de personalemæssige ressourcer i distriktspsykiatrisk arbejde således kun ca. 50 personer, hvilket skal ses i forhold til de ca. 10.500 personer, der i 1984 var ansat inden for psykiatrien.
Undersøgelsen viser endvidere, at flere af forsøgene på trods af betænkningens og cirkulærets intentioner kun har haft kort levetid.
Og det fremgår, at flere af forsøgene kun har omfattet ganske få af de aspekter, man i dag karakteriserer som indeholdt i begrebet distriktspsykiatri.
Se også delafsnittet nedenfor: Hvad er distriktspsykiatri? I mange amtskommuner er der ganske vist taget initiativer i retning af at udvikle distriktspsykiatrisk service: f.eks. geografisk opdeling af psykiatriske hospitalers optagelsesområder, udvidelse af antallet af hjemme- og distriktssygeplejersker (Århus Amtskommune), supervision af praktiserende læger (Vejle Amtskommune) og nye distriktspsykiatriske forsøgsprojekter (Ringkøbing og Ribe Amtskommuner.
Disse initiativer kan dog næppe siges at udgøre en egentlig distriktspsykiatri, idet det er et forsvindende lille antal patienter, der har mulighed for at få hjælp uden for de hospitalspsykiatriske rammer.
Den politiske del af amtskommunernes og Frederiksberg og Københavns Kommuners fremtidsplaner for det psykiatriske sygehusvæsens udvikling i perioden 1985-95(* 3) giver heller ikke anledning til optimisme.
Kun få amtskommunale planer rummer forslag i retning af en samlet distriktspsykiatrisk løsning, mange amtskommuner koncentrerer sig om delløsninger, den planlagte omstillingsproces er tidsmæssigt og indholdsmæssigt meget forskellig fra amtskommune til amtskommune, og i de fleste amtskommuner fastholdes hospitalspsykiatrien som udgangspunkt.
Det må være centralt for en distriktspsykiatrisk helhedsløsning, at den er orienteret mod at fremme den enkeltes muligheder for social indflydelse og forankring i lokale selvorganiserede ressourcer og initiativer.
Dette aspekt har i de hidtidige planer ikke haft større vægt.
Udviklingen har altså hidtil været langsom, spredt og uensartet.
Det er desuden bemærkelsesværdigt, at de spredte forsøg endnu ikke har været genstand for en samlet forskningsmæssig opsamling og evaluering af erfaringerne.
De rapporter, der foreligger, er dog alle positive over for en fortsat udbygning af den distriktspsykiatriske service(* 4).
Sammenfattende må det siges, at den psykiatriske service i Danmark tilsyneladende ikke vil kunne leve op til WHOs regionale strategi med henblik på »Sundhed for alle i år 2000«(* 5) - som bl.a.
præciserer, at ». . . . senest år 2000 bør befolkningen have en grundlæggende mulighed for at udvikle og udnytte sine sundhedsmæssige muligheder for at leve et socialt og økonomisk tilfredsstillende liv . . . .
(og) . . . . senest år 1990 bør alle medlemslandes primære sundhedsvæsen tilbyde en lang række sundhedsfremmende, helbredende, revaliderende og støttende ydelser, som skal opfylde befolkningens basale sundhedsbehov, og som skal lægge særlig vægt på enkeltpersoner og grupper, som er særligt sårbare, tilhører risikogrupper, og som i utilstrækkelig grad modtager ydelser fra sundhedsvæsenet.« - og ej heller til slutdokumentet fra den europæiske sundhedskonference om Mental Health, Stockholm(* 6), som fastslår, at psykiatrien skal udvikle sig i retning af regionale, distriktsprægede ordninger, involvering af et frivilligt, uprofessionelt element, styrkelse af familiens stilling, undgåelse af tvang m.v.
NØDVENDIGHEDEN AF EN OVERORDNET LOVGIVNING Den her beskrevne uensartede og utilstrækkelige udvikling af distriktspsykiatrien må betragtes som en konsekvens af rammelovgivningen fra 1977, der i for høj grad gjorde det muligt at basere udviklingen på snævre lokalpolitiske interesser.
F.eks.
er det karakteristisk, at man i amtskommuner, der efter udlægningen af statshospitalerne til amtskommunerne i 1976 havde centrale psykiatriske institutioner, levede op til 77-retningsliniernes bogstav ved at foretage en geografisk opdeling af optagelsesområderne for disse institutioner, mens amtskommuner uden centrale institutioner i højere grad iværksatte forskellige distriktspsykiatriske forsøg og projekter.
Det er derfor i dag nødvendigt med en ny lovgivning på området, så intentionerne bliver ført ud i livet og borgerne sikres en rimelig og tidssvarende service over hele landet.
Lovgivningen må fastlægge de økonomiske, administrative og behandlingsmæssige rammer, således at den distriktspsykiatriske udvikling bliver ensartet og sker på en forsvarlig måde, og således at patienterne sikres retten til at vælge mellem forskellige behandlingsalternativer.
Lovgivningen skal naturligvis koordineres med den pågående revision af Sindssygeloven af 1938 (lov nr. 118 af 13. april 1938)(* 7).
PSYKIATRIEN I DAG Psykiatrien har længe været ressourcemæssigt underprioriteret.
I sammenligning med det somatiske sygehusvæsen anvendes der forholdsvis små ressourcer pr. patient.
Een sengedag på et somatisk hospital kostede i 1984 ca. dobbelt så meget som een sengedag på et psykiatrisk hospital (henholdsvis 1.850 kr. og 730 kr.). Dette er imidlertid ikke ensbetydende med, at psykiatrien ikke er en betydelig udgiftspost for det danske samfund.
Det samlede driftsbudget for den psykiatriske sygehussektor er ca. 2 mia. kr.(* 8).
 Men disse ressourcer anvendes uhensigtsmæssigt(* 9).
Hospitalspsykiatrien bygger i dag først og fremmest på indlæggelse, behandling og opbevaring af patienter på store, centrale institutioner, hvor både patient og personale er uden kontakt med det miljø, der i de fleste tilfælde har været medvirkende årsag til de psykiske problemer, der medførte indlæggelsen.
De høje genindlæggelsesprocenter på mellem 60 og 80 pct.(* 10) er et udtryk for denne ineffektivitet.
Den overvejende somatiske behandlingsform og de få ressourcer, der anvendes til psykoterapi og socialt orienteret behandling, er medvirkende til, at meget få af de personlige ressourcer, den enkelte patient er i besiddelse af, bliver udnyttet.
Selv om der i dag er flere ambulante behandlinger end tidligere, beslaglægges alt for mange ressourcer af den centraliserede behandlingsform.
Disse ressourcer kan anvendes til formål, der både på kort og langt sigt vil nedbringe behovet for genindlæggelse og behandling, bl.a. ved at bibringe den enkelte patient større indsigt og flere personlige ressourcer, således at flere problemer kan klares, inden genindlæggelse kommer på tale.
Særligt forebyggende foranstaltninger og tidlig hjælp i miljøet vil kunne nedbringe behovet for indlæggelse(* 11).
I befolkningen er der i dag en voksende skepsis med hensyn til psykiatriens evne til at tilfredsstille de eksisterende behov.
Skandaler som sagen om Middelfart Sygehus, Augustenborg og LSD-sagen bidrager til at styrke den opfattelse, at det er en stigmatiserende begivenhed at blive indlagt på psykiatrisk hospital.
At blive indlagt eller søge psykiatrisk hjælp betragtes af mange som den sidste mulighed.
Dette er med til at begrænse mulighederne for tidlig hjælp, hvilket naturligvis vanskeliggør behandlingen og forringer resultaterne.
Psykiatrien fremstår i dag isoleret fra det øvrige samfund, hvilket forringer behandlingsudsigterne for den enkelte patient.
Den psykiatriske hospitalsstruktur er en medvirkende årsag til, at der er for få ressourcer til en hensigtsmæssig behandling, og at den enkelte patients frihed indskrænkes.
Jo større institutioner, jo mindre effektive og fleksible er de i forhold til den enkelte patients behov.
SAMFUNDSMÆSSIGE TENDENSER På trods af generelle strukturelle og organisatoriske udviklinger i det danske samfund har de grundlæggende vilkår for sindslidende ikke ændret sig væsentligt.
På trods af reformbestræbelser i mindre omfang er hospitalspsykiatrien fortsat organiseret på principielt samme måde som ved århundredskiftet og på en måde, som de færreste borgere, der har været i berøring med den, finder acceptabel i et moderne samfund.
Når gennemgribende reformer inden for psykiatrien har ladet vente på sig, skyldes det bl.a., at de sindslidende udgør en svag pressionsgruppe, som trods bestræbelser fra Galebevægelsen og Landsforeningen Sindslidendes Vel ikke har formået at skabe tilstrækkelig interesse for deres vilkår, således at der på trods af periodisk røre om sagen endnu ikke er sket væsentlige ændringer.
Uklarhederne omkring byrde- og ansvarsfordelingen mellem stat, amts- og primærkommuner har også bidraget til at forværre problemet, således at de sindslidende ofte er blevet kastebold mellem sygehussektoren og social- og sundhedsforvaltningen.
På den baggrund er det derfor nødvendigt, at Folketinget påtager sig ansvaret og iværksætter gennemgribende reformer inden for psykiatrien.
På andre områder har det vist sig, at mange samfundsproblemer som kriminalitet, arbejdsløshed m.m. kan afhjælpes, hvis der gribes tidligt ind.
Erfaringer viser, at forebyggelse af sociale problemer kræver en aktiv indgriben i miljøet, hvor disse problemer opstår.
Flere ressourcer og forsøg er blevet iværksat inden for de sidste årtier inden for mange områder.
Psykiatrien eksisterer dog fortsat som et underudviklet område, hvor meget få ressourcer har været afsat til forsøg, reformer og udvikling(* 12). Det er helt klart nødvendigt, at de berørte klienter får større mulighed for at udnytte og udvikle egne ressourcer.
Det er i høj grad sigtet med beslutningsforslaget at bidrage til en sådan udvikling.
På den baggrund vil det være nødvendigt at indføre en række særlige hjælpeforanstaltninger for sindslidende på en række områder inden for arbejdsmarkedet, boligområdet, revalideringen og uddannelsesområdet.
Dette finder allerede sted via revalideringsforanstaltninger, kommunal støtte til bofællesskaber, daghøjskoler, lilleskoler m.v.
Denne form for positiv særbehandling må fortsættes og udbygges for at forebygge, at personer med psykiske problemer bliver kroniske patienter.
Behandling og forebyggelse må knyttes tæt sammen med forbedring af de sindslidendes vilkår på disse områder, hvis ikke opnåede behandlingsresultater skal ødelægges, således som det ofte er tilfældet i dag.
BEHOV FOR TVÆRFAGLIGHED Inden for social- og sundhedsvæsenet har det vist sig, at de traditionelle faggrænser ikke længere er tidssvarende.
Forebyggelse, tidlig hjælp og dybtgående reformer forudsætter en bred viden og faglig indsigt, som går på tværs af traditionelle faggrænser og faggrupper.
Inddragelse af tværfaglig ekspertise og ophævelse af hidtidige faggruppers monopoler på visse områder er nødvendig for at sikre den fortsatte udvikling inden for sundhedssektoren.
Psykiske lidelser har siden forrige århundrede været betragtet som et medicinsk vidensområde, og behandlingen har indtil for nylig næsten udelukkende været varetaget af medicinsk uddannet personale.
Dette er fortsat gældende, selv om udviklingen har vist, at årsagen til psykiske lidelser skal søges inden for et meget bredere vidensområde.
Sociale, psykologiske og pædagogiske aspekter har været inddraget i langt højere grad i de lande, som vi traditionelt sammenligner os med(* 13).
Intentioner om forebyggelse, tidlig hjælp og påvirkning af miljøfaktorer, som medvirker til udviklingen af psykiske problemer, kræver tværfaglig viden og samarbejde, ligesom forskning og evaluering kræver yderligere ekspertise.
Ikke blot de enkelte faggrupper må ophæve deres monopoler, men psykiatrien som sådan må være åben over for udefra kommende initiativer og forslag samt aktivt inddrage andre faggrupper som f.eks. håndværkere, kulturarbejdere, sociologer m.v.
Forbedring af behandlernes uddannelse er en nødvendig, men ikke tilstrækkelig forudsætning for at sikre forebyggelse, påvirkning af miljøfaktorer samt forskning og evaluering.
Den voksende tendens til at søge hjælp på det uregulerede marked for terapeutisk behandling, naturmedicin etc. må blandt andet betragtes som et udtryk for manglerne inden for det offentlige sundhedssystem.
Hvis befolkningens behov for behandling ikke skal afhænge af personlige økonomiske muligheder, og hvis der skal sikres en ensartet behandlingskvalitet, bør denne udvikling imødegås ved at sikre befolkningen muligheder for kvalificeret social, pædagogisk og psykologisk behandling.
SAMMENFATNING Der findes i de amtskommunale planer for det psykiatriske sygehusvæsen gode intentioner om ændringer, forsøg og lokale reformer.
Ligeledes har der blandt personalegrupperne inden for psykiatrien længe eksisteret vilje til ændring og udvikling.
At disse intentioner kun er gennemført i begrænset omfang, skyldes, at de eksisterende retningslinier for planlægningen af den psykiatriske service er for vage og ukonkrete til at kunne sikre en tidssvarende og gennemgribende distriktspsykiatrisk udvikling.
Da der må tilstræbes en forsvarlig psykiatrisk service for alle borgere, og da politiske, demografiske og økonomiske forudsætninger er forskellige fra amtskommune til amtskommune, er det nødvendigt med en lovgivning, der udstikker de nødvendige retningslinier for en tidssvarende udvikling, og som samtidig giver en rimelig tidsmæssig ramme at opfylde kravene inden for.
HVAD ER DISTRIKTSPSYKIATRI? Internationale og hjemlige forsøgserfaringer synes at vise, at intentionerne med at reformere den psykiatriske service i retning af mere effektiv behandling, forebyggelse, tidlig hjælp og menneskeværdige forhold kun kan indløses, hvis bestemte krav til udformningen af den distriktspsykiatriske behandling gennemføres.
Det er derfor nødvendigt at afklare, hvad der menes med udtrykket distriktspsykiatri.
Også for at gøre det muligt for Folketinget at udstikke præcise retningslinier til amtskommunerne med klare krav til den distriktspsykiatriske udvikling.
Professor, dr. med.
Niels Reisby og 1. reservelæge Annelise Lindhardt har sammenfattet de krav til en egentlig distriktspsykiatri, som er alment anerkendt i Danmark i dag(* 14):
 1. Geografisk nærhed.
Hvis psykiatrisk service skal være lettilgængelig for borgeren, og hvis indlæggelser, der i dag er påkrævede alene på grund af store geografiske afstande, skal undgås, bør den psykiatriske service forefindes inden for et geografisk og befolkningsmæssigt begrænset og overskueligt område.
 2. Kontinuitet i kontakten mellem behandler og patient.
Behandlingen af psykiske problemer og lidelser kræver en nær og personlig kontakt mellem behandler og patient, som kan befordre en gensidig tillid og forståelse.
Dette kan kun i begrænset omfang foregå inden for den nuværende centraliserede hospitals- og afdelingsstruktur.
Et mindre og geografisk afgrænset distrikt er forudsætningen for den kontinuerlige kontakt og opfølgning.
En sådan kontinuitet muliggør desuden en mere effektiv behandling og overflødiggør en del af det ressourcekrævende journalføringsarbejde.
 3. Lettilgængelig behandling og tidlig hjælp.
Den tidlige hjælp kan forhindre, at akutte psykiske problemer udvikler sig til kroniske tilstande, og den nuværende viden viser, at behandlingens prognose forbedres, jo tidligere der ydes hjælp.
Tidlig hjælp kræver, at behandling er lettilgængelig, og kræver, at den psykiatriske behandlings stigmatiserende effekt reduceres til et absolut minimum.
Dette kan kun ske ved at afvikle den centrale hospitalspsykiatri, ved at sidestille psykiatrisk service med andre sociale tilbud samt ved, at den psykiatriske service integreres i lokalmiljøet i videst muligt omfang.
4. Muligheder for ambulant behandling i tilknytning til patientens miljø.
Mange psykiske problemer kræver ikke indlæggelse, og erfaringer viser, at unødvendige indlæggelser ofte fører til en forværring af patientens problemer.
Ikke mindst på grund af patientens afsondring fra miljø, familie og andre støttepersoner.
Ambulante behandlingsmuligheder i større udstrækning kan minimere disse problemer.
Tilgængelighed på alle døgnets tidspunkter er et nødvendigt tilbud i denne forbindelse.
Indlæggelse har desuden ofte den negative effekt, at patienten isoleres fra de faktorer i miljøet, som er medvirkende årsager til de psykiske problemer.
Erfaringer på området viser, at det ofte er nødvendigt at inddrage hele familien eller det sociale netværk.
De store genindlæggelsesprocenter hænger bl.a. sammen med patientens tilbagevenden til det samme miljø, som forårsagede problemerne.
5. Tværfaglige behandlingstilbud Den nuværende medicinske behandling har længe vist sig utilstrækkelig i forhold til mange psykiske problemer og lidelser.
Derfor har man i andre lande længe inddraget andre faggruppers viden i et tværfagligt samarbejde.
Det er i dag nødvendigt at omdirigere ressourcerne til en bredere anvendelse af social, pædagogisk og psykologisk ekspertise til at udvide og supplere behandlingen.
Behandlingstilbud og løsninger, der omfatter alle aspekter af patientens liv er nødvendige for at kunne behandle hurtigt og effektivt på områder, hvor der hidtil kun har eksisteret medicinsk symptombehandling og pleje.
De mange ressourcer, der i dag er bundet til indlæggelser og drift af de store psykiatriske hospitaler, bør derfor anvendes til videreuddannelse og omorganisering af behandlingen.
6. Tætte forbindelser til det øvrige behandlingsnetværk Manglende effektivitet skyldes bl.a. de dårligt udbyggede forbindelser til det øvrige sociale system.
Mangelfuld kommunikation og koordinering af behandling og opfølgning giver en ineffektiv udnyttelse af de eksisterende ressourcer.
Dette kan afhjælpes ved integration af den psykiatriske service i lokalmiljøet og de eksisterende sociale støtteforanstaltninger.
7. Forebyggende arbejde Psykiatrisk behandling i dag bliver hovedsagelig inddraget meget sent og næsten udelukkende, når problemerne er opstået.
Dermed undlades forebyggelse af psykiske lidelser.
Forebyggelse er i voksende omfang blevet et mål i den øvrige sundhedssektor, mens psykiatrien helt har forsømt sådanne bestræbelser.
Forskningen har siden 1930erne påpeget den centrale rolle som social baggrund, opvækstvilkår og miljøfaktorer spiller i dannelsen af psykiske lidelser.
Forebyggelse er derfor en af distriktspsykiatriens fornemste opgaver.
Der bør sættes ind på flere områder:
- ved direkte behandling i miljøet af truede individer/familier - ved indirekte behandling, dvs. ved undervisning og supervision af personale i den primære sundhedstjeneste, socialforvaltninger m.v.
- ved intensiv forskning i forebyggelse og uddannelse af personer til varetagelse af dette område og - ved oplysningsvirksomhed og undervisning af befolkningen, der kan bidrage til ændring af uhensigtsmæssige holdninger og normer over for psykisk lidelse.
8. Fortløbende evaluering og forskning For at sikre en fleksibel og effektiv psykiatrisk service skal det distriktspsykiatriske arbejde evalueres fortløbende, ligesom ressourcer til forskning i forebyggelse og behandling må prioriteres højt.
Den organisatoriske struktur må etableres således, at resultaterne af denne evaluering og forskning kan inddrages i videst muligt omfang.
 Hertil bør føjes et niende punkt:
9. Inddragelse af brugere og pårørende For at sikre at den distriktspsykiatriske service er i overensstemmelse med behovet i lokalbefolkningen skal både tidligere og nuværende patienter og pårørende samt repræsentanter for interessegrupper, erhvervsliv og andre i lokalmiljøet i videst muligt omfang inddrages i udviklingen, styringen og evalueringen af de distriktspsykiatriske institutioner, behandlingstilbud og initiativer.
Dette vil foruden at sikre overensstemmelse mellem behov og tilbud også sikre en mere demokratisk og tidssvarende struktur.
Inddragelsen af befolkningen vil desuden fremme den nødvendige afstigmatisering af psykiske lidelser.
ERFARINGER FRA UDLANDET I udlandet har der i mange år fundet distriktspsykiatriske forsøg sted af forskellig karakter.
Erfaringer fra disse lande bør inddrages i udviklingen af den danske distriktspsykiatri.
I Italien, Sverige, Norge og Holland er der gjort mange erfaringer med distriktspsykiatriske forsøg, som den danske udvikling vil kunne drage nytte af.
Visse negative erfaringer fra Italien og USA bør undgås, således at distriktspsykiatri ikke resulterer i en forringelse af det psykiatriske serviceniveau.
Nedlæggelse af centrale psykiatriske institutioner i USA, specielt Californien, og især i Syditalien skete, uden at opbyggelsen af alternative tilbud fandt sted, og uden at der var sikret udbyggede samarbejdsrelationer til socialforsorgen, arbejdsmedicinske klinikker m.v.
Adskillige personer, som tidligere havde fundet asyl på de centrale institutioner, var herefter henvist til en tilværelse som subsistensløse uden opsyn, pleje eller behandling.
Ved omorganiseringen af den danske psykiatri i retning af distriktspsykiatri må overflytningen af ressourcer og patienter ikke ske før der er opbygget passende tilbud til disse patienter.
Det er vigtigt, at den nødvendige asylfunktion fortsat kan varetages, men dette skal ske uden for den nuværende centrale hospitalsstruktur.
AFRUNDING Omorganisering af psykiatrien efter distriktspsykiatriske principper må ske under hensyntagen til de eksisterende forhold og de nuværende patientgrupper.
Visse patientgrupper, som f.eks. ældre kroniske patienter, må i dag betragtes som fejlplacerede, og der må oprettes plejeinstitutioner, som kan varetage disse menneskers behov på betryggende vis.
Andre nuværende patientgrupper, alkoholmisbrugere, retspsykiatriske patienter og patienter med organiske hjernelidelser, må behandles i institutioner, hvor disse gruppers særlige behandlingsbehov kan imødekommes.
Afviklingen af de centrale psykiatriske hospitaler må ske som en gradvis overflytning af ressourcer til det distriktspsykiatriske arbejde inden for en afgrænset årrække.
Princippet om tværfaglig bemanding af de distriktspsykiatriske institutioner og initiativer vil kræve inddragelse af personalegrupper som socialrådgivere, pædagoger, ergoterapeuter, psykologer, distriktspsykiatriske sygeplejersker, psykiatere, socialmedicinere, kulturarbejdere, håndværkere, sociologer m.v.
Det eksisterende personale skal i videst muligt omfang overflyttes til det distriktspsykiatriske arbejde.
Der må derfor sideløbende med overflytningen ske en videreuddannelse af disse personalegrupper, så de vil være i stand til at udfylde de funktioner, som er påkrævede i distriktspsykiatrien.
Omlægningen til en distriktspsykiatri vil i første omgang medføre en forøgelse af udgifterne til psykiatrisk behandling.
Amtskommunerne må stille disse ressourcer til rådighed og overvåge, at den nødvendige decentralisering af psykiatrien ikke resulterer i besparelser, der yderligere vil forringe situationen for folk med psykiske problemer.
BEMÆRKNINGER TIL FORSLAGETS ENKELTE PUNKTER Til punkt A Fastlæggelse af afviklings- og opbygningstakten er nødvendig for at sikre, at omstruktureringsprocessen kommer i gang inden for et rimeligt tidsperspektiv og for at sikre, at den psykiatriske service bliver kvalitativt ensartet på landsplan.
Overførslen af ressourcer omfatter både arbejdsfunktioner, personale, bygningsfaciliteter m.v.
Procentsatserne er fastsat med tilstrækkeligt store intervaller, således at der kan tages hensyn til variationer mellem de enkelte amtskommuner, men således at omstruktureringen vil foregå koordineret.
Amtskommunerne skal i perioden indtil den 1. januar 1989 undersøge forudsætningerne for og planlægge denne proces.
Til punkt B For at sikre omstillingsprocessen pålægger regeringen amtskommunerne at nedsætte koordineringsudvalg, der skal føre tilsyn med, at de tids- og ressourcemæssige rammer overholdes.
Det er væsentligt, at den distriktspsykiatriske servicefunktion med dens netværk af decentrale institutioner opbygges samtidig med, at de centrale institutioner nedlægges.
Erfaringer fra udlandet viser, at afvikling og opbygning må ske sideløbende, således at serviceniveauet ikke forringes(* 15).
Koordineringsudvalgene har også ansvar for at styre fordelingen af økonomiske ressourcer i forbindelse med omstruktureringen, og for at sikre, at denne proces ikke resulterer i besparelser, der vil kunne forringe den psykiatriske service.
 Amtskommunerne skal sikre de økonomiske midler, omstillingen kræver.
En bred sammensætning af udvalgene under hensyntagen til lokale forhold er nødvendig for at sikre de relevante interessegruppers demokratiske indflydelse og ansvar samt for at fremme integrationen af den psykiatriske omlægning ud fra de lokale behov.
Til punkt C AD 1. Erfaringer fra udlandet viser, at et befolkningsunderlag i størrelsesordenen 20.000-40.000 er hensigtsmæssigt, om end størrelsen kan variere efter lokale forhold.
Det afgørende er, at princippet om den psykiatriske services lettilgængelighed og lokalmiljøorienterethed bør veje tungere end antal personer.
Opdelingen i distrikter bør tilpasses lokale forhold og sociale ordninger m.v.
Distriktscentrene skal placeres centralt i området, og det er vigtigt, at de ikke placeres i forbindelse med de nuværende psykiatriske centralinstitutioner.
De må derimod gerne placeres i nærheden af eksisterende aktivitetscentre, sundhedscentre m.v.
Hvert center skal fungere som en selvstændig enhed og skal have hovedansvaret for og kompetencen til at varetage de omtalte distriktspsykiatriske arbejdsområder.
AD 2. Centrets organisation og ledelsesstruktur skal etableres ud fra principper, der sikrer personalets ansvar, initiativ, behandlingskompetence og deltagelse i beslutningsprocesserne med størst muligt demokrati i organisationen.
Da det distriktspsykiatriske center skal fungere integreret i lokalsamfundet, må befolkningen desuden være aktivt medvirkende i udformningen af det psykiatriske servicetilbud.
Centret skal fungere uden at fastlægge svarene på behovene på forhånd og tilpasses de lokale brugeres behov.
Hjælpeforanstaltningerne vil være afhængige af de lokale uddannelses-, arbejds- og revalideringsmuligheder og af muligheden for samarbejde med den lokale social- og sundhedsforvaltning.
Desuden vil hjælpen afhænge af de eventuelle sociale og slægtskabsmæssige relationer, der kan fungere aktivt støttende for personer med psykiske problemer.
Det er væsentligt, at repræsentanter med patientog pårørendeerfaring tilknyttes styringsgruppen.
Kompetencefordelingen mellem det amtskommunale koordineringsudvalg, distriktsstyringsgrupperne samt deres baggrundsgrupper bør fastlægges nøjere.
Styringsgruppen skal være aktiv i planlægningsfasen, opstarten samt den videre styring og planlægning.
Udviklingen af det nødvendige medborgeransvar over for psykiske problemer fremmes ved at støtte borgernes aktive medvirken i det forebyggende, behandlende og revaliderende arbejde.
AD 3. Det distriktspsykiatriske center bemandes tværfagligt, således at praktisk indsigt både i sociale problemer og sammenhænge, i revalidering og integration, i psykoterapi, i psykologi og somatisk-medicinsk viden tilgodeses tilstrækkeligt.
Den faglige viden og erfaring bør være så bred som muligt, således at ikke kun den behandlingsmæssige, men også den forebyggelsesmæssige og socialt integrationsfremmende viden udbygges.
Bemandingen bør i så stor udstrækning som muligt ske ved efteruddannelse og overførsel af det nuværende personale.
Det enkelte team bør være fra 4 til 6 personer.
AD 4. Distriktscentret skal have den overordnede koordinerende og visiterende funktion i forhold til de tilknyttede tilbud og institutioner.
Rehabiliteringen af tidligere hospitalsindlagte patienter bliver en central opgave, hvis den distriktspsykiatriske udbygning skal tilgodese både nye og gamle brugeres behov på en tilfredsstillende måde.
I udbygningen af distriktspsykiatrien er det væsentligt, at den nødvendige asyl- og omsorgsfunktion fastholdes for de personer, der fortsat vil have brug for denne.
Det er væsentligt, at koordinering og visitation bliver smidig og ikke-bureaukratisk, og at patienter og pårørende inddrages i alle beslutninger.
AD 5. Hvis de distriktspsykiatriske principper skal realiseres, må personalet være velkvalificeret og uddannet til at udføre:
1) ambulant arbejde, 2) social netværksterapi, 3) psykoterapi, 4) oprettelse og støtte af selvhjælpsgrupper og -strukturer, 5) udnyttelse af lokalsamfundets ressourcer, 6) forskning og evaluering m.v.
Hjælpen må tilpasses den enkeltes behov, og forhåndsdifferentiering af hjælpen skal undgås.
AD 6. Distriktscentret skal sikre den nødvendige kontinuitet i den enkeltes behandling.
Distriktspsykiatrien skal så vidt muligt yde hjælp til selvhjælp og udvikle og understøtte den enkeltes egne ressourcer i forbindelse med brugernes forsøg på at blive integreret i samfundet.
Til punkt D Nedlæggelsen af de centrale psykiatriske institutioner skal ske sideløbende med, at der oprettes en bredspektret og decentral distriktspsykiatrisk servicestruktur, der skal kunne rumme alle nuværende patientgrupper.
I mange amtskommuner og kommuner findes allerede nogle af de nedenfor nævnte institutionstyper, men i ingen amtskommune eksisterer der i dag det differentierede netværk af tilbud, som kan sikre den optimale behandling og forebyggelse.
Tilbudene i den distriktspsykiatriske helhedsløsning skal tilpasses og bygge på de lokale behov og eventuelle eksisterende tilbud.
AD 1. a) En af grundpillerne i distriktspsykiatrien er dens lettilgængelighed.
Mange indlæggelser, selvmord etc. vil kunne undgås, hvis der er direkte adgang til hjælp.
I den lokale døgnservice i tilknytning til distriktscentret skal personer med behov for hjælp kunne henvende sig uden henvisning fra læge eller andre behandlere.
Der eksisterer i dag institutioner til at varetage denne psykiatriske »skadestuefunktion« i bl.a.
Odense, Århus og København.
Den psykiatriske døgnservice vil i mange tilfælde kunne samarbejde med en social døgnvagt, hvor en sådan findes.
Bemandingen i døgnservicefunktionen bør ske således, at både social, psykoterapeutisk og medicinsk ekspertise forefindes.
b) Mange former for psykiske lidelser vil kunne afhjælpes ved korte, intensive behandlingsforløb.
Kriselejlighederne vil også kunne anvendes til aflastning af familier, der har et medlem med svære psykiske problemer.
c) Der eksisterer i dag krisecentre for visse grupper visse steder i landet.
Distriktspsykiatrien bør anvende denne model som et generelt hjælpetilbud til alle samfundsgrupper, og der må være tilstrækkelige ressourcer til, at man på disse centre kan hjælpe personer med alvorlige psykiske problemer/kriser.
De nuværende krisecentre uden for psykiatrien bør fortsat støttes.
Distriktspsykiatriens krisecentre bør være åbne ud mod lokalsamfundet og være i tæt forbindelse med det lokale ressourcenet(* 16).
AD 2. Intensiv psykoterapi er i dag et underprioriteret område inden for dansk psykiatri.
Udenlandske og enkelte danske forsøg på intensiv behandling af alvorligt psykisk lidende viser, at det er muligt at rehabilitere en del af de sværest ramte patientgrupper, der i dag ofte skønnes som værende »utilgængelige for behandling«(* 17).
Mange af disse patienter er i dag såkaldte »svingdørspatienter«,  

 der lever af invalidepension med fortsatte akutte indlæggelser og fast medicinering, ofte med svære bivirkninger.
Andre af disse patienter tilhører i dag gruppen langtidsindlagte kroniske patienter på hospitalerne.
Intensiv behandling må ske i mindre, overskuelige institutioner.
Høj grad af kontinuitet blandt personalet er en betingelse for gode resultater i forbindelse med de alvorligste lidelser.
Normeringen ved disse institutioner bør være høj, hvis resultater skal opnås.
Det er vigtigt, at miniinstitutionerne inddrages i behandlingen af alvorlige psykiske lidelser så tidligt som muligt, før patienterne bliver fastlåst i en livslang patientrolle.
Det må tilstræbes, at disse menneskers kontakt med familie og nærmiljø fastholdes i så høj grad, at »stempling«, udelukkelse m.v.  

 undgås i videst muligt omfang.
Miniinstitutionerne skal kunne varetage både en døgn- og en dagfunktion, således at brugeren både kan bo på institutionen og blot komme i dagtimerne og sove hjemme, hvis dette er hensigtsmæssigt.
Selv om tvang i psykiatrien bør undgås i videst muligt omfang, skal der åbnes mulighed for, at enten miniinstitutioner eller specialforanstaltninger som nævnt under punkt E kan varetage eventuelle nødvendige tvangsindlæggelses- og tvangsbehandlingstiltag.
De brugere, der vil have behov for en egentlig omsorgs- og asylfunktion, bør ligeledes kunne få dette behov dækket.
Der bør således i distriktet findes fristeder, hvor personer i truede perioder i kortere eller længere tid kan trække sig tilbage til beskyttede rammer med et mindstemål af institutionalisering.
AD 3. a) Distriktspsykiatrien skal yde hjælp til selvhjælp og skal fremme brugernes egne ressourcer, når det gælder deres forsøg på at blive reintegreret i samfundet.
I de sidste ti år har det vist sig, at mange psykiatriske patienter er i stand til at flytte fra de nuværende institutioner og bo i mindre bofællesskaber sammen med andre psykiatriske patienter.
En del af disse bliver ofte efter en overgangsperiode selvhjulpne og integreret i samfundet(* 18).
Distriktscentret bør have den overordnede koordinerende og støttende rolle i forhold til bofællesskaberne.
Disse skal under centrets supervision støttes af hjemmehjælpere, ergoterapeuter, psykiatriske sygeplejersker, psykologer m.v.
Bistandslovens § 68 muliggør disse boformer, og i flere amtskommuner/kommuner udbygges dette alternativ til indlæggelse allerede i dag.
Landsforeningen Sindslidendes Vel har etableret en række af disse bofællesskaber.
Det er vigtigt, at distriktssygeplejen udvides og eventuelt suppleres med »plejestøttepersoner«, som kan støtte de personer med  

 psykiske problemer, der ønsker at forblive i deres lokalmiljø.
Revalideringsinstitutionerne skal integreres i lokalområdets erhvervsstruktur, og de bør fungere på alternative og nytænkende måder.
I udlandet er der eksempler på vellykkede revalideringsforanstaltninger, hvor det er lykkedes at få patienter integreret i lokalsamfundets erhvervsstruktur.
Jf. den amerikanske »Fountainhouse«-model, der også er ved at blive etableret i Danmark(* 19).
Dagcentre for psykiatriske patienter eksisterer allerede i mange amtskommuner.
Denne struktur bør udbygges og integreres med f.eks.
 beboerhuse m.v.
Lokale initiativer, f.eks. selvhjælpsorganiseringer, bør støttes, uden at de direkte underlægges distriktspsykiatrien, og det bør tilstræbes, at klubber og lign. ikke udvikler sig til patientghettoer uden reel kontakt med det lokale miljø.
b) Det har vist sig, at daghøjskoler og lilleskoler i visse tilfælde kan erstatte behandling.
De har desuden den fordel, at det opleves mere acceptabelt og fungerer mindre »stemplende« at deltage i disse tilbud end i traditionel behandling(* 20).
Udnyttelsen af eksisterende ressourcer i det lokale kulturliv har til formål at udvide det sociale og kulturelle dispositionsrum for brugere af de distriktspsykiatriske tilbud.
Disse strukturer må samtidig udbygges for at fremme selvhjælps- og selvorganiseringsperspektivet i distriktspsykiatrien.
c) I Sverige er der nogle steder i forbindelse med nedlæggelse af centrale psykiatriske institutioner oprettet udslusningshøjskoler(* 21).
Udslusningshøjskolerne skal orienteres mod generhvervelse af praktiske, psykologiske og sociale færdigheder.
Disse bør være en midlertidig foranstaltning, og opgaverne overgår f.eks. til daghøjskoler, når omstruktureringen af psykiatrien er tilendebragt.
AD 4. De nævnte foranstaltninger dækker kun en del af den nødvendige differentierede service, som den kommende distriktspsykiatri skal betjene sig af.
Distriktspsykiatrien må hele tiden være i stand til at udvikle sig efter befolkningens behov for psykisk hjælp.
Behandlingstilbudene oprettes med udgangspunkt i lokale forhold.
Det er dog væsentligt at fastholde, at den psykiatriske service skal være kvalitativt ensartet på landsplan.
Nogle opgaver bør varetages af distriktspsykiatricentret, mens andre kan etableres i samarbejde mellem flere distriktspsykiatriske områder og eventuelt flere amtskommuner.
Til punkt E Hospitalspsykiatrien forhindres i dag i at fungere hensigtsmæssigt, bl.a. fordi forskellige patientgrupper med vidt forskellige behov integreres, enten af økonomiske eller traditionsmæssige årsager.
Her tænkes på gerontopsykiatriske patienter med stort plejebehov, retspsykiatriske patienter, som må omgærdes med tvangsforanstaltninger, patienter med organiske hjerneskader med stort genoptræningsbehov, misbrugspatienter (alkoholmisbrugere, stofmisbrugere og medicinmisbrugere), som har andre behandlingsbehov end patienter med mere almene psykiske problemer.
Der skal derfor være mulighed for at tilbyde disse patienter behandling i specialinstitutioner, når det skønnes mest hensigtsmæssigt.
Eksistensen af intensive hjælpeforanstaltninger må ikke føre til en automatisk forhåndsopdeling af hjælpen.
AD 1. På flere af de nuværende centrale institutioner i psykiatrien udgør den gerontopsykiatriske patientgruppe, der ofte blot »opbevares« uden behandling ud over den medikamentelle, op til  

 en tredjedel af det samlede antal indlagte.
Mange af disse patienter overmedicineres og opbevares under uværdige forhold.
Nyere undersøgelser tyder på, at mange gerontopsykiatriske patienter med senilitets/demensproblemer kan hjælpes med psyko- og ergoterapi(* 22).
Den nuværende ordning må ændres således, at refusionsordninger ikke forhindrer, at de gerontopsykiatriske patienter får tilfredsstillet deres behov.
Dette indebærer, at opgaven bør varetages som primærkommunalt ansvarsområde.
AD 2. Man har nogle steder i Danmark (Jydsk Nervesanatorium, Vejlefjord, Center for Hjerneskadede i København m.v.) haft succes med genoptræning af patienter, som tidligere blev betragtet som uhelbredelige.
Den nødvendige fysio- og ergoterapeutiske samt somatisk-medicinske ekspertise må sikres ved, at genoptræningsinstitutionen samarbejder tæt med det somatiske sygehusvæsen, hvilket naturligvis ikke skal udelukke den nødvendige psykiatriske og psykologiske ekspertise.
Det er væsentligt, at der knyttes en forskningsfunktion til disse institutioner, og at institutionerne i forebyggende øjemed samarbejder med arbejds- og socialmedicinske institutioner.
AD 3. Visse steder i udlandet har man opnået lovende resultater ved at oprette terapeutisk orienterede specialinstitutioner, som har integreret patienter med behandlingsdomme.
I den nuværende hospitalspsykiatri er denne patientgruppe en belastning for de frivilligt indlagte, og disse patienters retlige status er årsag til en række tvangsforanstaltninger, der rammer hele institutionens miljø.
Det drejer sig om et begrænset antal personer, hvis behandling bør varetages på specialinstitutioner, der har selvstændig status og ikke er tilknyttet fængselsvæsenet.
På længere sigt bør distriktspsykiatrien integrere denne patientgruppe, når erfaringerne og de behandlingsmæssige ressourcer gør det hensigtsmæssigt.
Der skal nedsættes et udvalg under Justitsministeriet til at belyse problemer i forbindelse med de retspsykiatriske patienter og deres behandling.
AD 4. Patienter i de nævnte misbrugergrupper kan have brug for behandlingsmetoder, som ikke kan tilbydes inden for den almene distriktspsykiatriske funktion.
Til punkt F Den nuværende hospitalspsykiatri fungerer først og fremmest som symptombehandlende, da den ofte først kommer i kontakt med patienterne, når de psykiske problemer er blevet så omfattende, at behandling er svær at yde.
For at modvirke dette må en stor del af psykiatriens ressourcer anvendes til forebyggende arbejde.
 AD 1. Der eksisterer i dag viden om sammenhænge mellem f.eks.
stimulationsfattige boligmiljøer og udvikling af psykiske problemer.
Personer med psykologisk/psykiatrisk viden må involveres i planlægning og sanering af boligområder og i byplanlægningen generelt(* 23).
På lignende måde er mange arbejdspladser i dag en medvirkende årsag til udviklingen af psykiske lidelser.
De distriktspsykiatriske centre må derfor samarbejde med arbejdsmiljøkonsulenter m.fl.
AD 2. I store dele af befolkningen er holdningen til psykiske lidelser fortsat præget af angst, frygt og usikkerhed, hvilket resulterer i tendenser til at udstøde medborgere med psykiske problemer, selv om der er sket visse ændringer, bl.a. takket være Galebevægelsens og andres oplysningsarbejde.
For at skabe holdningsændringer i befolkningen må der investeres intensivt i oplysning.
Oplysning bør påbegyndes allerede i folkeskolen.
Det må også modvirkes, at medier og andre vedbliver at udsprede myter om mennesker med psykiske problemer som mere »farlige« og utilregnelige end andre.
Det anbefales bl.a. derfor at oprette en ombudsmandsfunktion for psykiatrien.
Opgaven bliver ud over klagesager at påtale medieformidlede skræmmebilleder af og spekulation i psykiske lidelser.
Til punkt G De distriktspsykiatriske tilbud må overskride og nedbryde de grænser mellem psykiatrisk hjælp, sundhedsvæsen, social- og sundhedsforvaltning og private initiativer, som eksisterer i dag, og forsøge at etablere et bredere samarbejde(* 24).
AD 2 a) I de sidste 15 år har et netværk af borgerorganisationer, beboerforeninger, græsrodsbevægelser m.m. udviklet sig.
Disse ofte lokalt orienterede organisationer bør være samarbejdspartnere i en decentral psykiatri, idet de rummer ressourcer, aktiviteter og muligheder for nærmiljøkontakt, der kan bidrage til at nedbryde den isolation, som mange psykiatriske patienter i dag befinder sig i.
Organisationerne kan være vigtige i et forebyggende arbejde og i bestræbelser på tidlig hjælp.
Det er bl.a. også i sådanne organisationer, at udviklingen af et større medborgeransvar kan ske.
b) Der findes en række private hjælpeorganisationer, der yder hjælp til personer med psykiske problemer, f.eks.
Nicolai-Tjenesten, Studentersettlementet i København, Mødrehjælpen af 1983, kvinderådgivninger, manderådgivninger, seksualrådgivninger og mange andre(* 25).
De distriktspsykiatriske centre bør bestræbe sig på at støtte og fremme denne form for forebyggende og hjælpende indsats.
c) Landsforeningen Sindslidendes Vel har oprettet bofællesskaber og klubber for nuværende og tidligere patienter.
Galebevægelsen har nogle steder i landet basisgrupper, lokalgrupper og »galehuse«, hvor behandlere, patienter, pårørende og andre borgere mødes.
Disse organisationer må betragtes som vigtige samarbejdspartnere for distriktscentret, idet de udøver en vigtig støttende indsats, og ikke mindst fordi medlemmerne ofte har et førstehåndsindtryk af psykiske problemer og deres årsager(* 26).
d) Mange af de personer, der opsøger den alment praktiserende læge, har psykiske og/eller psykosomatiske problemer.
Det er derfor væsentligt at inddrage de alment praktiserende læger i det distriktspsykiatriske arbejde, således som det allerede sker i Vejle, Århus og Ringkøbing amtskommuner.
Det må endvidere anbefales, at lægehuse m.v. tilknyttes praktiserende psykologer, socialrådgivere og ergoterapeuter, og at der samarbejdes om at yde hjælp til patienter med de ovennævnte problemer(* 27).
e) De praktiserende psykiatriske speciallægers funktion skal præciseres i forhold til distriktspsykiatriens organisatoriske struktur.
I de sidste år er antallet af privatpraktiserende psykologer, der tilbyder psykoterapeutisk hjælp, steget.
Hvis der fortsat er politisk grundlag for en sygesikringsordning, må en sådan præciseres i forhold til den distriktspsykiatriske struktur.
f) Psykiatriens fornemste opgave er at overflødiggøre sig selv og at medvirke til en generel afpsykiatrisering af psykiske og sociale problemer.
Dette opnås bedst igennem en forebyggelse og igennem behandlingstilbud, der er integreret i det primære sundhedssystem så godt som muligt, og endvidere igennem samarbejde med de mange former for borgerorganiseringer, som i dag præger det danske samfund.
I de sidste 10 år har mange social- og sundhedsforvaltninger landet over ændret arbejdsform i retning af mere forebyggende arbejde.
Distriktscentret bør aktivt støtte sådanne projekter, og et generelt tæt samarbejde med social- og sundhedsforvaltningerne skal finde sted.
Til punkt H Erfaringerne fra en række distriktspsykiatriske forsøg og -ordninger herhjemme og i udlandet peger på nødvendigheden af tværfaglig bredde i indsatsen.
Psykiske problemer kender ikke til faggrænser.
Som regel vil behandling skulle bestå af både økonomisk hjælp, psykoterapeutisk hjælp, medikamentel støtte, social integration, generhvervelse af tabt arbejdsevne, generel social rehabilitering osv. for at være effektiv.
Dette kræver flere faggruppers ekspertise og et tæt samarbejde ud fra forskellige behandlingsprincipper og muligheder.
Behandlingsorienteringen må derfor ikke være domineret af en enkelt faggruppes holdninger og faglige traditioner.
AD 1. De forskellige nuværende grunduddannelser (læge-, sygeplejerske-, psykolog-, socialrådgiver-, ergoterapeut-, fysioterapeut- og plejeruddannelserne) kvalificerer ikke tilstrækkeligt til den distriktspsykiatriske arbejdsmåde.
Grunduddannelserne bør derfor ændres, således at basal viden og praktisk færdighed i distriktspsykiatrirelevant arbejde kan erhverves.
AD 2. Det psykiatriske personale er generelt utilstrækkeligt uddannet til at varetage distriktspsykiatrisk arbejde, herunder terapeutisk hjælp.
Alle personalegrupper bør derfor tilbydes relevante efter- og videreuddannelser, som forbereder overgangen til distriktspsykiatrisk arbejde.
Således foregår psykoterapeutuddannelserne i dag næsten udelukkende i privat regi uden offentlig kontrol og kvalitetskrav.
Nærmiljøarbejde læres i dag via selverhvervede erfaringer.
Der bør etableres offentlige uddannelser, hvor de relevante arbejdsområder kan læres under forsvarlig offentlig kontrol.
Udenlandske erfaringer tyder på, at efteruddannelserne bør have en varighed af 2-3 år.
I Sverige er der etableret en alsidig statsanerkendt terapeutuddannelse(* 28).
AD 3. Foruden ændringer i grunduddannelserne samt opstilling af retningslinjer for relevante efter- og videreuddannelser bør det landsdækkende udvalg overveje, hvilke ændringer der skal ske i den nuværende psykiatriuddannelse, der primært bygger på »mesterlære'princippet i hospitalspsykiatrien.
Denne uddannelsesmodel er uforenelig med det distriktspsykiatriske arbejde.
Til punkt I Omkring 90 pct. af den psykiatriske forskning i Danmark koncentrerer sig i dag om genetiske, biologiske og psykofarmakologiske problemstillinger.
Hvis forskningen skal have relevans for distriktspsykiatri, skal der ske en massiv omlægning i retning af socialpsykiatriske/psykologiske problemstillinger, og forskningen må løsrives fra medicinalindustriens direkte såvel som indirekte kontrol(* 29).
Forskningen bør få karakter af aktionsforskning på lokalt plan og grundforskning på landsplan.
Der skal nedsættes et landsdækkende udvalg, der koordinerer de overordnede forskningsprojekter og sikrer, at disse har relevans for en øget forståelse af og forebyggelse af psykiske lidelser.
KILDEHENVISNINGER - GENERELLE BEMÆRKNINGER (* 1) DEN PSYKIATRISKE SYGEHUSFUNKTION.
Betænkning nr. 826, Kbh, 1977.
(* 2) Lindhardt, A. & Reisby, N.
DISTRIKTSPSYKIATRISKE PROJEKTER I DANMARK UDGÅENDE FRA SYGEHUSVÆSENET.
Ugeskrift for læger, 1984, 146, 1733-1740.
(* 3) Politisk del af den amtslige sygehusplanlægning 1985-1995, for samtlige amter samt Københavns og Frederiksberg kommuner.
(* 4) Varvin, S. og Norrung, P.
DISTRIKTSPSYKIATRI I TEORI OG PRAKSIS, Ålborg Universitetsforlag, 1980. Dansk Sygehus Institut:
DISTRIKTSPSYKIATRI, Delrapport 5: Overvejelser på baggrund af 5 års erfaringer med et distriktspsykiatrisk projekt (Lars Ole Ejsing) 1986.
 Pilotprojekt om distriktspsykiatri i Horsens området, 1985.
Delrapport 3: Interviews med udskrevne patienter fra det distriktspsykiatriske team. (Lis Adamsen m.v.) 1985.
(* 5) Christensen, V. & Lundsted, V.
SUNDHED FOR ALLE I ÅR 2000. WHOS SUNDHEDSPOLITISKE MÅL FOR EUROPA.
En dansk introduktion.
Indenrigsministeriet og Sundhedsstyrelsen.
Kbh.: Komiteen for sundhedsoplysning, 1985.
(* 6) FINAL TEXT.
CONFERENCE OF EUROPEAN HEALTH MINISTERS.
Stockholm 15.-17. april 1985. Strasbourg: Council of Europe, 1985.
(* 7) PRINCIPBETÆNKNING OM TVANG I PSYKIATRIEN.
Betænkning nr. 1068, Kbh. 1986.
(* 8) PERSONALE- OG ØKONOMISTATISTIK FOR SYGEHUSVæSENET 1984, Sundhedsstyrelsens sygehusstatistik II: 22: 1984.
(* 9) SYGEHUSENES ORGANISATION OG ØKONOMI.
Betænkning fra Indenrigsministeriets produktivitetsudvalg.
Kbh.
AKA-print, 1984.
 (* 10) BERETNING FOR PSYKIATRISKE INSTITUTIONER I DANMARK 1976-1981.
 Sundhedsstyrelsens sygehusstatistik II: 13: 1983.
 BEFOLKNINGENS FORBRUG AF PSYKIATRISKE SENGEPLADSER 1982.
 Sundhedsstyrelsens sygehusstatistik II: 21: 1984.
(* 11) Nørrung, P.
Psykiatrisk behandling i hjemmet sparer hospitalsophold.
SAMFUND OG FORSKNING, nr. 2, marts 1980.
(* 12) Harbeck et al.
FOREBYGGENDE ARBEJDE I ET LOKALOMRÅDE.
Grøn serie nr. 14. Social- og sundhedspolitiske studier.
Komiteen for sundhedsoplysning, 1982.
Socialstyrelsen.
OM FORSØG OG FORNYELSE.
Rapport fra Socialstyrelsens forsøgsudvalg, 1983.
Friese, P. & Kampp, K.
MILJØARBEJDE I LOKALSAMFUNDET.
Grøn serie nr.
14. Social- og sundhedspolitiske studier.
Kbh.: Komiteen for sundhedsoplysning, 1984.
(* 13) PSYKIATRI I OMVANDLING.
Publikationer om erfaringer med psykiatrisk virksomhed i Sverige.
Stockholm: SPRI 1977-83.
(* 14) Lindhardt, A. & Reisby, N.
Distriktspsykiatriske projekter i Danmark udgående fra sygehusvæsenet.
UGESKRIFT FOR LÆGER, 1984, 146, 1733-1740.
KILDEHENVISNINGER - BEMÆRKNINGER TIL FORSLAGETS ENKELTE PUNKTER (* 15) Jones, K. & Poletti, A.
UNDERSTANDING THE ITALIAN EXPERIENCE.
 British Jorunal of Psychiatry. 1985, 146, 341-347.
(* 16) Mortensen, M.
M.
KRISECENTRE FOR VOLDSRAMTE KVINDER - ET EKSEMPEL.
Grøn serie nr. 10, Social- og Sundhedspolitiske Studier, 1982.
(* 17) Hausgjerd, S.
PSYKOTERAPI OG MILJØTERAPI VED PSYKOSER 1 & 2.
 Oslo: Universitetsforlaget, 1983.
Psykiatri og Psykose.
STUD- MED, 1985, 55.
(* 18) Thorsen, L. & Vogel, A.
BOFÆLLESSKABER FOR PSYKISK SYGE.
Blå serie nr. 12, Komiteen for sundhedsoplysning.
(* 19) Sonne, M.
FOUNTAINHOUSEMODELLEN, REHABILITERING AF KRONISK SINDSLIDENDE.
Nordisk psykologi, 1984, 2.
 (* 20) Aagaard Larsen, C., GALESKOLER UDFORDRER DEN DØENDE PSYKIATRI.
 Information, 5.-6. april, 1986.
(* 21) PSKIATRISKA KLINIKEN I KALMAR.
SPRI-rapport 105. Stockholm SPRI, 1982.
(* 22) Gulmann, N.
HVER PATIENT ER ET MEMENTO - PSEUDOBEHANDLING AF GERONTOPSYKIATRISKE PROBLEMER.
Ugeskrift for læger, 1986, 24.
(* 23) BOLIGEN FOR LIVET/ LIVET FOR BOLIGEN.
Socialpolitisk forlag, 1983, Socialpolitiske noter nr. 1.
(* 24) SAMORDNING I SUNDHEDSVÆSENET.
Betænkning nr. 1044. Kbh. 1985.
(* 25) Dubgård, M.
ALTERNATIVE RÅDGIVNINGER. Århus: Modtryk, 1983.
(* 26) Forfatterkollektiv.
GALE MOD MAGT MOD GALE.
Kbh.: Amalie, 1986.
(* 27) TEAMFUNKTION, PERSONALROLLER OCH INTERN UTBILDNINGSVERKSAMHET, Nackaprojektet.
SPRI-rapport S 121, Stockholm SPRI, 1978.
 (* 28) UTBILDNING I PSYKOTERAPI OCH PSYKOSOCIALT ARBETSSAETT.
 UKAe-rapport 1975: 24.
(* 29) Reisby, V.: PROBLEMER I PSYKIATRISK FORSKNING.
Kbh: FADL 1984.
