Bekendtgørelse om  

 energispareaktiviteter i varmeforsyningsvirksomheder I medfør af § 22, stk. 2, § 29, stk. 1, nr. 2 og 3, § 29, stk. 2 og  

 3, og § 34, stk. 2, i lov om varmeforsyning, jf. lovbekendtgørelse nr.  

 772 af 24. juli 2000, fastsættes:
Kapitel 1 Generelt om varmeforsyningsvirksomhedernes  

 energispareaktiviteter § 1. Varmeforsyningsvirksomhederne skal  

 iværksætte energispareaktiviteter for forbrugerne i deres  

 forsyningsområder i overensstemmelse med miljømæssige og  

 samfundsøkonomiske hensyn.
Stk. 2. Ved varmeforsyningsvirksomheder forstås i  

 denne bekendtgørelse virksomheder, som har til formål at levere  

 energi i form af opvarmet vand, damp eller andre brændbare gasarter end  

 naturgas til forbrugere med henblik på bygningers opvarmning eller  

 forsyning med varmt brugsvand.
Virksomheder, som kun fremfører energi  

 fra varmeproduktionsanlæg med en varmekapacitet under 0,25 MW, er dog  

 undtaget fra bestemmelserne i denne bekendtgørelse.
 Stk. 3. Ved mindre varmeforsyningsvirksomheder  

 forstås i denne bekendtgørelse varmeforsyningsvirksomheder med  

 en samlet varmelevering i 1999 til nettet under 100 TJ.
 Stk. 4. Ved energispareaktiviteter forstås i denne  

 bekendtgørelse information og rådgivning til forbrugerne om,  

 hvorledes energiforbruget kan nedbringes og effektiviseres i forbindelse med  

 bygningers opvarmning og forsyning med varmt brugsvand.
 Stk. 5. Ved forbrugere forstås i denne  

 bekendtgørelse varmeforsyningsvirksomhedens eksisterende forbrugere og  

 tillige nye forbrugere, for så vidt angår rådgivning om  

 energibesparelser i forbindelse med tilslutningen som nævnt i § 10,  

 stk. 2, nr. 2.
 § 2. Energispareaktiviteter, som omfattes af denne  

 bekendtgørelse, skal være ikkekommercielle og tilbydes  

 vederlagsfrit til forbrugerne.
Stk. 2. En aktivitet anses for ikkekommerciel, hvis den  

 sædvanligvis ikke tilbydes eller efterspørges på  

 markedsmæssige vilkår, herunder 1)	hvis aktiviteten er af generel karakter og rettet til en ubestemt  

 modtagerkreds, som ikke kan forventes at betale herfor, eller 2)	hvis aktiviteten er rettet til en kategori af modtagere, som  

 sædvanligvis ikke kan forventes at efterspørge aktiviteten  

 på markedsmæssige vilkår under hensyn til aktivitetens  

 værdi isoleret set for modtagerne.
 Stk. 3. Varmeforsyningsvirksomhederne kan over for  

 større forbrugere tilbyde rådgivning, som har til formål  

 at vejlede modtageren om effektiv energianvendelse og identificere  

 mulighederne for energibesparelser.
 § 3. Varmeforsyningsvirksomhederne skal etablere  

 fælles rådgivningsfunktioner og lignende fælles  

 aktiviteter, når hensynet til effektiviteten taler for det.
 Stk. 2. En varmeforsyningsvirksomhed kan selv  

 udføre de opgaver, som virksomheden pålægges ved denne  

 bekendtgørelse, eller ved aftale helt eller delvis overdrage  

 udførelsen til andre virksomheder.
Kapitel 2 Planlægning af energispareaktiviteter § 4. Varmeforsyningsvirksomhederne skal, jf. dog  

 kap. 5 om mindre varmeforsyningsvirksomheder, udføre en  

 planlægning af deres energispareaktiviteter med 1)	kortlægning af og prognose for varmeforbruget fordelt på  

 forbrugerkategorier og anvendelser, 2)	registrering af virksomhedens igangværende og afsluttede  

 energispareaktiviteter og evaluering af virkningen af aktiviteterne og 3)	planlægning af virksomhedens energispareaktiviteter, herunder  

 videreførelse af igangværende og iværksættelse af  

 nye aktiviteter.
 Stk. 2. Ved registreringen og evalueringen som  

 nævnt i stk. 1, nr. 2, skal omkostningerne ifølge  

 varmeforsyningsvirksomhedens revisorpåtegnede regnskab lægges til  

 grund.
 Stk. 3. Varmeforsyningsvirksomhederne skal ved  

 planlægningen af energispareaktiviteterne tilstræbe, at  

 aktiviteterne er tilstrækkelige under hensyn til forholdene i det  

 enkelte forsyningsområde, herunder sammensætningen af  

 varmeforbruget og mulighederne for energibesparelser hos forskellige  

 kategorier af forbrugere.
Stk. 4. Varmeforsyningsvirksomhederne skal ved  

 planlægningen prioritere energispareaktiviteterne i overensstemmelse  

 med miljømæssige og samfundsøkonomiske hensyn.
Dog kan  

 virksomhederne tillige i mindre omfang prioritere forsøgsprojekter og  

 lignende, som ikke umiddelbart kan værdisættes efter de  

 nævnte kriterier, hvis gennemførelsen af forsøget anses  

 for nødvendig.
 Stk. 5. I planlægningen skal  

 varmeforsyningsvirksomhederne vurdere muligheden for at samarbejde om  

 energispareaktiviteter af fælles interesse med andre  

 forsyningsvirksomheder, som ved lov er pålagt at fremme  

 energibesparelser hos forbrugerne, og med kommuner, foreninger og lignende,  

 som virker for energibesparelser, herunder lokale Agenda 21-samarbejder.
 § 5. Energistyrelsen kan beslutte, at  

 varmeforsyningsvirksomhederne skal anvende nærmere angivne  

 forudsætninger ved evalueringen af energispareaktiviteterne som  

 nævnt i § 4, stk. 1, nr. 2, og ved planlægningen af aktiviteterne  

 som nævnt i § 4, stk. 1, nr. 3. Energistyrelsen kan herunder beslutte,  

 at varmevirksomhederne skal anvende nærmere angivne kriterier ved  

 prioriteringen af energispareaktiviteterne eller vurdere nærmere  

 angivne aktiviteter i planlægningen.
§ 6. Varmeforsyningsvirksomhederne skal, jf. dog  

 kap. 5 om mindre varmeforsyningsvirksomheder, etablere et landsdækkende  

 samarbejde om udførelsen af deres planlægning som nævnt i  

 § 4, herunder 1)	fastsætte og anvende fælles retningslinier for  

 prioriteringen og evalueringen af energispareaktiviteter, 2)	vurdere behovet for at gennemføre fælles  

 energispareaktiviteter og 3)	udarbejde samlede rapporter om planlægningen som nævnt i  

 § 7, stk. 2.
Stk. 2. Varmeforsyningsvirksomhederne skal udpege et  

 samarbejdsorgan, som repræsenterer dem i forhold til Energistyrelsen,  

 og som på virksomhedernes vegne varetager de i stk. 1 nævnte  

 opgaver.
Samarbejdsorganet skal endvidere i fornødent omfang  

 bistå virksomhederne ved at udarbejde vejledninger,  

 indberetningssystemer etc. til brug for planlægningen og evalueringen  

 og udarbejde standardprogrammer for gennemførelsen af  

 energispareaktiviteter.
 Stk. 3. En varmeforsyningsvirksomhed skal, uanset om  

 virksomheden lader sig repræsentere i samarbejdet, meddele alle  

 nødvendige oplysninger til brug for de i stk. 1 nævnte  

 fælles opgaver, når samarbejdsorganet anmoder herom, og udarbejde  

 sin planlægning i overensstemmelse med anbefalinger fra  

 samarbejdet.
 Stk. 4. Varmeforsyningsvirksomhederne skal udpege det i  

 stk. 2 nævnte samarbejdsorgan inden for en af Energistyrelsen fastsat  

 frist.
 § 7. Varmeforsyningsvirksomhederne skal, jf. dog  

 kap. 5 om mindre varmeforsyningsvirksomheder, udarbejde rapporter over deres  

 planlægning i medfør af § 4 og fremsende rapporterne til  

 samarbejdsorganet.
 Stk. 2. Samarbejdsorganet skal på grundlag af de i  

 stk. 1 nævnte rapporter udarbejde en samlet rapport over  

 varmeforsyningsvirksomhedernes planlægning og fremsende rapporten til  

 Energistyrelsen.
Stk. 3. Med mindre Energistyrelsen træffer anden  

 bestemmelse, skal de i stk. 1 og 2 nævnte rapporter udarbejdes som 1)	en samlet rapport hvert tredje år om de i § 4, stk. 1,  

 nævnte forhold og 2)	en årlig rapport, som omhandler registrering og evaluering af  

 aktiviteter som nævnt i § 4, stk. 1, nr. 2.
 Stk. 4. Energistyrelsen kan fastsætte frister for  

 udarbejdelsen og fremsendelse af rapporter og retningslinier for, hvilke  

 kategorier af oplysninger rapporterne skal indeholde.
 Stk. 5. Energistyrelsen bestemmer, hvornår og  

 på hvilken måde planlægningen skal gennemføres for  

 første gang efter denne bekendtgørelses ikrafttræden.
§ 8. Energistyrelsen afgiver en udtalelse om  

 indholdet af den fremsendte rapport uden ugrundet ophold.
Energistyrelsen  

 fremsender rapporten og udtalelsen til Energitilsynet.
 Stk. 2. Hvis varmeforsyningsvirksomhederne i rapporten  

 har prioriteret iværksættelsen af en ny aktivitet, skal  

 virksomhederne stille iværksættelsen i bero, indtil  

 Energistyrelsen har afgivet sin udtalelse om aktiviteten, dog højest i  

 4 uger efter styrelsens modtagelse af rapporten.
Kapitel 3 Gennemførelse af energibesparelser § 9. Varmeforsyningsvirksomhederne skal, jf. dog  

 kap. 5 om mindre varmeforsyningsvirksomheder, gennemføre deres  

 energispareaktiviteter i overensstemmelse med planlægningen efter §  

 4.
Stk. 2. Varmeforsyningsvirksomhederne kan dog  

 iværksætte en aktivitet, som ikke er blevet vurderet i  

 planlægningen, hvis aktiviteten må anses for at bidrage  

 væsentligt til at opfylde de i § 1, stk. 1, nævnte hensyn, og  

 gennemførelsen ikke kan afvente udarbejdelsen af den  

 næstfølgende planlægning.
Hvis aktiviteten har  

 væsentlig betydning for gennemførelsen af energibesparelser  

 eller væsentligt økonomisk omfang, skal Energistyrelsen  

 underrettens inden gennemførelsen.
Stk. 3. Varmeforsyningsvirksomhederne skal inden for de i  

 stk. 1 og 2 nævnte rammer kunne tilbyde energispareaktiviteter  

 vedrørende 1)	anskaffelse, justering og forbedring af opvarmningsanlæg hos  

 forbrugerne, 2)	forbrugernes adfærd ved anvendelse af varme, 3)	isolering og andre energibesparende foranstaltninger i bygninger  

 og 4)	anskaffelse og anvendelse af gasapparater til  

 husholdningsformål o.l., hvis varmeforsyningsvirksomheden leverer gas  

 som nævnt i § 1, stk. 2.
 § 10. Varmeforsyningsvirksomhederne skal, jf. dog  

 kap. 5 om mindre varmeforsyningsvirksomheder, tilbyde tilstrækkelige  

 energispareaktiviteter som nævnt i § 9 ved generel information til  

 forbrugerne og individuel rådgivning af forbrugere, herunder  

 opsøgende rådgivning over for relevante  

 forbrugerkategorier.
Stk. 2. Varmeforsyningsvirksomhederne skal særligt  

 kunne tilbyde 1)	rådgivning og information i forbindelse med virksomhedens  

 almindelige kontakt til forbrugerne og 2)	målrettet rådgivning til nye forbrugere om  

 energibesparelser i forbindelse med deres tilslutning til  

 varmeforsyningen.
 Stk. 3. Varmeforsyningsvirksomhederne skal formidle  

 informationsmateriale fra myndigheder om energibesparelser og om statstilskud  

 til energieffektivisering.
§ 11. Energistyrelsen kan beslutte 1)	at nærmere angivne energispareaktiviteter skal  

 gennemføres i overensstemmelse med planlægningen som nævnt  

 i § 4, stk. 1, nr. 3, 2)	at nærmere angivne energispareaktiviteter, som er prioriteret  

 i denne planlægning, ikke skal gennemføres, eller at de skal  

 gennemføres på anden måde eller i andet omfang end  

 planlagt, 3)	at nærmere angivne energispareaktiviteter, der ikke er  

 prioriteret i planlægningen, skal prioriteres og gennemføres i  

 nærmere bestemt omfang, eller 4)	at nærmere angivne energispareaktiviteter, som tilbydes til  

 forbrugerne i forbindelse med den almindelige forbrugerkontakt som  

 nævnt i § 10, stk. 2, nr. 1, eller som i øvrigt er almindelige  

 og indbyrdes sammenlignelige, ikke må overstige et nærmere  

 angivet omfang pr. forbruger.
 Stk. 2. Energistyrelsen kan træffe beslutning som  

 nævnt i stk. 1 i forbindelse med styrelsens udtalelse om  

 planlægningen som nævnt i § 8, stk. 1, eller på andre  

 tidspunkter, hvis det må anses for påkrævet af hensyn til  

 en effektiv udførelse af energispareaktiviteterne.
 Stk. 3. Energistyrelsen kan træffe sin beslutning  

 for varmeforsyningsvirksomhederne som helhed eller for nærmere angivne  

 varmeforsyningsvirksomheder, hvis forholdene særligt taler herfor.
Kapitel 4 Informative varmeregninger § 12. Varmeforsyningsvirksomhederne skal, jf. dog  

 kapitel 5 om mindre forsyningsvirksomheder, fakturere deres levering af  

 fjernvarme og gas til forbrugerne således, at den enkelte forbrugers  

 energiforbrug på overskuelig måde kan sammenlignes med tidligere  

 års forbrug.
Hvis det må anses for relevant, skal forbruget  

 tillige kunne sammenlignes med en forbrugerkategori, som er tilsvarende ud  

 fra ejendommens anvendelsesformål, størrelse o.l.
 Stk. 2. Energistyrelsen fastsætter, hvornår  

 og i hvilket omfang bestemmelserne i stk. 1 skal finde anvendelse for  

 første gang.
Kapitel 5 Særligt om energispareaktiviteter i mindre  

 varmeforsyningsvirksomheder § 13. Indtil den 1. januar 2004 skal mindre  

 varmeforsyningsvirksomheder kun udføre følgende  

 planlægningsopgaver, jf. §§ 4 og 7:
 1)	Kortlægge varmeforbruget som nævnt i § 4, stk. 1, nr.  

 1.
 2)	Registrere virksomhedens energispareaktiviteter som nævnt i §  

 4, stk. 1, nr. 2.
 3)	Udarbejde en årlig oversigt over virksomhedens  

 kortlægning og registrering og indsende denne til  

 samarbejdsorganet.
 Stk. 2. Indtil den 1. januar 2004 skal mindre  

 varmeforsyningsvirksomheder kun udføre følgende opgaver i  

 forbindelse med det i § 6 nævnte samarbejde:
 1)	Deltage i oprettelsen og driften af samarbejdsorganet som  

 nævnt i § 6, stk. 2, jf. stk. 4.
 2)	Meddele alle nødvendige oplysninger til samarbejdsorganet som  

 nævnt i § 6, stk. 3.
 Stk. 3. Indtil den 1. januar 2004 skal mindre  

 varmeforsyningsvirksomheder ikke følge bestemmelserne i § 12 om  

 informative varmeregninger.
 Stk. 4. Indtil den 1. januar 2005 skal mindre  

 varmeforsyningsvirksomheder kun gennemføre følgende  

 energispareaktiviteter:
 1)	Tilbyde energispareaktiviteter vedrørende anskaffelse,  

 justering og forbedring af opvarmningsanlæg hos forbrugerne som  

 nævnt i § 9, stk. 3, nr. 1, i forbindelse med den almindelige kontakt  

 til forbrugerne og ved tilbud til nye forbrugere, jf. § 10, stk. 2.
 2)	Formidle informationsmateriale fra myndigheder som nævnt i §  

 10, stk. 3.
 Stk. 5. Mindre varmeforsyningsvirksomheder kan endvidere  

 planlægge og gennemføre andre aktiviteter, som de ikke er  

 pligtige at udføre i medfør af stk. 1-4, i overensstemmelse med  

 bestemmelserne i denne bekendtgørelse.
 § 14. Energistyrelsen kan bestemme, at de i § 13,  

 stk. 1-4, nævnte tidsfrister skal forlænges i nærmere  

 angivet omfang, hvis særlige forhold taler herfor.
Kapitel 6 Oplysninger, regnskab m.v.
 § 15. Varmeforsyningsvirksomhederne kan til brug  

 for deres energispareaktiviteter indhente oplysninger fra Energistyrelsen om,  

 hvorvidt der foreligger energimærkning for en ejendom efter lov om  

 fremme af energi- og vandbesparelser i bygninger, og hvorvidt der er ydet  

 statstilskud til energibesparende foranstaltninger til en forbruger.
 Stk. 2. Varmeforsyningsvirksomheden kan betinge sig, at  

 den, der anmoder om rådgivning om energibesparelser, stiller  

 eksisterende energisynsrapporter, energimærkning af bygninger og  

 lignende oplysninger om energiforbruget til rådighed for  

 varmeforsyningsvirksomheden.
 § 16. En varmeforsyningsvirksomhed skal i rimeligt  

 omfang bistå en kommune eller en af kommunen udpeget forening o.l. med  

 at udføre relevante aktiviteter i det lokale Agenda 21-arbejde,  

 når kommunen anmoder herom, herunder ved at formidle informationer om  

 energibesparelser og meddele oplysninger om energiforbrug for nærmere  

 angivne brugerkategorier og områder.
 § 17. Varmeforsyningsvirksomhederne skal ved  

 udarbejdelse af budgetter og aflæggelse af regnskaber specificere deres  

 omkostninger til energispareopgaver, som er omfattet af denne  

 bekendtgørelse.
 Stk. 2. Varmeforsyningsvirksomhederne skal fakturere  

 deres omkostninger ved at udføre energibesparelser for andre end  

 virksomheden selv efter forretningsmæssige principper.
Kapitel 7 Sanktionsbestemmelser § 18. Med bøde straffes den  

 varmeforsyningsvirksomhed, der 1)	tilsidesætter Energistyrelsens beslutning i henhold til § 11,  

 stk. 1, om at gennemføre energispareaktiviteter på nærmere  

 angiven måde, 2)	overtræder bestemmelserne i § 12, stk. 1, om udarbejdelsen af  

 informative varmeregninger eller 3)	overtræder bestemmelserne i § 17, stk. 1 og 2, om  

 specifikationer i regnskaber og budgetter og om prissætning af  

 ydelser.
 Stk. 2. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
Kapitel 8 Ikrafttrædelse § 19. Bekendtgørelsen træder i kraft den 1.  

 oktober 2001.
