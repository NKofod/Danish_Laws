Bekendtgørelse om IBR-infektion hos kvæg I medfør af § 27, stk. 2, § 29, § 30, stk. 1, 3 og 4, § 32, § 33, § 34, stk. 1, § 53, stk. 1, § 62 og § 70, stk. 3, i lov om hold af dyr, jf. lovbekendtgørelse nr. 466 af 15. maj 2014, fastsættes efter bemyndigelse i henhold til § 7, nr. 1, og § 10, stk. 1, nr. 1, i bekendtgørelse nr. 511 af 23. april 2015 om Fødevarestyrelsens opgver og beføjelser:
Definitioner § 1. I denne bekendtgørelse forstås ved:
 1) IBR: Infektion hos kvæg med bovin herpesvirus 1, som kan forårsage sygdommen infektiøs bovin rhinotracheitis.
 2) Besætning: En samling på mindst ét kreatur, som er knyttet til en bestemt geografisk beliggenhed.
 3) Epidemiologisk enhed: Alt kvæg i en besætning eller en gruppe af kvæg i en besætning, der ikke har smittemæssig kontakt til andet kvæg i besætningen.
Anmeldepligt og undersøgelser § 2. Ejeren eller den, som i øvrigt er ansvarlig for en besætning, skal ved mistanke om, at dyr i besætningen er eller kan være angrebet af IBR, straks tilkalde en dyrlæge, jf. § 27, stk. 1, i lov om hold af dyr.
 Stk. 2. Anmeldelse efter stk. 1 skal ske, når:
1) der hos ét eller flere dyr optræder forhøjet temperatur forbundet med savlen, røde næseslimhinder, næse- og tåreflåd, aborter og hos lakterende dyr stærk reduktion i mælkeydelsen, eller 2) der hos ét eller flere dyr forekommer rød og hævet skede- eller forhudsslimhinde besat med små blærer, der brister i løbet af få dage.
 § 3. Tilkaldes en dyrlæge på grund af mistanke om smitte med IBR, jf. § 2, eller får en dyrlæge i øvrigt i forbindelse med sit arbejde mistanke om smitte med IBR, og kan mistanken ikke afvises, skal dyrlægen straks underrette Fødevarestyrelsen.
Stk. 2. Dyrlægen skal endvidere indsende materiale fra dyret til undersøgelse på DTU Veterinærinstituttet.
Materialet indsendes med angivelse af besætningens CHR-nummer og efter retningslinierne givet i  brugerhåndbog "Vejledning om diagnostiske undersøgelser".
 Stk. 3. Når Fødevarestyrelsenhar modtaget meddelelse om resultatet af undersøgelsen fra DTU Veterinærinstituttet, underretter Fødevarestyrelsen ejeren eller den, som i øvrigt er ansvarlig for besætningen, om resultatet.
 § 4. Fødevarestyrelsen kan påbyde den ansvarlige for besætningen at lade udtage blodprøver eller leverandørmælkeprøver i forbindelse med risiko for smittespredning, områdeundersøgelser eller lignende fra hele eller dele af besætningen med henblik på undersøgelse for forekomst af IBR.
 Stk. 2. Fødevarestyrelsen kan i forbindelse med undersøgelsen påbyde, at der ikke må til- eller fraføres besætningen kvæg, før resultatet af undersøgelsen foreligger.
Mistænkte og smittede besætninger § 5. Mistænkt for at være smittet med IBR er besætninger som beskrevet i § 2 samt besætninger:
1) hvor der har været smittefarligt samkvem med dyr, der anses for at være smittet med IBR eller mistænkt herfor, eller 2) som efter Fødevarestyrelsens skøn kan være smittet med IBR.
 Stk. 2. Den ansvarlige for en besætning, der er mistænkt for eller smittet med IBR, skal lade besætningen eller dele af besætningen blodprøve eller på anden måde undersøge for IBR.
 § 6. En besætning skal anses for smittet med IBR, hvis et af Fødevarestyrelsen godkendt laboratorium har påvist IBR-virus eller specifikke antistoffer mod dette virus i materiale fra dyr i besætningen.
 § 7. Kreaturer, der udviser positiv reaktion for IBR, skal af den ansvarlige for besætningen straks isoleres fra den øvrige besætning efter Fødevarestyrelsens anvisning.
 § 8. Når der på en bedrift er mistanke om eller konstateret IBR, pålægges bedriften et offentlig tilsyn, der kan omfatte:
1) forbud mod at fjerne dyr fra besætningen, 2) forbud mod at tilføre besætningen dyr, som er modtagelige for IBR, 3) påbud om at lade besætningen eller dele af besætningen blodprøve eller på anden måde undersøge for IBR, 4) påbud om at træffe forholdsregler, der har betydning for kontrollen med og bekæmpelsen af IBR, herunder opstaldning, rengøring og desinfektion, udbringning af gødning samt anvendelse af kontaminerede arealer og foderafgrøder, 5) påbud om, at kreaturer, der går på græs, tages på stald, 6) påbud om, at dyr, der dør eller aflives, skal undersøges af en dyrlæge, medmindre Fødevarestyrelsen har meddelt fritagelse herfor, 7) påbud om, at mejeriet skal afhente mælk fra smittede eller mistænkte besætninger sidst på ruten, eller 8) påbud om, at den besætningsansvarlige skal iværksætte gnaver- og insektbekæmpelse efter Fødevarestyrelsen anvisning.
 § 9. Hvis en smittet eller mistænkt besætning udsættes, må genindsættelse af dyr tidligst ske 30 dage efter udsættelsen, medmindre Fødevarestyrelsen har godkendt rengøring og desinfektion.
 § 10. Den ansvarlige for en smittet eller mistænkt besætning skal give meddelelse om forholdet til alle, der kommer i kontakt med besætningen, herunder ved levering til slagteri, mejeri eller destruktionsanstalt, indtil besætningen erklæres IBR-fri, jf. § 11, eller mistanken i øvrigt afkræftes.
 Stk. 2. Den ansvarlige for en smittet eller mistænkt besætning skal straks underrette alle modtagere af dyr, der har forladt besætningen indenfor 30 dage før påvisningen.
 § 11. En besætning, som er fundet smittet i henhold til § 6, kan igen anses for IBR-fri, hvis der ved undersøgelse af blodprøver fra besætningens dyr fra samtlige epidemiologiske enheder ikke påvises reaktioner for IBR.
 Stk. 2. De i stk. 1 nævnte prøver må tidligst være udtaget 30 dage efter, at samtlige smittede dyr er fjernet fra besætningen, og der må ikke i denne periode være fjernet dyr fra besætningen, medmindre disse umiddelbart forinden har været blodprøveundersøgt for IBR med negativt resultat.
Transport af dyr fra mistænkte og smittede besætninger § 12. Kvæg fra smittede eller mistænkte besætninger må kun flyttes fra besætningen, hvis det føres direkte til slagtning eller til destruktion.
Dyr til slagtning skal være ledsaget af en af Fødevarestyrelsen godkendt passerseddel.
 Stk. 2. Afhentning og indtransport af kvæg til slagtning skal af vognmanden tilrettelægges således, at kvæget under transporten ikke kommer i kontakt med dyr fra besætninger, der anses fri for IBR.
 Stk. 3. Efter aflæsning af kvæget på slagtestedet skal den person, der har ansvaret for transporten, sørge for, at transportmidlet og genstande, der har været anvendt i forbindelse med transporten, renses og desinficeres.
Overvågning § 13. Fra samtlige mælkeleverende besætninger beliggende uden for Sønderjylland skal mejeriet kvartalsvis udtage leverandørmælkeprøver til undersøgelse for antistoffer mod IBR.
 Stk. 2. Fra samtlige mælkeleverende besætninger beliggende i Sønderjylland skal mejeriet månedligt udtage leverandørmælkeprøver til undersøgelse for antistoffer mod IBR.
 Stk. 3. Fra samtlige mælkeleverende besætninger, der har indsat importerede kreaturer i besætningen, skal mejeriet månedligt udtage leverandørmælkeprøver i de følgende 6 måneder til undersøgelse for antistoffer mod IBR.
Stk. 4. Fra mælkeleverende besætninger, der ikke leverer mælk til et mejeri beliggende her i landet, er det ejeren eller den ansvarlige for besætningen, der skal påse, at de i stk. 1-3 nævnte mælkeprøver udtages og indsendes til undersøgelse på et af Fødevarestyrelsen godkendt laboratorium.
Prøverne skal udtages af en uvildig person og udtages som en repræsentativ prøve af tankmælken.
Indsendelsen af mælken skal ske efter aftale med laboratoriet og på en sådan måde, at mælken kan undersøges, når den ankommer til laboratoriet § 14. Fra samtlige ikke-mælkeleverende besætninger skal slagteriet efter Fødevarestyrelsens anvisninger månedligt udtage en slagteblodprøve til undersøgelse for antistoffer mod IBR af ét dyr i det omfang, der slagtes dyr fra besætningen.
Dog skal der fra samtlige ikke-mælkeleverende besætninger, der har indsat importerede kreaturer i besætningen, i de følgende 6 måneder månedligt udtages to slagteblodprøver til undersøgelse for antistoffer mod IBR, i det omfang der slagtes dyr fra besætningen.
 § 15. De i § 14 nævnte blodprøver skal efter udtagelse opbevares på køl og sendes til undersøgelse på et godkendt laboratorium senest 4 hverdage efter udtagelsen.
Stk. 2. Slagterierne skal etablere rutiner til kontrol af leverede kreaturers oprindelse og identitet samt udtagning og fremsendelse af blodprøver.
For at sikre, at prøvesvaret refererer til det prøvede dyr, skal det udtagne prøvemateriale, resultatet af undersøgelsen og de data, som leveres til CHR-databasen, ske med reference til dyrets CKR-nummer.
Etiketter på prøvebeholdere og eventuelle tilhørende blanketter skal kunne aflæses maskinelt.
 Stk. 3. De i stk. 2 nævnte rutiner skal beskrives skriftligt, og skal forelægges Fødevarestyrelsen til godkendelse.
 Stk. 4. De i § 13 nævnte leverandørmælkeprøver samt de i § 4, stk. 1, § 8, nr. 3, og § 14 nævnte blodprøver skal undersøges på et af Fødevarestyrelsen godkendt laboratorium.
Stk. 5. Findes de i stk. 1 nævnte prøver positive, skal dette resultat bekræftes ved undersøgelse på DTU Veterinærinstituttet.
Resultaterne af de i stk. 1 nævnte undersøgelser indberettes til CHR.
 Stk. 6. De i § 14 nævnte blodprøver og mælkeprøver kan anvendes til overvågning for andre sygdomme samt til brug ved beredskabsøvelser.
Vaccination § 16. Vaccination mod IBR er ikke tilladt.
Betaling § 17. Udgifterne til undersøgelser af de i § 3, stk. 2, nævnte prøver betales af Fødevarestyrelsen.
Alle andre udgifter, som afholdes i medfør af denne bekendtgørelse, er Fødevarestyrelsen uvedkommende.
Straf og ikrafttrædelse § 18. Med bøde straffes den, der 1) overtræder § 2, § 3, stk. 1 eller 2, § 5, stk. 2, § 7, § 9, § 10, §§ 12-14, § 15, stk. 1-5, eller § 16, eller 2) undlader at efterkomme påbud eller forbud efter § 4 eller § 8.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 19. Bekendtgørelsen træder i kraft den 1. januar 2016.
 Stk. 2. Bekendtgørelse nr. 29 af 19. januar 2006 om IBR-infektion hos kvæg ophæves.
