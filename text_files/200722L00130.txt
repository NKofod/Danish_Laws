Fremsat den 27. marts 2008 af transportministeren (Carina Christensen) Forslag til Lov om ændring af lov om færgefart (Ændringer som følge af cabotagesejladsforordningen m.v.) § 1 I lov nr. 398 af 2. juni 1999 om færgefart, som ændret ved § 9 i lov nr. 1075 af 17. december 2002 og § 14 i lov nr. 581 af 24. juni 2005, foretages følgende ændringer:
 1. Efter § 1 indsættes:
»§ 1 a.  Der kan pålægges forpligtelser til offentlig tjeneste og ydes betaling herfor i overensstemmelse med cabotagesejladsforordningen (Rådets forordning om anvendelse af princippet om fri udveksling af tjenesteydelser inden for søtransport i medlemsstaterne (cabotagesejlads)).« 2. § 2, stk. 1-3, ophæves, og i stedet indsættes:
 »§ 2. Staten og kommuner kan drive færgeruter med henblik på at sikre en effektiv opfyldelse af samfundets behov for drift af færgeruter uden at foretage udbud.
 Stk. 2. Staten og vedkommende kommunalbestyrelse kan i overensstemmelse med cabotagesejladsforordningen indgå kontrakt om forpligtelser til offentlig tjeneste, herunder om betaling for varetagelsen af samfundets behov for driften af en færgerute, til, fra eller mellem øer eller mellem kyststrækninger, når befordring ad land vil indebære en åbenbart uforholdsmæssig omvej.
Stk. 3. Hvis en færgerute mellem flere kommuner drives af en kommune i henhold til stk. 1 eller efter aftale med en kommune i henhold til stk. 2, fastlægges færgedriften efter forhandling mellem de berørte kommuner.
En kommune, der i forbindelse med kommunalreformen har overtaget aktier i et færgeselskab, herunder mere end halvdelen af aktierne heri, kan fortsætte sit engagement i det pågældende selskab.
Stk. 4. Hvis der indgås kontrakt med et offentligt ejet selskab om betaling for varetagelsen af offentlig tjeneste, omfattes aftalen af cabotagesejladsforordningens artikel 4.« 3. § 2, stk. 5, der bliver stk. 6, affattes således:
»Stk. 6. Transportministeren sikrer den samfundsbegrundede færgebetjening med passagerer, post og gods til og fra Bornholm.
Den samfundsbegrundede færgebetjening udbydes i overensstemmelse med cabotagesejladsforordningen.« 4. § 3 og § 4 affattes således:
 »§ 3. For så vidt angår færgeruter, hvor transportministeren eller en kommune sikrer den samfundsbegrundede færgedrift, kan transportministeren eller vedkommende kommunalbestyrelse pålægge andre ikke at drive færgefart på den pågældende færgerute, når transportministeren eller den pågældende kommune selv varetager driften af en færgerute, og hensynet til opretholdelse af en færgerute i særlig grad taler derfor.
 Stk. 2. Når hensynet til opretholdelse af en færgerute i særlig grad taler derfor, kan transportministeren og vedkommende kommunalbestyrelse, når der indgås kontrakt med en operatør om varetagelsen af færgedriften som offentlig tjeneste, i overensstemmelse med cabotagesejladsforordningen give en operatør eneret til at drive en færgerute.
 Stk. 3. Eneret efter stk. 1 indebærer, at ingen andre må drive færgefart på den pågældende færgerute.
 Stk. 4. Når hensynet til opretholdelse af en færgerute med forpligtelser til offentlig tjeneste gør det påkrævet at begrænse adgangen til at udføre færgefart på kommercielle vilkår på den pågældende rute, men dette hensyn kan varetages uden pålæg eller meddelelse af eneret efter stk. 1, fastsætter transportministeren eller vedkommende kommunalbestyrelse de betingelser, der skal opfyldes af operatører, der på kommercielle vilkår vil udføre færgefart på den pågældende rute.
 Stk. 5. De betingelser, der fastsættes efter stk. 4, skal fastlægge de minimumskrav til den kommercielle besejlings hyppighed og fordeling over sæsonen, der er nødvendige for at sikre, at forpligtelserne til offentlig tjeneste kan opfyldes på rimelige økonomiske vilkår.
 § 4. Kontrakter omfattet af § 2, stk. 2 eller 4, kontrakter som følge af pålæg efter § 2, stk. 5, og tildeling af eneret efter § 3, stk. 2, kan kun indgås efter forudgående EU-udbud eller anden fremgangsmåde, som er fastsat af transportministeren efter stk. 2. Betingelser i stedet for tildeling af eneret til en operatør efter § 3, stk. 4 og 5, kan kun fastsættes, når det har været bekendtgjort som en mulighed sammen med et forudgående EU-udbud eller anden fremgangsmåde, som er fastsat af transportministeren efter stk. 2. Udbuddet kan omfatte en periode på højst 6 år, jf. dog stk. 2.
Stk. 2. Transportministeren kan efter forhandling med velfærdsministeren og økonomi- og erhvervsministeren fastsætte nærmere regler om udbud, herunder om, at udbud efter stk. 1 i nærmere bestemte tilfælde kan undlades, og at tidsgrænsen i nærmere bestemte tilfælde kan fraviges.« 5. § 5, stk. 1, affattes således:
»Udbud efter § 4 foretages af den myndighed, som agter at indgå kontrakt om at yde betaling efter § 2, stk. 2, eller den myndighed, som agter at give eneret eller fastsætte betingelser efter § 3.« 6. § 5, stk. 3, ophæves.
7. I § 5, stk. 5, der bliver stk. 4, ændres »stk. 4« til: »stk. 5« 8. I § 7 indsættes som stk. 2:
»Stk. 2. Transportministeren kan desuden overlade sine beføjelser efter loven til at foretage udbud og sikre driften af en statslig færgerute til en kommune.
En kommunes afgørelser i forbindelse med udbud og drift af en færgerute efter 1. pkt. kan påklages til Klagenævnet for Udbud efter bestemmelsen i § 6. Kommunens afgørelse og Klagenævnets afgørelse kan ikke indbringes for transportministeren.« 9. Efter § 7 indsættes:
»§ 7 a.
Med bøde straffes den, der driver færgefart i strid med en eneret eller overtræder pålæg eller betingelser efter § 3. I regler, der udfærdiges i medfør af loven, kan der fastsættes straf af bøde for overtrædelse af reglerne.
Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Lovforslagets baggrund og formål I åbningsskrivelse af 27. juli 1998 påpegede Kommissionen bl.a. over for de danske myndigheder, at der var uoverensstemmelse mellem forordning (EØF) nr. 3577/92 vedrørende anvendelse af princippet om fri udveksling af tjenesteydelser inden for søtransport i medlemsstaterne (cabotagesejlads) og den daværende danske lov nr. 32 af 21. marts 1874 om bestyrelsen af færgevæsenet.
Kommissionen påpegede, at loven måtte tilpasses forordningen.
De danske myndigheder besvarede denne henvendelse i brev af 25. september 1998 og forelagde et udkast til lov om færgefart, som blev drøftet med Kommissionen.
Efter at have drøftet flere udkast til ændring af den nationale lovgivning gav de danske myndigheder den 6. juli 1999 Kommissionen underretning om lov nr. 398 af 2. juni 1999 om færgefart, hvorved loven af 21. marts 1874 blev ophævet.
 Med baggrund i den nye lov forelagde Kommissionen den 19. oktober 2000 en supplerende åbningsskrivelse med klagepunkter om manglende overensstemmelse mellem visse bestemmelse i denne lov og forordningen.
Som opfølgning herpå meddelte den daværende regering i brev af 20. december 2000, at den var indstillet på at ændre færgefartsloven i fornødent omfang.
Efterfølgende blev ændringer flere gange drøftet med Kommissionen.
Det var bl.a.
Kommissionens holdning, at cabotagesejladsforordningen indebar, at samtlige færgeruter med offentlig forpligtelse til færgesejlads skulle udbydes.
 De danske myndigheder fandt det uhensigtsmæssigt at foretage udbud af alle færgeruter til de danske småøer, og rettede henvendelse herom til Kommissionen med henblik på at få Kommissionen til at fastsætte en minimumsgrænse for pligten til at foretage udbud.
 Kommissionen vedtog således i oktober 2003 efter dansk henvendelse, at færgeruter med færre end 100.000 passagerer årligt blev undtaget fra kravet om udbud.
Senere besluttede Kommissionen  ligeledes efter henvendelse fra den danske transportminister  at hæve grænsen for pligten til at foretage udbud til 300.000 passagerer på årsbasis.
For de færgeruter, der på årsbasis havde mindre end 300.000 passagerer, gjaldt, at der kunne foretages en mindre omfattende interessetilkendegivelsesrunde.
Der henvises herved til meddelelse (KOM (2003) 595 endelig af 22. december 2003 fra Kommissionen til Europa-Parlamentet, Rådet, Det Europæiske Økonomiske og Sociale Udvalg og Regionsudvalget om fortolkningen af Rådets forordning (EØF) nr. 3577/92 om anvendelse af princippet om fri udveksling af tjenesteydelser inden for søtransport i medlemsstaterne (cabotagesejslads), som senere ændret ved meddelelse af 11. maj 2006 (KOM (2006) 195 endelig).
I brev af 4. juli 2006 sendte Kommissionen en begrundet udtalelse til Danmark om mangelfuld anvendelse af Rådets forordning nr. 3577/92 vedrørende cabotagesejlads.
Kommissionen fandt herved, at den danske færgefartslovgivning fortsat på visse punkter ikke harmonerede med EU-reglerne på området.
Regeringen svarede i brev af 20. september 2006 bl.a., at EU-forordninger og den fortolkning, der knytter sig hertil er direkte gældende i Danmark med forrang for national ret, hvorfor cabotagesejladsforordningen naturligvis vil skulle anvendes forud for bestemmelserne i færgefartsloven, i det omfang færgefartslovens bestemmelser måtte give anledning til tvivl.
Med henblik på at undgå usikkerhed vedrørende retsgrundlaget meddelte regeringen dog, at den var indstillet på  som led i en samlet løsning af sagen - at foreslå enkelte justeringer af færgefartsloven, således at hverken færgefartsloven eller bemærkningerne hertil giver anledning til misforståelser eller tvivl.
Efterfølgende har nærværende forslag til ændringer af færgefartsloven været drøftet med Kommissionen, der i brev af 22. oktober 2007 har meddelt, at den ikke har bemærkninger til dette lovforslag om ændring af færgefartsloven.
Kommissionens brev af 22. oktober 2007 er vedlagt som bilag 2 til lovforslaget.
2. Lovforslagets hovedindhold Lovforslaget indeholder de ændringer, som er fornødne med henblik på at bringe færgefartsloven i overensstemmelse med cabotagesejladsforordningen, samt mindre justeringer, herunder af ordensmæssig karakter.
 Lovforslaget præciserer, at der kan pålægges forpligtelser til offentlig tjeneste og ydes betaling herfor i overensstemmelse med Rådets forordning (EØF) nr. 3577/92 af 7. december 1992 om anvendelse af princippet om fri udveksling af tjenesteydelser inden for søtransport i medlemslandene (cabotagesejlads). Forpligtelser til offentlig tjeneste benævnes i det følgende PSO, der er en forkortelse af det engelske begreb (Public Service Obligations).
 Lovforslaget præciserer endvidere, at staten og kommuner som myndighed selv kan drive færgeruter med henblik på at sikre en effektiv opfyldelse af samfundets behov for drift af færgeruter uden at foretage udbud.
 Staten og vedkommende kommunalbestyrelse kan herudover i overensstemmelse med cabotagesejladsforordningen kan indgå kontrakt om at yde andre betaling for forpligtelsen til at varetage driften af færgeruter med offentlig forpligtelse til sejlads til, fra eller mellem øer eller mellem kyststrækninger, når transport ad land vil medføre en åbenbart uforholdsmæssig omvej.
 Endvidere præciseres det i lovforslaget, at en kommune, der i forbindelse med kommunalreformen har overtaget aktier i et færgeselskab, herunder eventuelt mere end halvdelen af aktierne heri, kan fortsætte sit engagement i det pågældende selskab.
 Hvis der indgås kontrakt med et offentligt ejet selskab, uanset om det er staten eller en kommune, der helt eller delvist ejer selskabet, omfattes en sådan kontrakt ligeledes af cabotagesejladsforordningens artikel 4. Forslaget præciserer retsstillingen og er begrundet i Kommissionens ønske om en præcisering.
 Hvis staten eller kommunen selv varetager færgedriften uden at indgå kontrakt med andre herom, f.eks. med et privat eller offentligt ejet selskab, er der ikke krav om, at sådan færgefart skal overlades til andre efter et udbud.
Lovforslaget indeholder ændringer af mulighederne for at give en operatør eneret til at drive en færgerute. Ændringerne foreslås med henblik på at bringe færgefartsloven i overensstemmelse med cabotagesejladsforordningen.
Eneret kan således gives, når hensynet til opretholdelse af en færgerute i særlig grad taler derfor, og i øvrigt i overensstemmelse med cabotagesejladsforordningen, herunder bl.a. om udbud af en sådan eneret til at drive en færgerute.
 Endvidere præciseres, at det tilsvarende - når hensynet til opretholdelse af en færgerute i særlig grad taler derfor - i tilfælde hvor staten eller en kommune har besluttet selv at varetage driften af en færgerute, kan pålægges andre ikke at drive færgefart på den pågældende rute, dvs. heller ikke på kommercielle vilkår.
Et pålæg eller tildeling af en eneret indebærer, som nævnt, at ingen andre kan drive færgefart på den pågældende færgerute, heller ikke på kommercielle vilkår.
Begrundelsen for en sådan mulighed for at gribe ind i forhold til en mulig konkurrerende kommerciel færgedrift er hensigten om i videst muligt omfang at begrænse størrelsen af den offentlige kontraktbetaling til operatøren for forpligtelserne til offentlig tjeneste.
Hvis der ikke var sådanne muligheder, måtte det påregnes, at kontraktbetalingen alt andet lige kunne risikere at ville blive højere, idet operatøren måtte kalkulere med en risiko for mindre rentabilitet f.eks. i sommerperioder, hvor andre færgeselskaber på kommercielt grundlag kunne have en økonomisk interesse i at udføre færgedrift på den pågældende rute.
Hvis dette hensyn kan varetages uden pålæg eller eneret, kan der fastsættes forpligtelser, der skal opfyldes af operatører, der på kommercielle vilkår vil have adgang til at udføre færgefart på den pågældende rute.
I forbindelse med udbud eller interessetilkendegivelse af en sådan færgerute vil det blive annonceret, at der vil kunne fastsættes en sådan forpligtelse eller andre forpligtelser af tilsvarende karakter i forhold til eventuel samtidig kommerciel færgefart på ruten.
 Det foreslås desuden, at transportministeren eller vedkommende kommunalbestyrelse fastsætter det nærmere omfang af den kommercielle færgefart på den pågældende færgerute.
Færgefartsloven foreslås endvidere ændret således, at det tydeligt fremgår, at der skal foretages EU-udbud af færgeruter, medmindre andet er fastsat.
Transportministeren kan fastsætte bestemmelser om udbud, herunder om at udbud i nærmere bestemte tilfælde kan undlades.
Ministeren har med hjemmel heri og i overensstemmelse med Kommissionens fortolkningsmeddelelse (COM (2003) 595 endelig, som ændret ved COM (2006) 196 endelig) udstedt bekendtgørelse nr. 1334 af 14. december 2005 om færgefart, hvorefter EU-udbud for så vidt angår færgeruter med mindre end 300.000 passagerer på årsbasis kan undlades, og i stedet for kan for disse færgeruter gennemføres en mere enkelt procedure i form af indkaldelse af interessetilkendegivelser.
Endvidere foreslås, at kontraktperioden kan udgøre op til 6 år i modsætning til de 5 år, der er gældende i dag.
 Det foreslås endvidere, at ministeren får hjemmel til at overlade sine beføjelser til at foretage udbud og sikre driften af en færgerute til en kommune.
Endelig foreslås, at overtrædelse af færgefartslovens § 3 straffes med bøde.
Forslaget er begrundet i præventive hensyn med henblik på, at bestemmelserne i § 3 overholdes.
Tilsvarende forhold kan gøre sig gældende for så vidt angår regler, der fastsættes i medfør af loven, og det foreslås derfor, at der bliver mulighed for heri at fastsætte straf af bøde for overtrædelser.
3. Økonomiske og administrative konsekvenser for staten, regioner og kommuner Forslaget har ikke økonomiske og administrative konsekvenser for det offentlige.
 4. Økonomiske og administrative konsekvenser for erhvervslivet m.v.
Forslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser i et omfang, der berettiger, at lovforslaget bliver forelagt virksomhedspanelet.
Forslaget bør derfor ikke forelægges Økonomi- og Erhvervsministeriets virksomhedspanel.
5. Miljømæssige konsekvenser Forslaget har ikke miljømæssige konsekvenser.
6. Administrative konsekvenser for borgerne Lovforslaget har ingen administrative konsekvenser for borgerne.
7. Forholdet til EU-retten Kommissionen har rejst traktatkrænkelsessag mod Danmark på grund af mangelfuld anvendelse af Rådets forordning (EØF) nr. 3577/92 vedrørende cabotagesejlads.
Lovforslaget sigter på at bringe færgefartsloven i overensstemmelse med EU-retten vedrørende cabotagesejlads, bl.a. således at der ikke bliver tale om statsstøtte.
Efter cabotagesejladsforordningens artikel 9 skal medlemsstaterne rådføre sig med Kommissionen inden vedtagelsen af love i henhold til forordningen.
De foreslåede ændringer af færgefartsloven er derfor forinden blevet afklaret med Kommissionen, der ikke har haft bemærkninger, jf. bilag 2.
 8. Hørte myndigheder og organisationer m.v.
 Lovforslaget har været sendt i høring hos Småøernes færgeselskaber, Sammenslutningen af Danske Småøer, Danmarks Rederiforening, Sund & Bælt Holding A/S og Kommunernes Landsforening.
 Høringssvarene vil blive fremsendt til Folketingets Trafikudvalg ledsaget af de kommentarer, som udtalelserne måtte give anledning til.
9. Sammenfattende skema Samlet vurdering af lovforslagets konsekvenser Bemærkninger til lovforslagets enkelte bestemmelser Til § 2 Bilag 1 Lovforslaget sammenholdt med gældende lov Bilag 2 (oversættelse til dansk) Bruxelles, den 22.10.2007 D(2007) 323315 Vedr.: Overtrædelsesprocedure nr. 98/4239. Cabotagesejlads i Danmark.
Hr. ambassadør Ved brev af 16. maj 2007 tilsendte de danske myndigheder Kommissionen et lovforslag, der skal tjene til at bringe den danske lovgivning vedrørende cabotagesejlads i Danmark i overensstemmelse med Rådets forordning (EØF) nr. 3577/92.
Efter at have gennemgået det pågældende lovforslag må vi konstatere, at for så vidt angår bestemmelserne om muligheden for at give eneret på besejling af en given cabotagerute, ville det have været at foretrække, hvis der i princippet kun kunne indrømmes en sådan eneret i særligt begrundede tilfælde.
Det er imidlertid muligt at godkende den mekanisme, der er beskrevet i lovforslaget, og ifølge hvilken der kan udstedes eksklusivlicenser, medmindre det kan godtgøres, at der er behov for at fastholde en rute med andre midler.
For hver rute, for hvilken der indrømmes enekoncession, er det vigtigt at sikre, at der på forhånd føres bevis for, at der ikke findes andre løsninger.
Kommissionen kan også acceptere, at muligheden for at fravige de forpligtelser, der følger af Rådets forordning med hensyn til udbud vedrørende kontrakter om offentlig tjeneste, principielt indsættes i loven, og at denne suppleres med en ministeriel bekendtgørelse, der begrænser denne mulighed til ruter med under 300 000 passagerer om året, jf.
Kommissionens fortolkning af forordningen i meddelelsen af 23. december 2003 (KOM(2003) 595). Der må imidlertid ikke efterfølgende udstedes lovgivning, der ændrer ved rækkevidden af denne fravigelse.
 Kommissionen kan ligeledes acceptere de af lovforslagets bestemmelser, der vedrører muligheden for at indgå kontrakter om offentlig tjeneste på ruter mellem kystområder, når transport ad landjorden ville medføre en uforholdsmæssig stor forlængelse af transportruten.
 Lovforslaget kan derfor anses for at afhjælpe de mangler, der var omhandlet i de klagepunkter, der blev meddelt Danmark i den begrundede udtalelse af 4. juli 2006.
 De bedes snarest muligt tilsende os den endelige lovtekst.
