Fremsat den 10. december 2009 af Mette Gjerskov (S), Ole Vagn Christensen (S), Benny Engelbrecht (S), Torben Hansen (S), Ole Hækkerup (S) og Flemming Møller Mortensen (S) Forslag til folketingsbeslutning om Danmark som førende elbilnation Folketinget pålægger regeringen at etablere en infrastruktur, der gør elbiler tilgængelige for flest mulige danskere.
Der skal afsættes i alt 400 mio. kr. i årene 2010-2011 med henblik på at etablere mere end 20.000 ladestationer til almindelig opladning og 2.000 ladestationer til lynopladning.
Danmark skal være verdens førende nation med hensyn til elbiler.
Målet er 100.000 elbiler i 2015.
Bemærkninger til forslaget Elbiler er godt for klimaet.
Alt peger på, at fremtidens grønne bil vil køre på elektricitet.
I takt med, at vi øger andelen af vedvarende energi i vores elsystem, vil elbiler blive mere og mere klimavenlige.
Samtidig reducerer elbiler mængden af udstødningsgasser i byerne og reducerer støjen fra bilerne.
Danmark skal være det første land i verden med et landsdækkende net af ladestationer.
Det skal være attraktivt for producenter af elbiler at sælge til et dansk marked.
En central forudsætning for flere elbiler er, at infrastrukturen er på plads.
Socialdemokraterne vil sætte skub i udviklingen ved at opbygge mere end 20.000 ladestationer til elbiler.
Udviklingen frem mod en grønnere bilpark i Danmark skal ikke stoppes af mangelen på opladningsfaciliteter.
Bilejeren betaler selv strømmen ved abonnementsordninger eller via dankort.
Samtidig vil Socialdemokratiet reservere gratis parkering til elbiler, gøre det billigere at køre over Storebælt i elbiler og fremme offentlige indkøb af elbiler.
Elbiler er ikke kun for folk med egen carport For elbilejere med carport eller garage er udfordringerne ved at etablere opladningsfaciliteter til at overse  der skal blot etableres et stik i garagen eller carporten, hvilket må gøres for egen regning.
Det er imidlertid ikke alle potentielle elbilejere, der har en garage eller carport at oplade deres miljøvenlige biler i.
Beboere i lejligheder eller rækkehuse uden en tilknyttet parkeringsplads har ikke noget sted at sætte et stik op.
Det er en betydelig barriere for introduktionen af elbiler, og Socialdemokratiet vil derfor opføre 20.000 ladestationer til almindelig opladning på steder, hvor biler holder i længere perioder.
Det gælder for eksempel i boligforeninger, alment boligbyggeri, store arbejdspladser, stationer, samkørselsknudepunkter eller offentlige parkeringspladser i boligområder.
Lynopladningsfaciliteter Opladningsfaciliteter ved parkeringspladser i bymidten og ved indkøbscentre m.v. er af en anden type, da de skal kunne tilbyde en hurtigere opladning ved højere spænding og derfor er dyrere.
Kommuner og private aktører såsom DONGs Better Place-projekt skal kunne søge om støtte.
Der gives støtte på op til 100.000 kroner pr. station, således at der vil kunne finansieres mindst 2.000 sådanne ladestationer.
Økonomi Socialdemokratiet vil afsætte 200 mio. kr. over 2 år til at finansiere opførelse af ladestationer til almindelig opladning på steder, hvor biler holder i længere perioder.
Baseret på erfaringer fra blandt andet Oslo Kommune vil opstilling af en sådan ladestation koste ca. 10.000 kr. i gennemsnit.
De 200 mio. kr. vil altså kunne finansiere opstilling af i alt 20.000 ladestationer.
Herudover vil vi afsætte yderligere 200 mio. kr. til etablering af opladningsfaciliteter med hurtigere opladning ved indkøbscentre, sportshaller og lign.
Disse lynopladningsstationer kan koste op mod 100.000 kr. pr. stk.
Forslaget skal ses i lyset af planerne om afgiftsfritagelse af elbiler.
Den samlede investering i opladningsfaciliteter til elbiler vil være 400 mio. kr.
Forslaget er en del af Socialdemokratiets klimajobplan, der skal skabe tusindvis af klimajob med en investering på 4 mia. kr. i 2010 og 2011.
Skriftlig fremsættelse Mette Gjerkov (S):
 Forslag til folketingsbeslutning om Danmark som førende elbilnation.
(Beslutningsforslag nr.
B 82).
