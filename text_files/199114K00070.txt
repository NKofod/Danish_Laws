Nr BTL 70 Betænkning over Forslag til lov om naturbeskyttelse   

 Nr L 70 1991-92, 1. samling Afgivet af Miljø- og Planlægningsudvalget Afgivet: 19911212 Udvalget har behandlet lovforslaget i en række møder og har herunder stillet spørgsmål til miljøministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Danmarks Naturfredningsforening, Danmarks Ornitologiske Forening, Danmarks Sportsfiskerforbund, Dansk Skovforening, Danske Husmandsforeninger, De Danske Landboforeninger, Friluftsrådet, Geografisk Centralinstitut, Københavns Universitet, og Ø-foreningen.
 Der er af miljøministeren, af et flertal og af et mindretal stillet  

 ændringsforslag, hvorom henvises til de ledsagende bemærkninger.
 Som bilag til betænkningen er optrykt to af udvalget stillede spørgsmål  

 til miljøministeren og dennes svar herpå, Miljøministeriets notat af 22.  

 november 1991 om »Bestemmelse i naturbeskyttelsesloven om  

 beskyttelsesbræmmer langs vandløb og søer« og Justitsministeriets  

 skrivelse af 10. august 1987 til Skov- og Naturstyrelsen vedrørende  

 indførelse af bræmmer omkring visse naturtyper.
Vedrørende undtagelse af visse arealer fra bestemmelserne i  

 lovforslagets § 3 Miljøministeren har i bemærkningerne til lovforslaget tilkendegivet, at  

 naturtyper, der er dannet, fordi der efter aftale med en offentlig myndighed  

 i en nærmere angivet periode er gennemført en særlig driftsform på et areal,  

 vil blive undtaget fra bestemmelserne i lovforslagets § 3. Dette svarer til  

 de gældende regler.
 Et flertal (udvalget med undtagelse af Fremskridtspartiets medlem) finder,  

 at denne undtagelsesordning bør administreres på en sådan måde, at  

 landmændene tilskyndes til også af egen drift at foretage naturforbedringer.  

 Aftaler, der omfattes af undtagelsesordningen, bør derfor også kunne indgås  

 med amtsrådet i tilfælde, hvor forslag til naturforbedring udarbejdes på  

 grundejerens eget initiativ og uden tilskud fra offentlige myndigheder.
Vedrørende beskyttelsen af sten- og jorddiger i lovforslagets § 4 Miljøministeren har over for udvalget oplyst, at han agter at udmønte  

 hjemmelen i § 5 således, at han udsteder en bekendtgørelse, som i en  

 indledningsfase begrænser den generelle beskyttelse til at angå de jord- og  

 stendiger, der er optegnet på det officielle kort.
På lidt længere sigt er  

 det hensigten, at denne ordning skal afløses af en konkret udpegning.
Amtsrådet kan i ganske særlige tilfælde dispensere fra forbudet mod at  

 foretage ændringer i tilstanden af de beskyttede diger.
Udvalget har taget  

 dette til efterretning, men påpeger, at der, indtil den konkrete udpegning  

 har fundet sted, skal udvises tilbageholdenhed med dispensationer.
Vedrørende reklame på idrætsanlæg Miljøministeren har over for udvalget oplyst, at han anser den fastsatte  

 beskyttelse af det åbne land mod unødige reklamer for et centralt led i  

 naturbeskyttelseslovforslaget.
 På denne baggrund har miljøministeren tilkendegivet, at han i medfør af  

 bemyndigelsesbestemmelsen i § 67, stk. 2, vil fastsætte regler om, efter  

 hvilke retningslinjer amtsrådet kan tillade reklamer på idrætsanlæg under  

 inddragelse af Overfredningsnævnets praksis og under hensyn til idrætslivet.  

 Eksempelvis vil det i sådanne retningslinjer kunne bestemmes, at reklamer kun  

 må have en vis størrelse og udformning og kun må opstilles i forbindelse med  

 klubhuse og andre bygningsanlæg.
 Flertallet kan tilslutte sig dette.
Vedrørende offentlighedens adgang til naturen Udvalget kan tilslutte sig ministerens ændringsforslag til § 27, stk. 4,  

 der præciserer, at den videregående adgang, som offentligheden i dag har til  

 skove, der ejes af staten, kommuner, folkekirken og offentlige stiftelser,  

 kan videreføres i en bekendtgørelse.
 Udvalget har noteret sig, at ministeren i en opfølgende bekendtgørelse vil  

 fastsætte regler, hvorefter cykling i de offentligt ejede skove og i skove,  

 som ejes af offentlige stiftelser, fortsat ikke er tilladt uden for veje og  

 stier.
 Udvalget har noteret sig ministerens tilkendegivelse om, at  

 bekendtgørelser, som udstedes i medfør af lovforslagets § 27 om  

 offentlighedens adgang til naturen, vil blive forhandlet med de berørte  

 parter.
 Udvalget har drøftet, om bestemmelserne om offentlighedens adgang til  

 udyrkede arealer er udformet på en sådan måde, at der er mulighed for at  

 beskytte ynglende fugle på ubeboede øer og holme.
Udvalget konstaterer, at der i § 27, stk. 1 og stk. 3, er hjemmel for  

 amtsrådet/miljøministeren til at afskære offentlighedens adgang f.eks. til  

 ubeboede øer og holme.
Udvalget har med tilfredshed noteret sig, at  

 ministeren efter konkret vurdering vil træffe de fornødne foranstaltninger,  

 dersom et amtsråd ikke i tilstrækkeligt omfang beskytter rugende fugle.  

 Udvalget har endvidere med tilfredshed noteret sig, at ministeren vil  

 igangsætte en oplysningskampagne for sejlere.
Vedrørende ral- og sandsugning, stenfiskeri og klapning i marine  

 områder Om ral- og sandsugning og stenfiskeri lægger et flertal (udvalget med  

 undtagelse af Fremskridtspartiets medlem) vægt på, at der i henhold til den i  

 sidste samling vedtagne råstoflov skal ske en stramning af mulighederne for  

 råstofindvinding på havbunden.
 Miljøministeren har på denne baggrund i forlængelse af besvarelsen af  

 udvalgets spørgsmål 17, som er omdelt på L 70 - bilag 24, udtalt over for  

 udvalget:
Hovedsigtet er efter råstoflovens § 22 at udlægge en række konkret  

 fastlagte indvindingsområder, hvor indvindingen koncentreres.
Der fastlægges  

 vilkår for indvinding og efterbehandling.
For EF-fuglebeskyttelsesområder er stenfiskning efter bekendtgørelse nr.  

 506 af 25. april 1990 blevet forbudt.
Det vil sige, at den generelle  

 opsigelse af tilladelserne, som den 1. juli 1989 er sket med 10 års varsel,  

 ikke har betydning for stenfiskeri i EF-fuglebeskyttelsesområderne, hvor der  

 fra 1990 har været et umiddelbart forbud.
 Med hensyn til ral- og sandsugning lægger flertallet til grund, at  

 ministeren i henhold til råstofloven vil begrænse indvindingen således, at  

 EF-fuglebeskyttelsesområder vil blive friholdt for nye råstofindvindinger, og  

 at man i løbet af en kortere årrække vil gøre den igangværende  

 råstofindvinding færdig i disse områder.
 For lavvandede områder i øvrigt, det vil sige områder med lavere vanddybde  

 end 6 m, finder flertallet det afgørende, at der ved administrationen af  

 råstofloven lægges stor vægt på at skåne de naturmæssige værdier i disse  

 områder.
Miljøministeren har oplyst, at Skov- og Naturstyrelsen i samarbejde med  

 brancheorganisationerne er i færd med at tilvejebringe et materiale til  

 udlægning af konkret fastlagte råstofindvindingsområder.
Flertallet lægger  

 vægt på, at dette arbejde afsluttes snarest muligt, og at  

 råstofindvindingsområder som hovedregel ikke udpeges i de lavvandede områder.
 Miljøministeren har i denne forbindelse oplyst, at han vil anmode Skov- og  

 Naturstyrelsen om at færdiggøre arbejdet og fremkomme med forslag til den  

 fremtidige administration af råstofloven på dette område senest den 1. juli  

 1992 samtidig med naturbeskyttelseslovens ikrafttræden.
 Flertallet forudsætter, at forslaget fremsendes til udvalget.
 Om klapning lægger flertallet vægt på, at det i Miljøstyrelsens kommende  

 vejledning om klapning af optaget havbundsmateriale bliver præciseret, at  

 fremtidige klappladser kun undtagelsesvis kan udlægges i  

 EF-fuglebeskyttelsesområder.
 I det foreliggende udkast til vejledning, som forventes udsendt til  

 afsluttende høring inden årets udgang, anbefales det, at amtskommunen som led  

 i den fremtidige administration optager forhandling med de havne i  

 amtskommunerne, som har regelmæssige behov for klapning, for at finde egnede  

 klappladser uden for EF-fuglebeskyttelsesområder, som kan benyttes i længere  

 tid.
Klapning i EF-fuglebeskyttelsesområder vil således ophøre, når givne  

 klaptilladelser udløber, bortset fra undtagelsessituationer vedrørende  

 begrænsede mængder af uforurenet tilstrømningsmateriale fra visse små  

 lystbåde- og fritidshavne.
Tilladelser er sædvanligvis givet for en 5-årig  

 periode.
 Miljøministeren har oplyst, at han vil anmode Miljøstyrelsen om at  

 færdiggøre vejledningen, således at den foreligger primo 1992.
 For lavvandede områder kan miljøministeren om klapning oplyse, at  

 Miljøstyrelsen i den kommende vejledning om klapning vil præcisere, at  

 klapning som hovedregel ikke må finde sted i lavvandede områder.
I øvrigt vedrørende lavvandede marine områder Beskyttelsesinteresserne på de marine områder forudsættes ifølge både den  

 gældende lovgivning og lovforslaget varetaget i første række gennem  

 speciallovgivningen og udøvelse af statens højhedsret, idet dog  

 naturbeskyttelseslovforslagets § 51 i lighed med naturfredningslovens § 60  

 også giver mulighed for at frede konkrete områder ved bekendtgørelse.
 En væsentlig del af de særlig betydningsfulde lavvandede områder er udlagt  

 som Ramsar- og EF-fuglebeskyttelsesområder, således at der her gennemføres en  

 kvalificeret beskyttelse af de naturfredningsmæssige interesser.
 Flertallet har overvejet, om der burde indføres en generel beskyttelse af  

 lavvandede marine områder ud til 6 meters vanddybde, svarende til  

 biotopbeskyttelsesreglerne i lovforslagets § 3.
 Flertallet har dog afstået fra at fremsætte ændringsforslag, idet man har  

 noteret sig ministerens tilsagn dels om, at der senest 1. juli 1992 vil  

 foreligge et forslag til den fremtidige administration af råstofloven, et  

 forslag, som vil lægge stor vægt på at beskytte de naturmæssige værdier i de  

 lavvandede områder, dels om, at Miljøstyrelsens kommende vejledning om  

 klapning præciserer, at klapning som hovedregel ikke kan finde sted på  

 lavvandede områder.
Vedrørende forudgående offentlighed i sager om bygge- og  

 beskyttelseslinjer, der afgøres af kommunalbestyrelsen Udvalget har med tilfredshed noteret sig ministerens løfte om, at der i  

 medfør af § 67, stk. 2, fastsættes regler, hvorefter kommunalbestyrelsen  

 først kan meddele dispensation, når der er forløbet 2 uger, efter at  

 kommunalbestyrelsen har givet skriftlig orientering om ansøgningen dels til  

 naboerne til den omhandlede ejendom og andre, som efter kommunalbestyrelsens  

 vurdering har interesse i sagen, dels til de foreninger eller lignende med  

 lokalt tilhørsforhold, som over for kommunalbestyrelsen har fremsat skriftlig  

 anmodning om at blive orienteret om ansøgninger.
 Dette svarer i princippet til de regler, der gælder for  

 kommunalbestyrelsens dispensationer fra lokalplanlægningen efter  

 planlægningslovens § 20. Der vil således ikke blive tale om, at  

 kommunalbestyrelsen skal indarbejde nye rutiner eller regler, da dette  

 naboorienteringsprincip allerede er gældende i planlægningslovgivningen.
 Udvalget er opmærksom på, at den »forudgående offentlighed« ikke  

 ændrer på mulighederne for efterfølgende klage.
 Herefter indstiller et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget) lovforslaget til  

vedtagelse med de af ministeren og de af flertallet stillede  

 ændringsforslag.
 Et mindretal (Det Konservative Folkepartis, Venstres og  

 Centrum-Demokraternes medlemmer af udvalget) indstiller lovforslaget til  

vedtagelse med de af miljøministeren stillede ændringsforslag.
 Mindretallet protesterer mod, at et flertal i forbindelse med denne lov  

 låser sig fast på 2-meter-bræmmer langs vandløb, og henviser til de i  

 betænkningen optrykte svar samt notatet fra miljøministeren og skrivelsen fra  

 justitsministeren.
Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de af mindretallet stillede  

 ændringsforslag.
Endvidere kan mindretallet tiltræde de af miljøministeren  

 under nr. 7, 8, 13, 14, 15, 16, 17, 18, 20, 21, 22, 23 og 26 stillede  

 ændringsforslag.
Mindretallet kan ikke tiltræde lovforslaget i dets nuværende form og  

 mener, at lovforslaget undergraver grundlovens klare regler i § 73 om den  

 private ejendomsret.
I grundlovens § 73 står der, at ejendomsretten er  

 ukrænkelig, og at ingen kan tilpligtes at afstå sin ejendom, uden hvor  

 almenvellet kræver det.
Endvidere kan det kun ske ifølge lov og mod  

 fuldstændig erstatning.
 Det er Fremskridtspartiets holdning, at loven om naturbeskyttelse er en  

 indgriben i den private rådighedsret over for de private grundejere, uden at  

 man samtidig fra statens side betaler den grundlovshjemlede fuldstændige  

 erstatning til lodsejeren.
Offentlighedens adgang til private skove er udvidet til også at omfatte  

 stier.
Fremskridtspartiet frygter, at denne udvidelse for offentligheden til  

 også at cykle på befæstede stier vil give fortolkningsproblemer.
Udvidelsen  

 vil også kunne skade flora og fauna, og det er bestemt ikke nogen særlig  

 effektiv måde at overholde lovens formålsparagraf om »at beskytte  

 naturen med dens bestand af vilde dyr og planter samt deres levesteder«  

 på.
Fremskridtspartiet kan i den forbindelse henvise til, at man i  

 spørgsmålet om befæstede stier eller veje kan få problemer med bl.a. de  

 såkaldte mountainbikecykler.
 Det er også betænkeligt, at der under borgerlig regering sker en  

 indskrænkning i beplantningsretten i en afstand af 150 m fra søer på 3 ha  

 samt i reglerne om omfanget af gødskning på visse arealer.
 Fremskridtspartiet har dog undladt at stille ændringsforslag om disse ting  

 under henvisning til, at der blandt de involverede interesseorganisationer er  

 opnået enighed.
 Fremskridtspartiet havde gerne set, at lovens § 39 om erstatning også  

 havde omfattet offentlighedens adgang til udyrkede arealer.
 Til slut skal nævnes, at lovforslaget desværre på trods af den lange  

 tilblivelsestid indeholder en række ministerbeføjelser og ukendte  

 følgeregler.
 Et tredje mindretal (Kristeligt Folkepartis medlem af udvalget)  

 indstiller lovforslaget til vedtagelse med de af miljøministeren  

 stillede ændringsforslag.
 Mindretallet er enig med flertallet om, at der bør indføres 2-m-bræmmer  

 langs søer og vandløb, men mindretallet har den opfattelse, at de landmænd,  

 hvis dyrkningsmulighed herved indskrænkes, bør have erstatning.
Derfor ønsker mindretallet først at indføre bræmmer, når det juridiske og  

 økonomiske grundlag for erstatning er afklaret.
Som konsekvens af denne  

 holdning vil mindretallet hverken stemme for eller imod ændringsforslag nr.  

 25 og 11.
Ændringsforslag Af miljøministeren, tiltrådt af et flertal (udvalget med  

 undtagelse af FP):
Til § 1 1) Efter stk. 2 indsættes som nyt stykke:
»Stk. 3. Der skal ved lovens administration lægges vægt på  

 den betydning, som et areal på grund af sin beliggenhed kan have for  

 almenheden.« Af et mindretal (FP):
Til § 3 2) I stk. 1 ændres arealangivelsen »100 m2« til:  

 »500 m2«.
 3) Stk. 2, nr. 4, udgår.
 Af miljøministeren, tiltrådt af et flertal (udvalget med  

 undtagelse af FP):
Til § 16 4) I stk. 1 indsættes efter »ikke« ordene:  

 »placeres bebyggelse, campingvogne og lignende eller«.
 5) Stk. 2 udgår, og i stk. 3, der bliver stk. 2,  

 udgår ordene »og 2«.
Til § 17 6) Stk. 1, 1. pkt., affattes således:
»Der må ikke placeres bebyggelse, campingvogne og lignende inden for  

 en afstand af 300 m fra skove.« Af miljøministeren, tiltrådt af udvalget:
Til § 19 7) Paragraffen affattes således:
»§ 19. Der må ikke opføres bebyggelse med en højde over 8,5 m  

 inden for en afstand af 300 m fra en kirke, medmindre kirken er omgivet af  

 bymæssig bebyggelse i hele beskyttelseszonen.« Til § 21 8) Stk. 2, nr. 4, affattes således:
»4) mindre oplysningsskilte vedrørende næringsdrift eller virksomhed  

 opsat på egen ejendom eller ved indkørsel til egen ejendom fra nærmeste  

 offentlige vej eller private fællesvej.
De nærmere regler herom fastsættes af  

 miljøministeren.« Af et mindretal (FP):
 9) I stk. 3 ændres ordet »Amtsrådet« til:
 »Kommunalbestyrelsen«.
Til § 24 10) Paragraffen udgår.
 Af et flertal (S, SF og RV):
 11) I stk. 4 indsættes efter 1. pkt. som nyt punktum:
»Bestemmelsen gælder heller ikke de bræmmer langs vandløb og søer,  

 som efter lov om vandløb skal holdes udyrkede, medmindre de grænser op til  

 arealer, der er åbne for offentlighedens adgang.« Af miljøministeren, tiltrådt af et flertal (udvalget med  

 undtagelse af FP):
Til § 26 12) Stk. 3 affattes således:
»Stk. 3. Ejeren kan på samme måde forbyde færdsel ad private  

 enkeltmandsveje og -stier på dage, hvor der holdes jagt, eller hvor færdslen  

 på grund af intensivt landbrugsarbejde kan være forbundet med fare.« Af miljøministeren, tiltrådt af udvalget:
Til § 27 13) Stk. 4 affattes således:
»Stk. 4. Miljøministeren kan fastsætte regler, hvorefter  

 offentligheden sikres en videregående adgang til statsejede arealer end nævnt  

 i §§ 22-26. Ministeren kan endvidere fastsætte regler, hvorefter  

 offentligheden sikres en videregående adgang end nævnt i § 23 til skove, der  

 ejes af kommuner, folkekirken eller offentlige stiftelser.
Der kan fastsættes  

 regler om, at videregående adgang betinges af en afgift.« Til § 34 14) I stk. 1 indsættes efter »miljøministeren«  

 ordene: »eller amtsrådet«.
Til § 35 15) Stk. 3 affattes således:
»Stk. 3. I Københavns og Frederiksberg Kommuner vælger  

 vedkommende kommunalbestyrelse 1 medlem.
Det andet medlem udpeges af  

 miljøministeren.« 16) I stk. 4 indsættes efter 1. pkt. som nyt punktum:
»Suppleanten for formanden skal være dommer.« 17) I stk. 5 indsættes efter »formanden« ordene:  

 »og dennes suppleant«.
 18) Efter stk. 7 indsættes som nyt stykke:
»Stk. 8. Miljøministeren kan bestemme, at beføjelserne som  

 formand under nævnets behandling af en fredningssag skal udøves af  

 suppleanten for formanden, selv om formanden ikke er forhindret i at deltage  

 i sagen.« Stk. 8 og 9 bliver herefter stk. 9 og 10.
 Af miljøministeren, tiltrådt af et flertal (udvalget med  

 undtagelse af FP):
Til § 51 19) Efter stk. 1 indsættes som nyt stykke:
»Stk. 2. Til varetagelse af de formål, der er nævnt i § 1,  

 kan fredningsnævnet i forbindelse med beslutninger om fredninger på land  

 gennemføre fredninger på tilgrænsende lavvandede dele af søterritoriet, når  

 der knytter sig en særlig interesse i at medtage dise områder under  

 fredningen.
Bestemmelserne i § 33, stk. 2-4, §§ 35-38, §§ 40-44 og § 50  

 finder også anvendelse på fredninger på søterritoriet.« Af miljøministeren, tiltrådt af udvalget:
Til § 64 20) I stk. 2 indsættes efter 1. pkt. som nyt punktum:
»Ved rådets sammensætning skal der tilstræbes en afbalanceret  

 repræsentation for henholdsvis erhvervsorganisationer og natur- og  

 friluftsorganisationer.« Til § 65 21) Stk. 2 affattes således:
»Stk. 2. Amtsrådet kan gøre undtagelse fra bestemmelsen i §  

 19 og i landzone fra § 16, stk. 1, og § 17, stk. 1.« 22) I stk. 4 udgår efter »§ 16, stk. 1« ordene  

 »og 2«.
Til § 89 23) I stk. 1, nr. 1, udgår efter »§ 16, stk. 1«  

 ordene »og 2«.
 Af miljøministeren, tiltrådt af et flertal (udvalget med  

 undtagelse af FP):
Til § 95 24) I nr. 2 indsættes efter »§ 24, stk. 4: »og  

 6«.
 Af et flertal (S, SF og RV):
Til § 100 25) Paragraffen affattes således:
 »§ 100. I lov nr. 302 af 9. juni 1982 om vandløb foretages  

 følgende ændringer:
 Efter § 7 indsættes som ny paragraf:
»§ 7 a.
Vandløbsmyndighedens tilladelse eller godkendelse  

 efter denne lov kræves ikke til udførelse af foranstaltninger, som er påbudt  

 i en fredning efter lov om naturbeskyttelse.
Spørgsmål om erstatning i  

 anledning af sådanne foranstaltninger afgøres efter reglerne i lov om  

 naturbeskyttelse.« 2. § 69 affattes således:
 »§ 69. Dyrkning, jordbehandling, plantning, jf. dog § 34,  

 terrænændring, anbringelse af hegn, jf. dog § 29, og opførelse af bygværker  

 må ikke foretages i en bræmme på 2 m langs åbne vandløb og søer.
Stk. 2. Vandløbsmyndigheden kan i regulativer for offentlige  

 vandløb bestemme, at det i stk. 1 anførte skal overholdes for større arealer  

 end 2-m-bræmmer ved åbne vandløb, samt fastsætte bredden af det areal, det er  

 nødvendigt at råde over ved maskinel udførelse af vedligeholdelsesarbejder i  

 henhold til § 31, stk. 1.«» Af miljøministeren, tiltrådt af udvalget:
Til § 101 26) Efter stk. 1 indsættes som nyt stykke:
»Stk. 2. Miljøministeren kan dog bestemme, at de efter stk. 1  

 opretholdte krav til fredningsplanernes tilvejebringelse og indhold kan  

 fraviges i særlige tilfælde.« Stk. 2 og 3 bliver herefter stk. 3 og 4.
Bemærkninger Til nr. 1 Ændringsforslaget præciserer, at ligesom efter naturfredningsloven skal  

 der ved lovens administration lægges vægt på den betydning, som et areal på  

 grund af sin beliggenhed kan have for almenheden.
Dette beliggenhedskriterium  

 vil f.eks. have betydning i forhold til bynære rekreative arealer.
Til nr. 2 Med ændringsforslaget ønskes at opretholde de gældende regler om, at der  

 ikke uden tilladelse må ændres på en sø, hvis denne er større end 500 m2.
Til nr. 3 Ændringsforslaget undtager ferske enge og overdrev for bestemmelserne om  

 beskyttelse, idet der heller ikke i dag er landmænd, som går i gang med  

 f.eks. dræning, på grund af de lave kornpriser m.v.
Til nr. 4 og 5 Ændringsforslaget vedrørende stk. 1 medfører, at bebyggelse m.v. er  

 forbudt inden for sø- og åbeskyttelseslinjen i både landzone, byzone og  

 sommerhusområder.
Forbudet omfatter dog ikke undtagelserne i stk. 2, der  

 tidligere var stk. 3. I landzone kan amtsrådet dispensere fra stk. 1, mens  

 dispensationskompetencen tilkommer kommunalbestyrelsen i byzone og  

 sommerhusområder, jf. lovforslagets § 65, stk. 2 og 4, samt  

 ændringsforslagene nr. 21 og 22.
Til nr. 6 Ændringsforslaget medfører, at det gældende bebyggelsesforbud efter  

 skovbyggelinjen gælder både i landzone og i byzone og sommerhusområder.
I  

 landzone kan amtsrådet dispensere fra stk. 1, men dispensationskompetencen  

 tilkommer kommunalbestyrelsen i byzone og sommerhusområder, jf. lovforslagets  

 § 65, stk. 2 og 4, samt ændringsforslag nr. 21.
Til nr. 7 I det foreliggende lovforslag er bestemmelsen om kirkebyggelinjen udformet  

 således, at forbudet mod at placere bygninger med en højde over 8,5 m  

 omfatter byggeri »i landzone« inden for 300 m fra kirker.
Denne  

 afløser den gældende lovs udtryk »det åbne land«.
 Der kan imidlertid forekomme situationer, også i byzone, hvor hensynet til  

 kirkernes omgivelser taler mod bebyggelse med en større højde end ovenfor  

 angivet.
 Ændringsforslaget tager højde herfor, idet det indeholder en hovedregel,  

 hvorefter alle kirker afkaster byggelinje i princippet svarende til  

 fortidsminderne, men således at dette ikke gælder for kirker, som har  

 bebyggelse i hele beskyttelseszonen.
Til nr. 8 Den nye formulering af § 21, stk. 2, nr. 4, skal ses som en imødekommelse  

 af et ønske om, at erhvervsvirksomheder eller lignende, som er beliggende i  

 det åbne land, skal kunne opstille oplysningsskilte ved offentlig eller  

 privat vej, selv om de pågældende virksomheder ikke ejer den grund, hvorpå  

 skiltet ønskes opsat.
Til nr. 9 Gennem ændringsforslaget bliver det kommunalbestyrelsen og ikke amtsrådet,  

 der dispenserer fra reglerne om friluftsreklamer, idet det altid har været  

 Fremskridtspartiets opfattelse, at beslutningerne skal træffes så tæt på  

 borgerne som muligt.
Til nr. 10 Lovforslagets § 24 giver offentligheden fri adgang til at færdes på  

 privatejede, udyrkede arealer fra solopgang til solnedgang i en afstand af  

 150 m fra beboelses- og driftsbygninger, uden at staten har ønsket at betale  

 erstatning for denne offentlige færdsels- og opholdsret til den enkelte  

 grundejer.
Det betyder, at den private grundejer, som f.eks. et år har valgt af  

 driftsmæssige hensyn at braklægge nogle jorder, vil kunne se frem til  

 diskussioner med vildt fremmede mennesker, som mener, at der er tale om  

 udyrkede arealer og ikke vekseldrift.
Skal landmanden og den private  

 grundejer undgå at have vildt fremmede mennesker rendende rundt på sine  

 jorder, er pågældende nødsaget til at bekoste den i loven krævede  

 »forsvarlige« indhegning.
 Man kan diskutere for og imod offentlighedens uhindrede adgang til private  

 jorder, men Fremskridtspartiet finder det urimeligt, at der under en  

 borgerlig regering vedtages ekspropriationslignende lovgivning med  

 indskrænkning af rådighedsretten over privat ejendom, uden at man samtidig  

 betaler en fuldstændig erstatning for offentlighedens opholds- og adgangsret.
Til nr. 11 Ændringsforslaget er en konsekvens af den foreslåede ændring af  

 vandløbsloven, hvorefter der skal udlægges dyrkningsfri bræmmer langs vandløb  

 og søer.
Forbudet mod offentlighedens adgang til disse bræmmer gælder dog  

 ikke i de tilfælde, hvor der i medfør af andre bestemmelser er adgang til  

 bræmmerne.
Det vil typisk være tilfældet, hvor bræmmen er en del af et større  

 udyrket areal, hvortil der er offentlig adgang.
Ordet »arealer«  

 omfatter ikke veje, hvilket betyder, at der ikke bliver adgang til bræmmen,  

 blot fordi en vej, der er offentligt tilgængelig, krydser bræmmen.
Til nr. 12 Med ændringsforslaget præciseres det, at bestemmelsen kun giver ejeren  

 mulighed for midlertidige lukninger, og at lukningen skal være begrundet i  

 fare for de færdende.
Endvidere er bestemmelsens anvendelsesområde begrænset til private  

 enkeltmandsveje og -stier.
Hermed understreges, at bestemmelsen ikke giver  

 ejeren ret til ensidigt at tilsidesætte de vejberettigedes ret til at færdes  

 uhindret ad private fællesveje, og at jagt og intensivt landbrugsarbejde skal  

 tilrettelægges under skyldig hensyntagen til færdendes sikkerhed.
Til nr. 13 Ændringsforslaget skyldes, at Miljøministeriet er blevet opmærksom på, at  

 bestemmelsen i stk. 4, som fastslår miljøministerens ret til at fastsætte  

 regler, der sikrer offentligheden en videregående adgang til statsejede  

 arealer end nævnt i §§ 22-26, er formuleret for snævert.
Med hjemmel i  

 ændringsforslaget kan miljøministeren videreføre reglerne i den gældende  

 bekendtgørelse nr. 79 af 9. januar 1989 om offentlighedens adgang til skove,  

 der ejes af staten, kommuner, folkekirken og offentlige stiftelser.
Disse  

 regler giver bl.a. offentligheden ret til at ride i disse skove.
Til nr. 14 Ændringsforslaget svarer til den nuværende regel i naturfredningslovens §  

 11, hvorefter både miljøministeren og amtsrådet kan nedlægge et foreløbigt  

 forbud forud for rejsning af en fredningssag.
Til nr. 15 Ændringsforslaget svarer til den gældende naturfredningslovs § 3, stk. 1.
Til nr. 16, 17 og 18 I det foreliggende lovforslag er det et hovedprincip, at der kun skal være  

 eet fredningsnævn i hvert amt.
Denne ordning anses for at styrke  

 fredningsnævnenes behandling af fredningssagerne.
 Der kan imidlertid opstå situationer, hvor et fredningsnævn midlertidigt  

 er særlig overbelastet på grund af flere større ressourcekrævende  

 fredningssager, der rejses samtidig.
Ændringsforslaget tager højde for den situation, at der i perioder kan  

 versere så mange fredningssager i et enkelt amt, at det for at sikre sagernes  

 færdiggørelse inden for en rimelig tid kan være ønskeligt at lade  

 formandsfunktionen i en eller flere sager udøve af formandens suppleant, som  

 efter stk. 4 også skal være dommer.
Den væsentligste arbejdsbyrde påhviler  

 således dommeren, der sammen med sekretæren skal forberede sagen samt udforme  

 selve afgørelsen.
Formanden kan i denne forbindelse supplere nævnet med en  

 ekstra sekretær.
 Den foreslåede ændring af § 35, stk. 5, er en konsekvensrettelse heraf.
Den foreslåede ændring af § 35, stk. 8, skaber den fornødne hjemmel for  

 miljøministeren til at bestemme, at formandens suppleant kan fungere som  

 formand for fredningsnævnet under behandlingen af en fredningssag.
Nævnets  

 sammensætning er i øvrigt uændret.
Herved kan den situation undgås, at der  

 ophobes sager i fredningsnævnet på grund af, at nævnet skal behandle flere  

 meget store og særlig belastende fredningssager på een gang.
Til nr. 19 Ændringsforslaget giver mulighed for, at fredningsnævnene kan træffe  

 beslutning om fredning af kystnære arealer på søterritoriet.
Denne hjemmel  

 forudsættes alene anvendt i tilfælde, hvor der i forbindelse med et  

 fredningsinitiativ på land knytter sig en særlig interesse til at træffe  

 fredningsbestemmelser for de tilstødende lavvandede marine områder.  

 Fredningsnævnenes beslutninger om fredning på søterritoriet kan således kun  

 ske som accessorium til samtidig fredning af landarealer.
Det forudsættes  

 endvidere, at der ikke ved en sådan ordning sker indgreb i relation til  

 allerede eksisterende eller godkendte anlæg på søterritoriet, herunder  

 bestående havneområder. Ændringsforslaget medfører ej heller begrænsninger i  

 mulighederne for at gennemføre et offentligt anlægsarbejde i henhold til en  

 anlægslov, idet loven har den virkning, at fredningen fortrænges.
Til nr. 20 Det følger af lovforslagets § 64, stk. 2, at amtsrådene har frihed til at  

 sammensætte de grønne råd, så de opfylder de lokale behov.
I bemærkningerne  

 til § 64, stk. 2, er det dog angivet, at det må forudsættes, at  

 jordbrugsorganisationer, Danmarks Naturfredningsforening og Friluftsrådet har  

 sæde i rådene.
Ved ændringsforslaget præciseres det, at rådene skal  

 sammensættes således, at der tilstræbes en afbalanceret repræsentation fra  

 henholdsvis erhvervsorganisationer og natur- og friluftsorganisationer.
Til nr. 21 Ændringsforslaget er en konsekvens af, at ændringsforslaget til § 19  

 ændrer kirkebyggelinjens rækkevidde, således at denne gælder uanset  

 zonestatus.
Amtsrådet får dispensationskompetencen både i landzone, byzone og  

 sommerhusområder.
Endvidere er ændringsforslaget til § 65, stk. 2, en  

 konsekvens af, at ændringsforslaget til § 17, stk. 1, genindfører  

 skovbyggelinjen i landzone svarende til naturfredningslovens bestemmelser  

 herom.
Amtsrådet får kompetence til at dispensere i landzone.
Til nr. 22 og 23 Ændringsforslaget er en konsekvens af, at lovforslagets § 16, stk. 2,  

 udgår som følge af ændringsforslaget til § 16, stk. 1.
Til nr. 24 Indføjelsen om, at frikommunelovens § 24, stk. 6, ophæves, er en  

 konsekvens af, at lovforslagets § 69 fastsætter, at det er miljøministeren,  

 der har kompetencen til at ophæve bygge- og beskyttelseslinjerne for nærmere  

 angivne områder.
De frihedskommuneforsøg, der eventuelt er godkendt i henhold  

 til frikommunelovens § 24, stk. 6, forbliver i kraft, jf. lovforslagets §  

 101, stk. 3.
Til nr. 25 Efter de gældende bestemmelser i vandløbslovens § 69 må der ikke dyrkes  

 eller plantes m.v. så nær et vandløb, at dets vedligeholdelse, fyldens  

 oplægning eller tilsynets færdsel hindres.
Disse regler gælder for ethvert  

 vandløb.
Vandløbsmyndigheden kan for offentlige vandløb i regulativer  

 fastsætte nærmere bestemmelser herom, herunder fastsætte den præcise afstand  

 fra vandløbet (vandløbsstrækningen), som skal overholdes.
Den fastlagte dyrkningsfri bræmme kan i regulativerne variere fra 1 til 2  

 m.
Herudover har de fleste regulativer bestemmelser om, at der ved maskinel  

 oprensning af vandløb skal benyttes et areal varierende fra 8 til 12 m langs  

 vandløb.
 Denne ordning foreslås afløst af bestemmelserne i ændringsforslaget.
I den foreslåede affattelse af § 69, stk. 1, foreslås generelt fastlagt en  

 2 m bred bræmme langs alle åbne vandløb og søer.
I bræmmen må der efter  

 ændringsforslaget ikke dyrkes, foretages jordbehandling, plantes, hegnes  

 eller bygges.
Den foreslåede bestemmelse angiver, at den dyrkningsfri bræmme  

 er en »åkant« som en del af vandløbet. Åkanten skal bevares og  

 sikres i en stabil tilstand, så risikoen for udskridninger mindskes bl.a. i  

 forbindelse med jordbrugets anvendelse af tunge maskiner.
Dette vil resultere  

 i et mindsket behov for omkostningskrævende og miljømæssigt belastende  

 oprensning.
Den fysiske vandløbskvalitet vil udvikle sig i overensstemmelse  

 med de hydrauliske kræfter i vandløbet og dermed sikre en vandløbskvalitet,  

 der er tilfredsstillende i både afstrømnings- og miljømæssig henseende.
 Det kan oplyses, at alene de søer, der kun har een bredejer, og som ikke  

 indgår i et åbent vandløbssystem eller i øvrigt har til- eller fraløb gennem  

 dræn, er undtaget fra reglen i stk. 1.
 § 69, stk. 2, giver vandløbsmyndigheden adgang til at beskytte større  

 arealer ved vandløbene end de 2 m.
 Hensynet til at lette eller overhovedet muliggøre vedligeholdelse af  

 vandløbet vil ofte være tilgodeset ved kravet i stk. 1, men i stk. 2 er det  

 som en opretholdelse af de gældende regler foreslået, at vandløbsmyndigheden  

 for offentlige vandløb kan fastlægge et særligt arbejdsområde, hvis dette er  

 påkrævet af hensyn til vedligeholdelsen.
Ændringsforslaget indeholder ingen bestemmelser om erstatning til de  

 grundejere, hvis ejendom berøres af kravet i stk. 1 om opretholdelse af en  

 dyrkningsfri bræmme.
Indgrebet har karakter af en generel, erstatningsfri  

 regulering.
 Det kan i denne forbindelse oplyses, at Justitsministeriet i et responsum  

 af 10. august 1987 til Skov- og Naturstyrelsen i anledning af det på dette  

 tidspunkt påtænkte forslag om generelle dyrkningsfri bræmmer udtalte, at  

 indgreb i form af sådanne bræmmer efter Justitsministeriets opfattelse må  

 antages at have karakter af en generel, erstatningsfri regulering.  

 Justitsministeriets responsum er optrykt som bilag.
 Også på baggrund af de hidtil gældende regler om bræmmer i vandløbsloven  

 må den foreslåede generelle lovbestemmelse derfor anses som en almindelig  

 regulering af ejendomsrettens grænser.
Til nr. 26 Det følger af Miljøministeriets bekendtgørelse nr. 859 af 14. december  

 1988 om ikrafttræden af forskellige bestemmelser i lov om ændring af  

 forskellige miljø- og planlægningslove, der forudsættes opretholdt, jf.  

 lovforslagets § 101, stk. 1, at de fredningsplaner, der efter de hidtidige  

 regler skal udarbejdes af amtsrådene (»Førstegenerationsplanerne«),  

 skal færdiggøres og godkendes efter de hidtidige regler.
 Der er imidlertid ved ændringsforslaget foreslået indsat en beføjelse for  

 miljøministeren til i ganske særlige tilfælde at fravige de krav, der gælder  

 for fredningsplanernes tilvejebringelse og indhold.
 Bestemmelsen er ikke udtryk for et ønske om generelt at fravige kravene  

 til fredningsplanerne.
Ændringsforslaget tilsigter derimod at skabe mulighed for, at de for  

 førstegenerationsfredningsplanerne opretholdte krav i den konkrete situation  

 kan fraviges af miljøministeren.
Dette kunne f.eks. komme på tale, hvis  

 regionplanlægningen, hvori fredningsplanhensynet skal indgå, jf. § 6 i  

 planlægningsloven, sikrer varetagelsen af de hensyn, der ligger bag  

 opretholdelsen af kravene til fredningsplanlægningen. Ændringsforslaget er  

 især fremsat for at tilgodese problemerne i hovedstadsområdet, hvor der med  

 nedlæggelsen af Hovedstadsrådet foreligger en ny situation.
Hovedstadsrådet  

 havde på tidspunktet for dets nedlæggelse udført en omfattende  

 fredningsplanlægning, men ikke udarbejdet en egentlig fredningsplan for  

 hovedstadsområdet.
 Det bemærkes i denne forbindelse, at det vil være meningsløst at kræve  

 udarbejdelse af egentlige fredningsplaner for Københavns og Frederiksberg  

 Kommuner.
Helen Beim (S) Henning Gjellerod (S) Martin Glerup (S) Lise Hækkerup  

 (S) Henning Nielsen (S) Løvig Simonsen (S) Trøjborg (S) Gade (SF) nfmd.  

Svend Aage Jensen (CD) Eva Møller (KF) Rønholt (KF) Peter Hansen-Nord (V)  

 Hanne Severinsen (V) Bodil Thrane (V) Aage Brusgaard (FP) fmd.
Lone  

 Dybkjær (RV) Glønborg (KRF) Nogle af udvalgets spørgsmål til miljøministeren og dennes besvarelse  

 heraf Spørgsmål nr. 12:
 Ministeren bedes redegøre for, hvorledes der teknisk kan indføjes en  

 bestemmelse om bræmmer langs søer og vandløb.
 Svar:
 I Skov- og Naturstyrelsens notat af 22. november 1991, som jeg har  

 oversendt til udvalget med skrivelse af 26. november 1991, er der givet en  

 udførlig redegørelse for de spørgsmål, der rejses, hvis der indsættes en  

 bestemmelse i naturbeskyttelsesloven om beskyttelsesbræmmer langs vandløb og  

 søer.
 Teknisk vil der være følgende muligheder for at udarbejde en generel  

 bestemmelse om beskyttelsesbræmmer i 2 m bredde langs vandløb og søer i  

 Miljøministeriets lovgivning:
 1) Bestemmelsen indsættes i naturbeskyttelsesloven samtidig med, at den  

 gældende bestemmelse i vandløbslovens § 69 om dyrkningsfri bræmmer  

 opretholdes.
 2) Bestemmelsen indsættes i naturbeskyttelsesloven, og vandløbslovens § 69  

 ophæves.
 3) Bestemmelsen indsættes i vandløbsloven.
 Model 1: Bestemmelsen indsættes i naturbeskyttelsesloven samtidig med, at  

 den gældende bræmmebestemmelse, vandløbslovens § 69, opretholdes.
Ud fra en formel betragtning vil det ligge inden for  

 naturbeskyttelseslovens formålsbestemmelse at indsætte en bestemmelse om  

 bræmmer langs vandløb og søer i naturbeskyttelsesloven, ligesom det vil være  

 muligt at opretholde den gældende bræmmebestemmelse i vandløbsloven ved siden  

 af en ny generel bræmmebestemmelse i naturbeskyttelsesloven.
Men som der er  

 redegjort for i notatet af 22. november, vil denne løsningsmodel indebære  

 indholdsmæssige og administrative vanskeligheder.
Endvidere vil denne løsning  

 have væsentlige økonomisk-administrative konsekvenser for især amtskommuner,  

 idet bemærkes at en nøjere vurdering af størrelsen af de amtskommunale  

 merudgifter vil bero på forhandlinger med Amtsrådsforeningen i Danmark.
 Model 2: Bestemmelsen indsættes i naturbeskyttelsesloven, og  

 vandløbslovens § 69 ophæves.
 De gældende bestemmelser i vandløbslovens § 69 har en entydig sammenhæng  

 med bestemmelserne om vandløbsvedligeholdelse og adgangen til at fastsætte  

 supplerende regler om bræmmernes præcise udstrækning af hensyn til  

 vedligeholdelsen.
 Vandløbslovens regler vil derfor ikke fuldstændig kunne erstattes af en  

 generel bræmmebestemmelse i naturbeskyttelsesloven, der ikke regulerer de  

 fysiske forhold i vandløbene som sådan.
 Herudover vil de under løsningsmodel 1 nævnte indholdsmæssige og  

 administrative vanskeligheder samt de økonomisk-administrative konsekvenser  

 stort set også gøre sig gældende for denne løsningsmodel.
 Model 3: Bestemmelsen indsættes i vandløbsloven.
Som anført i notatet af 22. november har den foreslåede bræmmebestemmelse  

 nær sammenhæng med de øvrige bestemmelser i vandløbsloven.
En indsættelse af  

 bestemmelsen i vandløbsloven vil derfor sikre, at bestemmelsen kan afstemmes  

 med de øvrige regler, der regulerer vandløbenes fysiske forhold i snæver  

 forstand.
Herved undgås dobbeltadministration.
 Herudover vil indsættelse af en sådan bestemmelse i vandløbsloven  

 formentlg være udgiftsneutral, idet en nærmere vurdering af de  

 økonomisk-administrative konsekvenser dog vil bero på forhandlinger med de  

 kommunale organisationer.
Konklusion På baggrund af ovennævnte betragtninger finder jeg, at indsættelse af en  

 bræmmebestemmelse i vandløbsloven i givet fald vil være at foretrække, idet  

 denne ordning vil sikre en så smidig og enkel administration som muligt.
 Ændring af vandløbsloven vil kunne ske ved et ændringsforslag til § 100 i  

 naturbeskyttelseslovforlaget om konsekvensændringer af vandløbsloven.
Hvis der indsættes en generel bestemmelse om dyrkningsfri bræmmer, bør §  

 24 i naturbeskyttelseslovforslaget formentlig suppleres med en bestemmelse  

 om, at reglerne om offentlighedens adgang til udyrkede arealer ikke gælder  

 beskyttelsesbræmmer langs vandløb og søer, medmindre de grænser op til  

 arealer, der er åbne for offentlighedens adgang.
Der henvises til § 24, stk.  

 4, i det tidligere af miljøministeren den 23. januar 1991 fremsatte forslag  

 til lov om naturbeskyttelse (L 75).
 Spørgsmål nr. 27:
»Ministeren bedes oplyse, om en landmand - må lade sine kreaturer gå helt ned til vandkanten, eller om der skal  

 hegnes langs med bræmmen, - må slå vegetation, - er pligtig at bortfjerne flyvehavre.« Svar:
 I de overvejelser, der har været gjort i forbindelse med en eventuel  

 indførelse af en bestemmelse om generelle dyrkningsfri bræmmer i  

 vandløbsloven, har følgende været lagt til grund:
Hovedsigtet med en sådan bestemmelse er at undgå dyrkning af afgrøder i  

 bræmmerne og herved undgå gødskning og udskridning til vandløbene forårsaget  

 af kørsel med landbrugsmaskiner.
Dyrkning og dertil knyttet jordbehandling  

 m.v. vil således ikke være tilladt efter bestemmelsen.
Med hensyn til spørgsmålet om landmandens pligt til bekæmpelse af  

 flyvehavre ændrer den foreslåede bræmmebestemmelse ikke ved den nuværende  

 retstilstand.
Dette spørgsmål reguleres fortsat alene af  

 Landbrugsministeriets lov nr. 148 af 24. april 1975 om bekæmpelse af  

 flyvehavre.
Den foreslåede bræmmebestemmelse pålægger ikke landmanden en generel pligt  

 til at opsætte hegn op til bræmmearealerne.
Bestemmelsen viderefører  

 henvisningen til vandløbslovens § 29, hvorefter vandløbsmyndigheden i  

 forbindelse med arealer ved vandløb, der benyttes til græsning med løsgående  

 husdyr, kan påbyde bredejere at anbringe og vedligeholde forsvarligt hegn.
Bilag 2 MILJØMINISTERIET Skov- og Naturstyrelsen Lovgruppen 22. november 1991 Notat om bestemmelse i naturbeskyttelsesloven om beskyttelsesbræmmer  

 langs vandløb og søer 1. Indledning Forslaget til lov om naturbeskyttelse (L 70) indeholder ikke forslag til  

 bestemmelser om beskyttelsesbræmmer langs vandløb og søer, idet spørgsmålet  

 om bræmmer må ses i nær sammenhæng med vandløbslovgivningen.
 Hensynet til naturbeskyttelsen må i første række varetages gennem de  

 styrkelser af den generelle biotopsbeskyttelse, der ligger i L 70.
 Under førstebehandlingen af forslaget til lov om naturbeskyttelse blev der  

 med henvisning til arbejdet i Folketingets udvalg om en bæredygtig  

 landbrugsudvikling rejst spørgsmål om indsættelse af en bestemmelse i  

 naturbeskyttelsesloven om dyrkningsfri beskyttelsesbræmmer i 2 m bredde langs  

 vandløb og søer.
 I det følgende redegøres for de gældende regler samt for de  

 indholdsmæssige og administrative spørgsmål, der rejser sig, såfremt der  

 indsættes en sådan »bræmmebestemmelse« i naturbeskyttelsesloven.
2. Den gældende vandløbslovgivning Den gældende vandløbslov (lov nr. 302 af 9. juni 1982 med senere  

 ændringer) indeholder i § 69 en bestemmelse, hvorefter dyrkning, plantning,  

 opfyldning, udgravning, anbringelse af hegn og opførelse af bygværker ikke må  

 foretages så nær et vandløb, at dettes vedligeholdelse, fyldens oplægning  

 eller tilsynets færdsel hindres.
 Bestemmelsen gælder for alle vandløb.
Vandløbsmyndigheden kan fastsætte nærmere bestemmelser, herunder om den  

 præcise afstand til vandløbet.
Afstanden kan ikke være større, end det er  

 nødvendigt af hensyn til vandløbets vedligeholdelse.
For offentlige vandløb  

 fastsættes nærmere bestemmelser i regulativerne, jf. vandløbslovens § 12,  

 stk. 1, nr. 5. Den fastlagte dyrkningsfri bræmme kan i regulativerne variere  

 fra 1til 2 m.
Herudover har de fleste regulativer bestemmelser om, at der ved  

 maskinel oprensning af vandløb skal benyttes et areal, varierende fra 8 til  

 12 m langs vandløb.
 Amtsrådet er vandløbsmyndighed for amtsvandløb, mens kommunalbestyrelsen  

 er vandløbsmyndighed for kommunevandløb og private vandløb, jf.  

 vandløbslovens § 7.
 Bestemmelsen i § 69 har til formål at sikre, at vedligeholdelsen af og  

 tilsynet med vandløbene kan tilrettelægges optimalt.
 I det nu bortfaldne forslag til lov om vandløb (L 77), der blev fremsat af  

 miljøministeren den 23. januar 1991, var der i § 12 foreslået en bestemmelse,  

 hvorefter der i landzone skal opretholdes en dyrkningsfri bræmme på 2 meter  

 langs alle miljømæssigt værdifulde vandløb samt søer over 100 m2.
 Denne bestemmelse var i første række begrundet i hensynet til beskyttelse  

 af vandløbets skikkelse og vandløbsvedligeholdelsen.
Bræmmen skulle således betragtes som en »åkant«, der ville  

 udgøre en del af vandløbet. Åkanten skulle bevares og sikres i en stabil  

 tilstand, så risikoen for udskridninger ville blive mindsket bl.a. i  

 forbindelse med jordbrugets anvendelse af tunge maskiner.
Dette ville igen  

 medføre et mindsket behov for omkostningskrævende og miljømæssigt belastende  

 oprensninger.
 En bestemmelse om bræmmer i det foreslåede omfang ville derimod ikke have  

 væsentlig betydning for naturbeskyttelsen i bred forstand.
3. Varetagelsen af naturbeskyttelseshensynet Hensynet til naturbeskyttelsen omkring vandløbene varetages i  

 naturbeskyttelseslovforslaget i første række gennem den foreslåede udvidelse  

 af de generelle bestemmelser om beskyttelse af naturtyper m.v. i § 3. Det  

 gælder navnlig inddragelsen af de ferske enge under den generelle  

 beskyttelsesordning og den foreslåede reduktion af størrelsesgrænsen for  

 bl.a. moser til 2.500 m2.
 Hertil kommer det i forhold til den eksisterende naturfredningslov i  

 princippet uændrede forslag i § 16 om en beskyttelseslinje langs visse  

 vandløb (offentlige vandløb med en bundbredde på mindst 2 m) og omkring søer  

 på 3 ha og derover.
Den stabilisering af vandløbenes brinker, der ville følge af en  

 fastlæggelse af beskyttelsesbræmmer, ville dog naturligvis have en vis  

 afledet positiv virkning for vandløbets dyreliv.
Endvidere ville  

 gennemførelse af en generel bestemmelse om bræmmer formentlig også kunne  

 mindske behovet for at fastsætte regler om gødskning af de beskyttede  

 naturtyper noget, jf. naturbeskyttelseslovforslagets § 3, stk. 4.
 Naturfredningslovens generelle bestemmelser om beskyttelse af naturtyper  

 har af hensyn til en gennemsigtig, overskuelig og nogenlunde enstrenget  

 administration stort set aldrig været brugt til at regulere forhold  

 vedrørende vandløbenes skikkelse og vandløbsvedligeholdelsen.
 Indsættelse af en eventuel bræmmebestemmelse i naturbeskyttelsesloven  

 ville derfor bryde med dette princip og således medføre en uheldig  

 sammenblanding af de respektive lovgivningers sigte.
 Det skal også bemærkes, at beskyttelsesbestemmelserne i § 3 i  

 naturbeskyttelseslovforslaget for så vidt angår vandløb kun gælder for de  

 hidtidige konkret udpegede og naturmæssigt værdifulde vandløbsstrækninger  

 (svarende til ca. 25.000 km af de i alt eksisterende ca. 40.000 km  

 vandløbsstrækninger).
 En bræmmebestemmelse i naturbeskyttelsesloven, der ikke tog hensyn hertil,  

 ville formentlig virke noget forvirrende i omverdenen.
 Herudover må der forventes at opstå en række vanskeligheder med  

 afgrænsningen af en sådan ny bestemmelses anvendelsesområde set i forhold til  

 de ovenfor nævnte bestemmelser i den gældende vandløbslovs § 69.
 De to regelsæt ville i givet fald omfatte omtrent det samme areal langs  

 vandløb og søer, hvorfor arealerne i vidt omfang ville være undergivet  

 dobbeltadministration, nemlig efter vandløbsloven og naturbeskyttelsesloven.
Vanskelighederne med administration af et sådant dobbelt regelsæt  

 forstærkes yderligere af, at den myndighed, der i givet fald skulle  

 administrere reglerne, ikke i alle tilfælde ville være den samme efter de to  

 love.
Som nævnt ovenfor i afsnit 2 er vandløbsmyndigheden kommunalbestyrelsen  

 eller amtsrådet afhængigt af, om der er tale om private vandløb,  

 kommunevandløb eller amtsvandløb.
Myndigheden efter naturbeskyttelsesloven  

 ville i alle tilfælde være amtsrådet.
 Med hensyn til de økonomisk-administrative konsekvenser af en eventuel  

 bræmmebestemmelse i naturbeskyttelsesloven er det vanskeligt at skønne over  

 størrelsen af disse.
Under forudsætning af, at en bræmmebestemmelse indsættes i  

 naturbeskyttelsesloven som en yderligere styrkelse af den generelle  

 biotopsbeskyttelse med adgang for amtsrådet til at dispensere fra  

 bestemmelsen, skønnes det dog foreløbig, at bestemmelsen vil medføre et  

 yderligere personalebehov i staten på omkring 2 årsværk og i amtskommunerne  

 på omkring 14 årsværk svarende til en merudgift i størrelsesordenen 5-6 mio.  

 kr.
Hvis der i stedet forudsættes en indispensabel bestemmelse om  

 dyrkningsfri bræmmer, skønnes denne at indebære merudgifter til tilsyn og  

 afgørelse af afgrænsningsspørgsmål i forhold til vandløbsloven i  

 størrelsesordenen 2 mio. kr.
4. Konklusion Den foreslåede bræmmebestemmelse i naturbeskyttelsesloven har, som der er  

 redegjort for ovenfor, nær sammenhæng med vandløbslovens formål og øvrige  

 bestemmelser.
 Spørgsmålet om eventuelle beskyttelsesbræmmer bør derfor henvises til  

 drøftelser om eventuel regulering i vandløbsloven.
 I vandløbsloven ville en bræmmebestemmelse i givet fald kunne afstemmes  

 med de øvrige regler, der regulerer vandløbenes fysiske forhold i snæver  

 forstand.
 Herved ville dobbeltadministration kunne undgås.
Hertil kommer, at en eventuel generel bestemmelse om dyrkningsfri bræmmer  

 i vandløbsloven i givet fald ville indebære en vis forenkling i forhold til  

 den gældende vandløbslov, hvorefter bræmmernes præcise udstrækning fastsættes  

 konkret for det enkelte vandløb.
I denne forbindelse skal det dog  

 understreges, at det nok må antages, at en generel bestemmelse i  

 vandløbsloven ville medføre en vis stigning i antallet af  

 dispensationsansøgninger.
 Set under eet ville det derfor formentlig være udgiftsneutralt at indføre  

 en bestemmelse om beskyttelsesbræmmer i vandløbsloven.
Bilag 3 JUSTITSMINISTERIET Lovafdelingen København, den 10. august 1987 Skov- og Naturstyrelsen Ved skrivelse af 13. juli 1987 - j.nr.
F 100-16 -  

 har Skov- og Naturstyrelsen til brug for udarbejdelsen af et lovforslag om  

 revision af naturfredningsloven anmodet Justitsministeriet om en udtalelse  

 om, hvorvidt indførelse af beskyttelseszoner omkring visse naturtyper er  

 omfattet af grundlovens § 73.
Det fremgår af sagen, at et flertal i Folketingets Miljø- og  

 Planlægningsudvalg uden om regeringen har besluttet, at der skal fastsættes  

 regler til etablering af 6 m brede beskyttelsesbræmmer på begge sider af alle  

 større offentlige vandløb samt private vandløb omfattet af § 43 i lov nr. 314  

 af 18. juni 1969 om naturfredning med senere ændringer, jf.
Miljøministeriets  

 lovbekendtgørelse nr. 530 af 10. oktober 1984. Ved mindre vandløb skal  

 beskyttelsesbræmmer begrænses til 2 gange bundbredden.
Derudover skal der  

 indføres 6 m brede beskyttelsesbræmmer omkring søer, moser, strandenge og  

 strandsumpe omfattet af naturfredningslovens §§ 43-43 b.
I disse  

 beskyttelsesbræmmer må der hverken gødskes, benyttes bekæmpelsesmidler eller  

 foretages jordbehandling.
For de øvrige områder omfattet af  

 naturfredningslovens §§ 43-43 b, heder og overdrev, skal der også indføres 6  

 m brede beskyttelsesbræmmer.
I disse bræmmer er der alene tale om forbud mod  

 at gødske eller anvende pesticider.
 Det fremgår af det oplyste, at i de tilfælde, hvor der indføres et  

 dyrkningsforbud i beskyttelsesbræmmerne, vil det kunne medføre tab af  

 indtægter for landmanden, afhængig af arealets beliggenhed, dets nuværende  

 udnyttelse og muligheden for nye indtægter af arealet, f.eks. i form af bedre  

 jagtmuligheder.
 I den anledning skal Justitsministeriet udtale følgende:
1. Efter grundlovens § 73, stk. 1, kan ekspropriation kun gennemføres mod  

 fuldstændig erstatning.
Bestemmelsen har følgende ordlyd:
»Ejendomsretten er ukrænkelig.
Ingen kan tilpligtes at afstå sin  

 ejendom, uden hvor almenvellet kræver det.
Det kan kun ske ifølge lov og mod  

 fuldstændig erstatning.« Det er i den statsretlige litteratur almindeligt antaget, at  

 lovgivningsmagten uden at komme i strid med princippet om ejendomsrettens  

 beskyttelse kan regulere ejendomsrettens udnyttelse, idet lovgivningsmagten  

 kan opstille almindelige regler om begrænsninger i borgernes handlefrihed og  

 i deres råden over, hvad de ejer, jf.
Max Sørensen Statsforfatningsret, 2.  

 udgave ved Peter Germer, side 405.
 Afgrænsningen mellem på den ene side de indgreb, der er tvangsafståelse i  

 grundlovens forstand, og for hvilke der derfor skal ydes ejeren erstatning,  

 og på den anden side de indgreb, der kun er en regulering af ejendomsrettens  

 udøvelse, og som ejeren derfor må affinde sig med uden erstatning, kan  

 imidlertid give anledning til tvivl.
I den statsretlige litteratur er det almindeligt antaget, at afgørelsen  

 af, om et indgreb har karakter af ekspropriation, må bero på et samlet skøn  

 over indgrebets beskaffenhed, jf.
Max Sørensen, a.st. side 412, og Alf Ross.  

 Dansk Statsforfatningsret, 3. udgave, ved Ole Espersen, side 665 ff.
Som  

 momenter, der må tillægges betydning ved udøvelsen af dette skøn, peges  

 navnlig på indgrebets formål, i hvilken grad indgrebet i ejendomsretten er  

 generelt eller konkret, herunder om det rammer mange eller få ejere,  

 indgrebets intensitet, om indgrebet angår en fremtidig eller aktuel råden, om  

 indgrebet går ud på at overføre ejendomsret fra den tidligere ejer til en ny,  

 eller en tilintetgørelse af denne råden og indgrebets begrundelse.
 2. En indførelse af beskyttelsesbræmmer med dertil knyttede  

 rådighedsbegrænsninger indebærer ikke nogen overførelse til andre af  

 ejendomsretten over de pågældende jordarealer, men ejerne påføres en  

 begrænsning i deres råden.
Alle ejere af jord, der grænser op til søer og vandløb m.v. omfattet af  

 naturfredningslovens §§ 43-43 b, bortset fra heder og overdrev, vil således  

 ikke som hidtil kunne foretage jordbehandling i en afstand, der er mindre end  

 6 m fra de omfattede naturområder.
Det følger imidlertid af forslaget, at  

 ikke enhver udnyttelse af de pågældende arealer bliver forbudt.
Det må efter  

 de foreliggende oplysninger endvidere antages, at naturforholdene en del  

 steder allerede nu afskærer ejerne fra at dyrke jorden helt ud til de  

 omfattede søer og vandløb m.v.
Det må derfor antages, at indgrebet for ejere  

 af sådanne arealer ikke medfører, at de med eet forhindres i at udnytte  

 markerne fuldt ud.
Dyrkningsforbudet vil således for disse ejere reelt blive  

 af mindre indgribende karakter.
3. For så vidt angår beskyttelsesbræmmerne omkring heder og overdrev, skal  

 der i disse alene indføres et forbud mod at gødske eller anvende pesticider.  

 Ejerne kan således fortsat jordbehandle eller på anden måde udnytte disse  

 områder.
Indgrebet består her alene af en påtvunget ændring i  

 dyrkningsmetode, der efter oplysningerne i sagen ganske vist ikke kan  

 udelukkes at kunne medføre - i hvert fald i en vis periode - et vist mindre  

 indtægtstab.
Et sådant tab kan dog efter det oplyste formentlig i visse  

 tilfælde opvejes ved overgang til anvendelse af arealet til andre formål.
 4. De rådighedsbegrænsninger, der vil være knyttet til indførelsen af  

 bræmmerne, vil følge umiddelbart af lovforslagets generelle regler.  

 Rådighedsbegrænsningerne vil få virkning for de kategorier af ejendomme, der  

 er beliggende op til de pågældende områder, og indgrebet har derfor karakter  

 af en generel regulering.
 Hertil kommer, at indgrebet har til formål at forhindre miljømæssige  

 skader på de omfattede søer og vandløb m.v. og således tjener væsentlige  

 samfundsmæssige interesser.
 På den baggrund må det efter Justitsministeriets opfattelse antages, at  

 indgrebet har karakter af en generel, erstatningsfri regulering.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet spørgsmål til miljøministeren, som denne har besvaret skriftligt.
Endvidere har udvalget modtaget skriftlige henvendelser fra:
Geografisk Institut, Københavns Universitet, Sammenslutningen af Dige-, Pumpe- og Afvandingslaug i Nordjyllands Amt og  

 Vejle Amt.
 Der er af miljøministeren og af et mindretal stillet ændringsforslag,  

 hvorom henvises til de ledsagende bemærkninger.
 Som bilag er optrykt nogle af udvalgets spørgsmål til miljøministeren og  

 dennes svar herpå samt et af miljøministeren til udvalget fremsendt notat af  

 21. november 1991 om hegning af skove.
Miljøministeren har over for udvalget oplyst, at justitsministeren er enig  

 i, at ændringsforslaget om bræmmer har karakter af en generel, erstatningsfri  

 regulering.
Den endelige fastlæggelse af spørgsmålet, herunder rækkeviden af  

 grundlovens § 73, henhører under domstolene.
 Hvis det som led i reformen af EF's landbrugspolitik bliver muligt at  

 indgå 20-årige aftaler om braklægning af arealer langs vandløb, vurderes  

 ændringsforslaget om bræmmer i lyset heraf, således at landmænd ikke  

 forhindres i at indgå sådanne aftaler.
Miljøministeren har endvidere over for udvalget givet tilsagn om at afgive  

 en grundig orientering om den verserende retssag mod Miljøstyrelsen i  

 anledning af styrelsens afgørelse i en klage over Fyns Amts konkrete udlæg af  

 bræmmer ved Kongshøj Å.
Miljøministeren vil afgive sin orientering, når  

 landsretten har truffet afgørelse i sagen.
Miljøministeren vil i sin  

 orientering inddrage Justitsministeriets brev af 10. august 1987 til Skov- og  

 Naturstyrelsen og herunder redegøre for, om dommen har principiel betydning  

 for erstatningsspørgsmålet i forbindelse med de generelle bræmmer, som  

 foreslås i miljøministerens ændringsforslag.
 Udvalget med undtagelse af Fremskridtspartiets medlem kan tilslutte sig  

 dette.
 Herefter indstiller et flertal (udvalget med undtagelse af  

 Fremskridtspartiets og Kristeligt Folkepartis medlemmer) lovforslaget til  

vedtagelse med de af ministeren stillede ændringsforslag.
Et mindretal (Fremskridtspartiets medlem af udvalget) indstiller  

 lovforslaget til forkastelse.
Mindretallet har dog stillet det under  

 nr. 3 nævnte ændringsforslag.
 Et andet mindretal (Kristeligt Folkepartis medlem af udvalget)  

 indstiller lovforslaget til vedtagelse med det under nr. 1 stillede  

 ændringsforslag.
 Med henvisning til udtalelsen i udvalgets betænkning over lovforslaget vil  

 Kristeligt Folkeparti stemme for ændringsforslag nr. 1, da dette giver  

 mulighed for en bedre afgrænsning af lovens gyldighedsområde, men kan hverken  

 stemme for eller imod ændringsforslag nr. 2, da Kristeligt Folkeparti ønsker  

 det juridiske og økonomiske grundlag for en erstatningsordning tilvejebragt,  

 før kravet om bræmmer gennemføres.
 Kristeligt Folkeparti vil ikke på forhånd bindes til en bestemt  

 erstatningsordning, men holde muligheden åben for andre ordninger og stemmer  

 derfor imod ændringsforslag nr. 3.
Ændringsforslag Til § 100 Af miljøministeren, tiltrådt af udvalget:
 1) Nr. 2 udgår.
 Af miljøministeren, tiltrådt af et flertal (udvalget med  

 undtagelse af FP og KRF):
 2) Efter nr. 2 indsættes som nyt nummer:
 »01. § 69 affattes således:
»§ 69. Dyrkning, jordbehandling, plantning, jf. dog § 34,  

 terrænændring, anbringelse af hegn, jf. dog § 29, og opførelse af bygværker  

 må i landzone ikke foretages i en bræmme på 2 m langs naturlige eller i  

 regionalplanen højt målsatte vandløb og søer.
Bestemmelsen gælder dog ikke  

 for isolerede søer under 100 m2.
Stk. 2. Vandløbsmyndigheden kan i regulativer for offentlige  

 vandløb fastsætte bredden af det areal, det i øvrigt er nødvendigt at råde  

 over ved maskinel udførelse af vedligeholdelsesarbejder i henhold til § 31,  

 stk. 1.«» Af et mindretal (FP):
 3) Efter nr. 2 indsættes som nyt nummer:
 »02. Efter § 69 indsættes som ny paragraf:
»§ 69 a.
Udlægning af bræmmer i henhold til § 69 sker ved  

 ekspropriation efter reglerne i lov om fremgangsmåden ved ekspropriation  

 vedrørende fast ejendom.«» Bemærkninger Til nr. 1 Ændringsforslaget skyldes, at bestemmelsen om bræmmer, som den blev  

 vedtaget ved 2. behandling, er for omfattende.
Til nr. 2 På baggrund af lovforslagets 2. behandling i Folketinget og arbejdet i ad  

 hoc-udvalget vedrørende et bæredygtigt landbrug findes det nødvendigt på  

 nuværende tidspunkt at foreslå en bræmmeordning.
 Med ændringsforslaget til stk. 1 tilsigtes det, at der kun udlægges  

 bræmmer ved de vandløb og søer, der er miljømæssigt beskyttelsesværdige,  

 nemlig alle naturlige vandløb og alle andre vandløb, der er højt målsatte i  

 regionplanen.
Med udtrykket »højt målsatte i regionplanen« sigtes til vandløb  

 og søer, der i regionplanerne er målsat som naturvidenskabeligt  

 referenceområde eller med fiskevandsmålsætning.
Naturlige vandløb er alle  

 vandløb bortset fra de kunstigt anlagte.
 Ændringsforslaget friholder isolerede søer under 100 m2 fra bræmmeudlæg.  

 Dette svarer til den størrelsesgrænse for søer, der er beskyttede efter  

 lovforslagets § 3, stk. 1.
 I § 69, stk. 1, foreslås generelt fastlagt en 2 m bred bræmme, hvor der  

 ikke må dyrkes, foretages jordbehandling, plantes, hegnes eller bygges.
Den dyrkningsfri bræmme er en »åkant« som en del af vandløbet.  

 Åkanten skal bevares og sikres i en stabil tilstand for at beskytte vandløbet  

 mod udskridninger m.v. bl.a. i forbindelse med landbrugets anvendelse af  

 tunge maskiner.
Dette vil resultere i et mindsket behov for  

 omkostningskrævende og miljømæssigt belastende oprensning.
 Indholdsmæssigt er virkningerne af bræmmeudlægget svarende til den  

 gældende vandløbslov med den præcisering, at også jordbehandling nu  

 udtrykkeligt er nævnt i bestemmelsen.
 Det kan oplyses, at søer større end 100 m2, der kun har een bredejer, og  

 som ikke indgår i et åbent vandløbssystem eller i øvrigt har til- eller  

 fraløb gennem dræn, er undtaget.
 Hensynet til at lette eller overhovedet muliggøre vedligeholdelse af  

 vandløbet vil ofte være tilgodeset ved kravet i stk. 1, men i stk. 2 er det  

 som en opretholdelse af de gældende regler foreslået, at vandløbsmyndigheden  

 for offentlige vandløb i vandløbsregulativer kan fastlægge et særligt  

 arbejdsområde, hvis dette er påkrævet af hensyn til vedligeholdelsen.
Ændringsforslaget indeholder ingen bestemmelser om erstatning til de  

 grundejere, hvis ejendom berøres af kravet i stk. 1 om opretholdelse af en  

 dyrkningsfri bræmme.
Indgrebet har karakter af en generel, erstatningsfri  

 regulering.
 Det skønnes, at ca. 30.000 km vandløb er omfattet af ændringsforslaget,  

 hvilket svarer til regeringens tidligere fremsatte vandløbslovforslag.  

 Nærværende ændringsforslag omfatter således 20.000-30.000 km færre vandløb  

 end flertallets forslag i betænkningen over lovforslaget.
Til nr. 3 Fremskridtspartiet finder, at enhver udlægning af bræmmer er  

 ekspropriation, og at dette kun bør kunne finde sted mod fuld erstatning  

 efter reglerne i lov om fremgangsmåden ved ekspropriation vedrørende fast  

 ejendom.
Helen Beim (S) Henning Gjellerod (S) Martin Glerup (S) Lise Hækkerup  

 (S) Henning Nielsen (S) Løvig Simonsen (S) Trøjborg (S) Birthe Hansen (SF)  

 Svend Aage Jensen (CD) Eva Møller (KF) Rønholt (KF) Peter Hansen-Nord (V)  

 Hanne Severinsen (V) Bodil Thrane (V) Aage Brusgaard (FP) fmd.
Lone  

 Dybkjær (RV) Glønborg (KRF) Bilag 1 Spørgsmål:
 Ministeren bedes oplyse, hvilke vandløb der er omfattet af  

 ændringsforslaget, herunder forklare, hvad de 20.000-30.000 km vandløb, der  

 udgår, omfatter.
 Svar:
 Miljøministerens ændringsforslag omfatter naturlige vandløb og de  

 vandløb og søer, der i regionplanerne er højt målsatte, bortset fra  

 isolerede søer under 100 m2.
Søer større end 100 m2 med kun een bredejer, og som ikke indgår i et åbent  

 vandløbssystem eller i øvrigt har til- eller fraløb gennem dræn, er ikke  

 omfattet af vandløbsloven og vil derfor ikke få bræmmer.
Det samme gælder  

 »enkeltmandsvandløb«, hvorved forstås vandløb, der fra udspring til  

 udløb i havet udelukkende løber på een ejendom.
 Vandløbslovgivningen har gennem tiderne sondret mellem »naturlige  

 vandløb« og »vandløb frembragt ved kunst« og tillagt de to  

 typer vandløb forskellig vandløbsretlig status.
Naturlige vandløb omfatter alle vandløb, der har eksisteret fra  

 naturens hånd.
Det forhold, at der er foretaget reguleringsarbejder i et  

 vandløb i form af f.eks. uddybning og udretning, ændrer ikke vandløbets  

 status som naturligt.
 For eksempel er Skjern Å at betragte som et naturligt vandløb, mens Sdr.  

 Parallelkanal er anlagt til særligt formål.
 Stort set alle naturlige vandløb og en del af de kunstigt anlagte vandløb  

 vil være omfattet af biotopbeskyttelsen i naturbeskyttelseslovforslagets § 3,  

 stk. 1.
 Ved højt målsatte vandløb i regionplanen forstås de vandløb og  

 søer, der i regionplanerne er målsat som naturvidenskabelige referenceområder  

 eller med fiskevandsmålsætning.
 En stor del af de naturlige vandløb og en række vandløb »anlagt ved  

 kunst« falder i kategorien »højt målsatte vandløb«.
 Det skønnes, at ca. 30.000 km vandløb er kategoriseret som »naturlige  

 vandløb« eller »højt målsatte vandløb«.
 De 20.000-30.000 km vandløb, der ikke er omfattet af  

 ændringsforslaget, kan opdeles i:
- vandløb i byzone og i sommerhusområder - vandløb anlagt til særlige formål, det vil sige anlagt »ved  

 kunst«, og som ikke er »højt målsat« eller del af et naturligt  

 vandløbssystem.
Det vil typisk være vandløb anlagt til afledning af vand  

 (kanaler m.v. i udpumpningsområder, drænsystemer og landvandskanaler) eller  

 til industriproduktionsformål (indløbskanaler til dambrug og vandkraftanlæg,  

 kølevandskanaler).
 Spørgsmål:
Hvor mange km vandløb er faktisk beliggende i byzone og sommerhusområder? Svar:
 Der foreligger ikke en opgørelse over, hvor mange kilometer vandløb der  

 ligger i byzone og sommerhusområder.
 Ud fra landets samlede areal set i forhold til arealer med byzone og  

 sommerhuse kan det skønnes, at det ligger i størrelsesordenen 3.000-4.000 km.
 Det skal bemærkes, at en stor del af de vandløb, der løber i byzone, er  

 rørlagt og i den tilstand ikke vil være omfattet af bræmmebestemmelsen i  

 ændringsforslaget.
 Vandløb, der delvis løber i byzone/sommerhusområder og delvis i landzone,  

 vil efter forslaget være omfattet af bræmmebestemmelsen for så vidt angår  

 landzonedelen, såfremt vandløbet enten er naturligt eller højt målsat i  

 regionplanen.
 Spørgsmål:
Vil ministerens ændringsforslag også omfatte private vandløb med en  

 bundbredde på under 1,5 m? Svar:
 Ændringsforslaget omfatter alle private vandløb uanset bundbredde, som er  

 kategoriseret som »højt målsatte« i regionplanen eller er  

 »naturlige« vandløb.
 Spørgsmål:
Hvad er definitionen på en grøft? Svar:
 En grøft i vandløbslovens forstand er en gravet, åben rende i terrænet,  

 typisk til brug for afvanding (grundvandssænkning) i landbrugsområder og med  

 afløb til allerede eksisterende vandløb.
 Grøfter er således omfattet af vandløbsloven, hvis de er vandførende og  

 dermed har betydning for afstrømningen i området.
Bilag 2 Skov- og NaturstyrelsenDen 21. november 1991 Lovgruppen Notat om hegning af skove 1. Gældende regler Ifølge naturfredningslovens § 55 har offentligheden adgang til private  

 skove, hvortil der fører offentlig vej eller sti, eller hvortil der i øvrigt  

 er adgang på lovlig måde.
 I særlige tilfælde kan fredningsnævnet tillade, at skoven helt eller  

 delvis lukkes for offentligheden.
 Naturfredningsloven giver ikke naturfredningsmyndighederne hjemmel til at  

 gribe ind over for selve indhegningen af en skov.
 Myndighederne kan alene tage stilling til, om der med indhegning og andre  

 indgreb er sket en ulovlig begrænsning af offentlighedens hidtil bestående  

 ret til at færdes og opholde sig i skovene.
2. Overfredningsnævnets kendelse i Pajhede-sagen Pajhede og Grønskov, der ligger i Nordjyllands Amt, var indtil for få år  

 siden i vid udstrækning åben for offentlighedens færdsel og ophold, først og  

 fremmest i kraft af mange adgangsveje til skoven.
I 1987 - efter ejerskifte -  

 blev skovene indhegnet »hele vejen rundt«, en strækning på ca. 10  

 km alene for Pajhede Skovs vedkommende.
Hegnet var et ca. 2 m højt vildthegn,  

 det vil sige stormasket trådhegn, der var fæstnet på træpæle.
I forbindelse med indhegningen af skovene blev adskillige, men dog ikke  

 alle, hidtidige adgange til skovene spærret.
Desuden blev der opkastet  

 jorddiger ved flere af de tidligere adgangsveje, skovveje blev sløjfet, og  

 der blev etableret færiste ved de tilbageværende adgangsveje.
 Disse foranstaltninger vakte stor harme i den lokale befolkning, der havde  

 været vant til i vid udstrækning af benytte skovene.
 Der var især utilfredshed med følgende:
 1. En meget stor del af de hidtidige adgangsveje var ved hegningen blevet  

 lukket.
 2. Indhegning af skovene føltes meget bastant og virkede skæmmende i  

 landskabet.
 3. Hegnet og de etablerede færiste ved de tilbageværende indgange blev en  

 hindring for vildtets fri passage.
Overfredningsnævnet har ved sin afgørelse af 29. november 1989 om Pajhede  

 Skov fundet, at »den omlægning eller nedlægning af skovveje, der har  

 fundet sted, og hvorved mere end halvdelen af de hidtil værende indgange til  

 skovene er blevet afbrudt, er så omfattende og er foretaget på en sådan måde,  

 at der allerede som følge deraf, og uanset den indhegning, der dernæst er  

 foretaget, er sket en ulovlig begrænsning af almenhedens hidtil bestående ret  

 til færdsel og ophold i skovene.« Overfredningsnævnet påbød derfor skovejeren at retablere 8 hidtidige  

 adgange til skovene og at retablere muligheder for at færdes til fods fra de  

 8 adgange til eksisterende skovvej.
3. Forslag til naturbeskyttelseslov I lovforslagets § 23, stk. 2, præciseres det, at offentlighedens adgang  

 ikke må forhindres eller vanskeliggøres.
Bestemmelsen indeholder endvidere et  

 forbud mod at opsætte usædvanlige hegn omkring skove.
Sidstnævnte bestemmelse  

 er affødt af Pajhedesagen.
Som nævnt i lovforslagets bemærkninger er det ikke muligt udtømmende at  

 beskrive, hvad der forstås ved usædvanlige hegn.
Det, bestemmelsen navnlig  

 tilsigter, er at undgå hegn, der ved deres højde, konstruktion eller  

 materialevalg virker dominerende eller skæmmende, eller som hindrer vildtets  

 frie passage.
Bestemmelsen er formuleret således, at den retter sig direkte til  

 skovejerne.
Bestemmelsen har karakter af et generelt forbud, og der kan ikke  

 dispenseres.
Det er et skønspræget spørgsmål, om et hegn må anses for at være  

 »usædvanligt«.
I første omgang er det den enkelte skovejer, der  

 vurderer, om et konkret hegn er et sædvanligt eller usædvanligt hegn.
Amtsrådet skal som tilsynsmyndighed påse, at skovejeren ikke opsætter  

 hegn, som må karakteriseres som »usædvanligt«.
Finder amtsrådet, at  

 hegnet er i strid med bestemmelsen, skal det give ejeren påbud om at  

 lovliggøre hegnet.
Påbuddet kan gå ud på at fjerne eller ændre hegnet.
 Manglende efterkommelse af amtsrådets påbud kan straffes med bøde.
