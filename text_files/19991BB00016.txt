Fremsat den 26. oktober 1999 af  

 Inge Refshauge (DF), Kristian Thulesen Dahl (DF)  

 og Birthe Skaarup (DF) Forslag til folketingsbeslutning om nedsættelse af en ældrekommission Folketinget pålægger regeringen inden udgangen  

 af folketingsåret 1999-2000 at nedsætte en kommission til  

 belysning og vurdering af de ældres levevilkår og behov for  

 omsorg.
Kommissionens arbejde skal munde ud i forslag til initiativer, der  

 forbedrer forholdene for de ældre, og skal således kunne ligge  

 til grund for udarbejdelsen af en ny og bedre ældrepolitik.
Bemærkninger til forslaget Forslagsstillerne mener, at nutidens  

 ældre har krav på en værdig og tryg alderdom efter et langt  

 livs indsats.
Disse mennesker har betalt skat igennem et helt liv.
De fleste  

 af dem har slidt og slæbt på deres arbejde og ofte under  

 urimelige forhold.
Det er dem, der har skabt nutidens velfærdssamfund,  

 og det er således de ældre, der har skabt det samfund, vi i dag  

 tager for givet.
Danmark skylder de ældre stort set alt.
Derfor har  

 landet en forpligtelse til at sørge for, at de ældre har det  

 godt.
 Forslagsstillerne ønsker, at der nedsættes en  

 kommission, der skal klarlægge og vurdere ældrebefolkningens  

 levevilkår, behov og ressourcer.
Formålet med nedsættelse af kommissionen er at  

 skabe et forum, der vil kunne følge udviklingen, overvåge og  

 vurdere den samlede indsats på ældreområdet.
Formålet  

 er endvidere at bidrage til en kvalificeret og forbedret koordination af  

 indsatsen særligt over for de svageste ældre i de relevante  

 sektorer.
De ældre opfattes typisk som en ensartet og svag  

 gruppe, der har behov for hjælp fra det offentlige. Ældre er  

 imidlertid lige så forskellige som alle andre grupper i samfundet, og  

 at det især er den svage gruppe af ældre, der er synlig i  

 medierne, bidrager til et misvisende billede af ældre og det at blive  

 ældre. Ældrekommissionen skal derfor medvirke til at give et  

 varieret og dækkende billede af ældregenerationen og det at blive  

 ældre og skal desuden bidrage med inspiration til nuværende og  

 kommende ældre, når de tilrettelægger  

 ældretilværelsen.
Det kan f.eks. ske ved at pege på de  

 muligheder, der eksisterer for at indrette sig individuelt og deltage i  

 samfundslivet.
Kommissionen skal også bidrage til, at myndigheder  

 og andre bliver mere opmærksomme på den meget store variation,  

 som ældrebefolkningen rummer med hensyn til helbred, behov o.s.v.,  

 når der planlægges lovgivning og tilbud.
Derfor skal  

 ældrekommissionens opgaver bestå i at:
 1.	Følge udviklingen på ældreområdet, herunder  

 udviklingen i de ældres behov såvel på det sociale  

 område som på bolig-, arbejdsmarkeds-, kultur-, fritids-,  

 undervisnings-, trafik- og sundhedsområdet samt andre relevante  

 områder.
 2.	Vurdere den samlede indsats for ældre, som ydes af det  

 offentlige, af private, af frivillige og af de ældre selv.
 3.	Bidrage med at indsamle erfaringer på  

 ældreområdet, bl.a. fra de lokale ældreråd.
 4.	Bidrage til at synliggøre de ældres ressourcer og  

 gøre opmærksom på eventuelle barrierer, der hindrer  

 ældre i at udnytte egne ressourcer.
 5.	Bidrage til at koordinere og formidle informationer og oplysninger  

 om ældres vilkår og rettigheder.
 6.	Stille forslag om initiativer, herunder om koordinerende og  

 forebyggende aktiviteter, der forbedrer forholdene for ældre.
De danske politikere har efter forslagsstillernes mening  

 indtil videre undladt at udforme en egentlig ældrepolitik, hvilket har  

 betydet, at befolkningen i ældrespørgsmålet har behov for  

 øget information om det at blive ældre.
Forslagsstillerne  

 ønsker derfor, at kommissionen skal medvirke til at skabe tryghed og  

 højne livskvaliteten blandt vore ældre og samtidig skabe en  

 holdningsændring i samfundet i forhold til ældrepolitikken.  

 Ældrekommissionen skal give danskerne lejlighed til at få et  

 sobert og ordentligt grundlag, der åbent redegør for forholdene  

 omkring den danske ældrebefolkning.
Det gælder både de  

 negative og de positive sider, herunder også de fordele, som de  

 ældre har i kraft af deres viden og erfaring.
Hensigten er derfor, at  

 kommissionens arbejde skal munde ud i en række initiativer på  

 socialområdet, der skal anvendes i udformningen af en ny og bedre  

 ældrepolitik.
Ældrekommissionen skal være uafhængig og  

 bestå af en formand, en næstformand og en række medlemmer,  

 der afspejler det danske samfund på en måde, så  

 kommissionen bredt repræsenterer relevant viden og relevante fag og  

 interesser.
Det er ligeledes væsentligt, at kommissionen ikke blot  

 får deltagelse af højt uddannede mennesker, der alle sidder i  

 gode, velbetalte stillinger, men også får deltagelse af ganske  

 almindelige danskere, unge som ældre, med ganske almindelige erhverv og  

 med ganske almindelige uddannelser.
Herudover skal kommissionen have mulighed for, på ad  

 hoc-basis, at inddrage sagkyndige med kendskab til særlige forhold.
Det  

 kan f.eks. være på sundheds-, trafik-, bolig- og  

 beskæftigelsesområdet.
Inddragelse af sagkyndige skal ses som et  

 udtryk for, at ældrepolitik ikke alene falder ind under bestemte  

 ministeriers ressortområder, men rækker ud i alle dele af  

 samfundet.
Skriftlig fremsættelse Inge Refshauge (DF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om nedsættelse  

 af en ældrekommission.
(Beslutningsforslag nr.
B 16).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
