Udtalt, at udlevering af rykkerskrivelse i form af udskrift fra Det  

 fælleskommunale Debitorsystem vedrørende restance for daginstitutionsbetaling  

 via institutionslederen ville være i strid med registerforskrifterne På baggrund af omtale i pressen anmodede Registertilsynet i 1994 en  

 kommune om en udtalelse om en påtænkt ordning, hvorefter kommunen ville lade  

 de enkelte institutionsledere udlevere en lukket kuvert med en  

 rykkerskrivelse vedrørende restance for daginstitutionsbetaling til de  

 institutionsbrugere, som var i restance.
Institutionslederen skulle oplyse  

 over for restanten, hvad kuverten indeholdt, men ville i øvrigt ikke blive  

 inddraget yderligere.
Kommunen gjorde gældende, at der ikke ville være tale om udlevering af  

 udskrifter fra Det fælleskommunale Debitorsystem, hvorfra oplysningerne om  

 restance ville blive udtrukket, til institutionslederne, idet en lukket  

 kuvert ikke kan betragtes som en udskrift.
Derfor fandt kommunen ikke, at den  

 påtænkte fremgangsmåde ville være omfattet af registerforskrifternes  

 bestemmelser om udskrifter fra registeret.
 Kommunen anførte endvidere, at beslutningen om organisatorisk at overlade  

 den omhandlede del af opkrævningsarbejdet til institutionslederne ville  

 medføre, at disse ledere måtte betragtes som medarbejdere, der er beskæftiget  

 med opkrævningsarbejde, således at de  -  såfremt det vurderedes, at  

 der ville være tale om udskrifter fra registeret  -  ville kunne  

 anvende disse udskrifter i henhold til registerforskrifternes bestemmelser.
 Endelig gjorde kommunen gældende, at institutionslederne skulle have  

 adgang til oplysningerne, da disse ville være af væsentlig betydning for den  

 ledelsesfunktion, der ved den påtænkte ordning ville blive tillagt dem, og  

 henviste til registerforskrifternes bestemmelse herom.
Registertilsynet udtalte herefter, at den omhandlede udlevering af  

 oplysninger fra Det fælleskommunale Debitorsystem til lederne i kommunens  

 daginstitutioner efter tilsynets opfattelse ville stride mod  

 registerforskrifternes bestemmelser om anvendelse af udskrifter fra  

 registeret.
Registertilsynet lagde herved vægt på, at institutionslederne  

 efter det oplyste ville være vidende om, at den enkelte kuvert ville  

 indeholde en rykker for institutionsbetaling, og at der derfor - uanset at  

 lederen ikke ville blive bekendt med kuvertens nærmere indhold - ville ske en  

 udlevering af debitorsystemets oplysninger om enkeltpersoners økonomiske  

 forhold.
Registertilsynet fandt endvidere, at oplysning om, at en person er i  

 restance, ikke har væsentlig betydning for arbejdet i daginstitutionerne  

 eller væsentlig betydning for en afgørelse, som denne del af forvaltningen  

 skal træffe.
Endelig fandt Registertilsynet i den forbindelse ikke, at man  

 kunne anse institutionslederne for beskæftiget med opkrævningsarbejde.
 Registertilsynet henstillede på baggrund af ovenstående, at den omhandlede  

 ordning ikke blev iværksat.
Sagen havde sideløbende været behandlet af Tilsynsrådet for Københavns  

 Statsamt efter forelæggelse fra et medlem af byrådet i kommunen.
Tilsynsrådet  

 udtalte, at den påtænkte ordning måtte antages at være i strid med  

 forvaltningslovens bestemmelser om tavshedspligt (§ 27, stk. 1, nr. 6).
Kommunen anmodede derefter Indenrigsministeriet om en samlet vurdering af  

 sagen, idet Tilsynsrådets og Registertilsynets udtalelser efter kommunens  

 opfattelse ikke kunne adskilles.
Indenrigsministeriet meddelte kommunen, at  

 det faldt uden for ministeriets kompetence at tage stilling til  

 Registertilsynets afgørelse, og at ministeriet ikke fandt grundlag for at  

 tage stilling til tilsynsrådets udtalelse.
 Kommunen rettede herefter atter henvendelse til Registertilsynet, idet man  

 ikke var umiddelbart enig i tilsynets fortolkning af registerforskrifternes  

 bestemmelser, og anmodede om, at den afgivne henstilling blev overvejet på  

 ny.
 Registertilsynet meddelte kommunen, at tilsynet efter en fornyet  

 gennemgang af sagen fandt at måtte fastholde den tidligere afgivne udtalelse.
Registertilsynet tilføjede, at den afgivne udtalelse alene dækkede den  

 ordning, der var detaljeret beskrevet i udtalelsen, dvs. udlevering af en  

 rykkerskrivelse (i form af en udskrift fra Det fælleskommunale Debitorsystem)  

 i en lukket kuvert via institutionslederne til restanten.
Hvis kommunen  

-  inden for rammerne af bl.a. lov om kommunernes styrelse - har  

 mulighed for og ønsker at foretage en organisatorisk decentralisering af  

 opkrævningsarbejdet, således at den samlede opkrævnings- og  

 inddrivelsesprocedure vedrørende daginstitutionsbetaling i kommunen lægges ud  

 til den enkelte institution, vil situationen være en anden.
I så fald vil  

 reglerne i lov om offentlige myndigheders registre efter Registertilsynets  

 opfattelse næppe være til hinder for, at de relevante medarbejdere i  

 institutionerne får adgang til Det fælleskommunale Debitorsystem.
 Der henvises i øvrigt til årsberetning 1994, side 48, hvor en tilsvarende  

 sag er omtalt.
 Registertilsynets Årsbertning 1995, side 60 - 62.
