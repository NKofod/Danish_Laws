 Voldgiftssag afgjort af Voldgiftsnævnet  

 for bygge- og anlægsvirksomhed.
 Vedrører AB 92 § 6, stk.2.
 Ved klageskrift modtaget den 14.7.1995 har klageren  

 indklaget indklagede i anledning af en tvist, der udspringer af  

 entreprisekontrakt af 18.2.1994, som vedrører klagerens renovering af  

 indklagedes ejendom.
Klagerens oprindelige påstand vedrørte  

 indklagedes pligt til at nedskrive en entreprenørgaranti i  

 medfør af AB 92 § 6. I sagens replik modtaget den 9.10.1995  

 ændrede klageren sin påstand til betaling af 654.056,50 kr.
Denne  

 påstand er senere nedsat flere gange, senest i forbindelse med den  

 mundtlige forhandling den 14.11.1997, hvorefter indklagede ifølge  

 klagerens endelige påstand tilpligtes at betale 454.901,25 kr. med  

 tillæg af procesrente af 79.720 kr. fra den 10.4.1995, af 370.065 kr.  

 fra den 10.5.1995, af 1.500 kr. fra den 5.2.1996 og af 3.616,25 kr. fra  

 sagens anlæg den 14.7.1995 til betaling sker.
Klagerens endelige  

 påstand specificeres således :
 Garantiprovision  

                                                  3.616,25 kr.
 Ekstra byggepladsomkostninger i alt  

                                     85.063,75 kr.
 Ekstra stilladsleje  

                                                   16.781,25 kr.
 Fjernelse af lyskasse  

                                                30.480,00 kr.
 Ændret gulvafløb  

                                                              5.475,00 kr.
 Reparation af kloak  

                                               20.066,25 kr.
 Skævt bjælkelag i alt  

                                                         180.856,25 kr.
 Merydelser pudsarbejder  

                                         104.812,50 kr.
 Affald i skunk  

                                                   6.250,00 kr.
 Forgæves fremmøde  

                                                         1.500,00 kr.
 454.901,25  

 kr.
 Der er mellem parterne enighed om, at der i faktura af  

 1.3.1995 (bilag 14) er sket en ombytning af beløbene under position  

 66.1 og 66.4, samt at beløbet 185.000 kr. rettelig skal være  

 67.935 kr.
 Indklagedes endelige påstand er frifindelse mod  

 betaling af 10.000 kr. med procesrente fra den 10.5.1995, idet indklagede kan  

 erkende at skylde 8.000 kr. plus moms vedrørende reparation af  

 kloak.
 AB 92 er vedtaget mellem parterne.
 Der er til behandling af sagen nedsat en voldgiftsret i  

 henhold til " Regler for behandling af sager ved Voldgiftsretten for  

 Bygge- og Anlægsvirksomhed " bestående af arkitekt m.a.a.  

 Lars Møller, Civilingeniør Ole Skjøt og landsdommer Ole  

 Nicolaisen med sidstnævnte som retsformand.
Der er under den mundtlige forhandling afgivet  

 forklaringer som gengivet nedenfor af klagerens konduktør, indklagedes  

 tekniske rådgiver, indklagedes ingeniør og indklagedes arkitekt.  

 Der er endvidere afgivet forklaringer af tømrer, murerformand og de  

 tidligere bestyrelsesmedlemmer i andelsboligforeningen.
Gengivelse af disse  

 forklaringer samt en fuldstændig sagsfremstilling er udeladt i denne  

 kendelse.
Klagerens konduktør har som vidne bl.a.  

 forklaret, at han er konduktør hos klageren og var den ansvarlige  

 på byggepladsen.
Før projektet gik i gang, blev det  

 beskåret, men på grund af ekstraarbejder blev byggeperioden  

 forlænget ca. 3 måneder.
Det har medført ekstra  

 byggepladsomkostninger, der i overensstemmelse med klagerens beregningsmodel  

 er udregnet til 20 % af omkostningerne til byggeplads ved arbejderne omfattet  

 af entreprisen.
 Der er ikke tale om, at de 52.000 kr., der er  

 anført i aftaleseddel 33, også skulle omfatte ekstra  

 stilladsleje i anledning af facadearbejder.
Det VA-godkendte gulvafløb, der er beskrevet i  

 byggetilladelsen, viste sig ikke at kunne indbygges.
Indklagedes  

 ingeniør opnåede herefter dispensation til et afløb  

 svarende til det tidligere installerede.
Klageren har haft ekstraudgifter  

 på 4.380 kr. plus moms = 5.475 kr. i denne anledning.
Ifølge det oprindelige projekt skulle 10 lyskasser  

 fjernes, men dette punkt blev sparet væk med undtagelse af en lyskasse,  

 som kommunen krævede fjernet og opfyldt.
Dette ekstraarbejde, som har  

 krævet en lille gravemaskine, har i alt kostet 39.384 kr. ekskl.  

 moms.
Et toilet i en restaurant i indklagedes ejendom havde  

 tilstoppet afløb, der forsøgtes repareret ved to spulinger uden  

 resultat.
Klageren måtte herefter udskifte hele kloakledningen, hvilket  

 medførte omfattende arbejder, bl.a. med udgravninger i ejendommens  

 gård, hvilket har kostet det krævede beløb.
Det kom som en overraskelse for klageren, at ejendommens  

 gulve hvilede på et skævt bjælkelag.
Dette  

 nødvendiggjorde ekstraarbejder, dels ved udstøbning af  

 badeværelsesgulvene, hvor tilbudet var beregnet på grundlag af 8  

 cm. beton, men hvor det blev nødvendigt at udstøbe i gennemsnit  

 5 cm. ekstra beton, dels ved opkiling af gulve.
Vidnet mener ikke, at  

 entreprisebeskrivelsens angivelse af 8 cm. beton over bjælken skal  

 opfattes som et minimumsmål.
Indklagedes arkitekt har givet ordre om,  

 at de 8 cm. skulle overholdes.
Pudsarbejdet blev væsentligt forøget, hvilket  

 skete efter instruks fra indklagedes arkitekt, der ønskede omfattende  

 reparationer.
Disse reparationer er ved 1-års gennemgangen blevet  

 målt til 121 m2 i overværelse af tilsynets tekniker.
 Der lå en del byggeaffald i en skunk, som det var  

 nødvendigt at fjerne og bortkøre, hvilket klageren  

 sørgede for.
 Vidnet kan bekræfte, at 2 medarbejdere fra klageren  

 den 5. februar 1995 mødte op til 1-års gennemgang, der  

 måtte aflyses på grund af indklagedes forhold.
Indklagedes arkitekt har som vidne bl.a. forklaret,  

 at han har været indklagedes totalrådgiver samt projektansvarlig  

 på byggesagen.
Der var tale om arbejder i medfør af kap. 3 i lov  

 om byfornyelse og boligforbedring, hvilket betød, at der var en  

 absolut øvre grænse for, hvad kommunen kunne yde støtte  

 med.
Blandt andet af denne grund udformede han skarpe bestemmelser i  

 aftalegrundlaget om udførelse af ekstraarbejder for at sikre, at  

 budgettet blev overholdt, og vigtigheden heraf blev tilkendegivet overfor  

 klageren.
Vedrørende forøgede byggepladsomkostninger  

 har vidnet forklaret, at da den oprindelige entreprise blev nedsat fra ca. 10  

 mio. kr. til ca. 7 mio. kr., søgte han at få nedsat  

 byggepladsomkostningerne med 50.000 kr., men klageren ville kun reducere med  

 15.000 kr.
Vidnet har på den baggrund fundet det rimeligt, at  

 indklagede kun skal betale det samme beløb i forøgede  

 byggepladsomkostninger i anledning af de foreliggende ekstraarbejder, som  

 andrager ca. 1,9 mio. kr.
Det beløb på ca. 85.000 kr., som  

 klageren kræver herfor savner ethvert grundlag, ikke mindst fordi den  

 forlængede byggetid i væsentlig grad skyldes klagerens egne  

 forhold, hvor arbejdet har ligget stille i perioder, hvilket vidnet har  

 beklaget sig over både mundtligt og skriftligt.
 Om ekstra stilladsleje har vidnet forklaret, at ekstra  

 stilladsudgifter indgår med 12.500 kr. i de 52.000 kr., der er  

 nævnt i aftaleseddel 33.
Vedrørende lyskassen har han forklaret, at han med  

 støtte i et optaget foto af arbejdet er gået ud fra, at arbejdet  

 med hugning er blevet udført med en el-hammer, og at der er skovlet  

 uden gravmaskine.
På denne baggrund har han anslået, at der  

 højst kan være anvendt 50-60 timer til dette arbejde, hvorfor  

 vidnet har anerkendt en udgift hertil på 15.000 kr.
 Til gulvafløbet i vaskekælderen valgte  

 klageren en uegnet løsning uden at rådføre sig med  

 vidnet, hvorfor ekstraudgifter til en ændring er indklagede  

 uvedkommende.
Det beløb, som klageren kræver for  

 kloakarbejde, skønnes at være urimeligt højt.
Vidnet kan  

 henholde sig til indklagedes ingeniørs forklaring herom og  

 støtter hans skøn, hvorefter arbejdet højst kan  

 prissættes til 8.000 kr. plus moms.
Alle gamle ejendomme har skæve bjælkelag,  

 hvilket ikke kan overraske klageren, som i givet fald måtte have taget  

 forbehold herom ved tilbudsgivningen.
Vidnet mener bestemt ikke at have givet  

 instruktion om ekstraarbejder i forbindelse hermed.
Der kan i øvrigt  

 under ingen omstændigheder være tale om, at  

 merudstøbningen på badeværelser skulle have medført  

 et ekstra betonlag på 5 cm. i gennemsnit.
De 8 cm. i  

 entreprisebeskrivelsen angiver en minimumstykkelse af betonlaget af hensyn  

 til bæreevnen.
Vidnet bestrider, at han skulle have instrueret klageren  

 om så omfattende reparationer af pudsarbejder, uden at det var blevet  

 anført i byggemødereferaterne.
Det er for øvrigt umuligt  

 at opmåle sådanne reparationer ved 1-års gennemgangen, hvor  

 der er malet ovenpå.
Han har talt med indklagedes tekniske  

 rådgiver, der ikke husker en sådan opmåling.
 Det er rigtigt, at der i en skunk var byggeaffald, som  

 blev fjernet af klageren, uden at dette arbejde var varslet.
 Der blev ikke foretaget en egentlig afleveringsforretning.  

 Den blev erstattet af en mangelgennemgang, som ikke fandt sted i forbindelse  

 med det afsluttende byggemøde, men først i februar-marts 1995,  

 hvorefter vidnet udfærdigede den fremlagte liste af 20. marts 1995 over  

 mangler og fejl.
Indklagedes ingeniør har som vidne  

 forklaret, at han har bistået arkitekten i forbindelse med denne  

 byggesag.
Han blev kontaktet, da det VA-godkendte gulvafløb i  

 vaskekælderen ikke passede og henvendte sig til kommunens  

 afløbskontor, der tillod benyttelse af et afløb svarende til  

 det hidtil benyttede der ikke havde VA-godkendelse.
Han har fulgt arbejdet med kloakken i forbindelse med det  

 tilstoppede toilet og mener ikke, at der har været foretaget udvendig  

 opgravning.
Blandt andet på denne baggrund har han skønnet, at  

 8.000 kr. plus moms ville være en rimelig pris.
 Klageren har til støtte for sin  

 påstand henvist til konduktørens forklaring og har i  

 øvrigt anført følgende :
Klageren har krav på at få nedskrevet den  

 stillede garanti den 19.12.1994, hvor arbejdet efter det afsluttende  

 byggemøde må anses for at være ibrugtaget.
Indklagede kan  

 ikke beholde den fulde garantisum, indtil samtlige mangler er udbedrede.  

 Indklagede skal derfor pålægges at betale den præmie, som  

 klageren har måttet betale for at have den fulde garanti løbende  

 fra den 19.12.1994 til den 12.9.1995, hvor garantien blev nedskrevet.
Denne  

 merpræmie har klageren beregnet til 3.616,25 kr.
På grund af ekstraarbejder blev byggeperioden  

 forlænget med ca. 3 måneder, og klagerens opgørelse af de  

 ekstra byggepladsomkostninger må lægges til grund, idet  

 arkitektens argumentation for kun at betale mindre må afvises.
Af det  

 udregnede beløb på 65.351 kr. ekskl. moms har indklagede kun  

 betalt 15.000 kr., således at der skyldes 50.351 kr. plus moms =  

 62.938,75 kr.
Der er herudover påløbet 17.700 kr. plus moms =  

 22.125 kr. i byggepladsomkostninger, som indklagede har nægtet at  

 betale.
 Problemer med facadebehandling nødvendiggjorde  

 yderligere stilladstid, der er beregnet som 15 dage á 895 kr. = 13.425  

 kr. med tillæg af moms.
Arkitektens teoretiske vurderinger af udgifterne til  

 fjernelse af lyskasse kan ikke lægges til grund.
Der var tale om et  

 besværligt arbejde, som har kostet væsentlig mere end de 15.000  

 kr., som er betalt af indklagede.
Da arbejdet har kostet 39.384 kr. ekskl.  

 moms, skyldes der 24.384 kr. plus moms = 30.480 kr.
Klageren modtog fra indklagede en byggetilladelse  

 vedrørende gulvafløb, der blev forsøgt efterlevet, men  

 hvor der påløb ekstraudgifter som følge af, at det  

 VA-godkendte afløb ikke passede.
Disse ekstraudgifter må  

 afholdes af indklagede.
Ingeniørens prissætning af udgifterne til  

 toiletafløbet på 8.000 kr. plus moms må afvises.
Det var  

 nødvendigt at grave dybt og lægge ny kloakledning, hvilket har  

 kostet det beløb, som klageren kræver.
 Entreprisebeskrivelsen tager ikke højde for det  

 skæve bjælkelag, der gjorde det nødvendigt at oprette  

 gulve samt at udstøbe et ekstra betonlag i badeværelser.  

 Indklagede har herved fået en bedre ydelse end forudsat i  

 aftalegrundlaget og må betale herfor i overensstemmelse med de af  

 klageren udregnede tal.
 Indklagede må ligeledes betale for ekstra  

 pudsreparationer, som er rekvireret af arkitekten og opmålt i den  

 tekniske rådgivers påsyn.
 Det var nødvendigt, at klageren fjernede noget  

 byggeaffald i en skunk, og indklagede må betale dette som  

 ekstraarbejde.
Klageren har skønsmæssigt beregnet sit tab i  

 forbindelse med forgæves fremmøde til 1-års gennemgangen  

 til 1.500 kr.
Dette beløb må erstattes af indklagede, som var  

 ansvarlig for, at  gennemgangen ikke kunne gennemføres som varslet den  

 5.2.1995.
Indklagede har til støtte for sin  

 påstand henvist til, at der i entreprisekontrakten er anført  

 følgende om ekstraarbejder : "at mundtlige aftaler er at betragte  

 som ugyldige så længe der ikke foreligger aftaleseddel, der er  

 underskrevet af bygherrens tekniske rådgiver". Til trods herfor  

 har klageren krævet betaling for omfattende ekstraarbejder uden  

 aftalesedler og uden nogen dokumentation af sådanne arbejders  

 nødvendighed eller påståede omfang samt uden varsling  

 på byggemøderne.
Først længe efter det afsluttende  

 byggemøde den 19.12.1994, fremkommer betalingskravet, da klageren  

 fremsender fakturaer af 2.2.1995 og 1.3.1995. På denne baggrund  

 må der påhvile klageren en meget tung bevisbyrde for, at kravene  

 skulle være berettigede.
 Vedrørende de enkelte krav har indklagede  

 anført følgende :
 Klageren har ikke krav på nedskrivning af  

 garantisummen, før alle manglerne er udbedrede, hvilket tidligst var  

 tilfældet i september 1995. Der kan i alt fald ikke være krav om  

 nedskrivning før den 20.2.1995, hvor der forelå en  

 mangelliste.
Klagerens krav om at indklagede skal betale 85.000 kr. i  

 ekstra byggepladsomkostninger som følge af ekstraarbejder forekommer  

 helt urimeligt.
Det store beløb er ikke på nogen måde  

 dokumenteret ved bilag eller på anden måde, og under disse  

 omstændigheder kan klageren ikke gøre krav på mere end det  

 beløb på 15.000 kr., som indklagede har betalt, idet der  

 henvises til arkitektens forklaring herom.
 Aftaleseddel 33 viser, at et betalt beløb på  

 52.000 kr. også dækker den ekstra stilladsleje vedrørende  

 facaden.
Arkitektens faglige vurdering vedrørende fjernelse  

 af lyskasse må lægges til grund.
Herefter må de betalte  

 15.000 kr. dække udgifterne.
De opståede problemer med at etablere et  

 ændret gulvafløb har klageren ikke drøftet med  

 indklagedes tekniske rådgiver.
Det må herefter være  

 klagerens eget ansvar, når ændringen medfører ekstra  

 udgifter.
 Indklagedes ingeniørs skøn over udgifterne  

 til kloakreparation må lægges til grund, hvorefter der ikke skal  

 betales mere end 10.000 kr. for dette arbejde.
Det forekommer helt urimeligt, at klager så sent  

 fremkommer med sine to store krav begrundet i skævt bjælkelag,  

 som er almindeligt forekommende i ældre ejendomme.
Det bestrides, at de  

 pågældende arbejder er krævet udført af indklagedes  

 tilsyn, og der foreligger hverken varsling eller aftalesedler, ligesom der  

 ikke er dokumentation for størrelsen af de krævede  

 beløb.
 Klagerens krav vedrørende merydelser for  

 pudsarbejder er uvarslede og kan ikke støttes på aftalesedler.  

 Konduktørens notat, der først er fremkommet under den mundtlige  

 forhandling, er ikke tilstrækkeligt bevis for omfanget af disse  

 arbejder, der på grund af efterfølgende malerarbejde ikke kan  

 konstateres udført.
 Klagerens krav vedrørende rydning af en skunk for  

 byggeaffald er uvarslet og størrelsesmæssigt helt  

 udokumenteret.
 Det bestrides, at klageren kan kræve erstatning for  

 tab som følge af sit forgæves fremmøde den 5.2.1995, hvor  

 aflysningen skyldtes en misforståelse mellem bygherre og  

 rådgiver.
 Voldgiftsrettens bemærkninger :
Entreprisekontraktens bestemmelser, hvorefter  

 mundtlige aftaler om ekstraydelser er ugyldige, så længe der ikke  

 foreligger aftalesedler, kan ikke i sig selv føre til, at klageren  

 afskæres fra at kræve sådanne ydelser betalt, idet en  

 sådan bestemmelse må fortolkes som en bevisregel og ikke som en  

 gyldighedsbetingelse.
Som følge heraf må der foretages en  

 konkret bedømmelse af de enkelte fremsatte krav om betaling af  

 ekstraydelser til bedømmelse af, om betaling kan kræves.
 Garantiprovision:
En egentlig afleveringsforretning har ikke fundet  

 sted, men det ved entreprisen udførte arbejde må efter det  

 oplyste anses for at være taget i brug i forbindelse med det  

 afsluttende byggemøde den 19.12.1994, hvor der i referatet af  

 mødet er opregnet en række mangler, som indklagede kræver  

 udbedret.
Herefter skulle sikkerhedsstillelsen ifølge  

 entreprisekontrakten være nedskrevet til 10 % af entreprisesummen  

 nævnte dag.
Da denne nedskrivning først fandt sted den  

 12.9.1995, er indklagede forpligtet til at dække klagerens udgifter til  

 præmie vedrørende sikkerhedsstillelsen for den mellemliggende  

 periode.
Idet indklagede ikke har protesteret over for klagerens  

 opgørelse af størrelsen af denne præmie, tages klagerens  

 påstand om betaling af 3.616,25 kr. til følge.
 Ekstra stilladsleje :
 Efter ordlyden af aftaleseddel 33 (bilag Y) samt  

 arkitektens forklaring herom, og da der ikke foreligger dokumentation for  

 størrelsen af det beløb, som klageren har krævet i denne  

 anledning, tages indklagedes frifindelsespåstand til følge.
 Fjernelse af lyskasse :
Klagerens udgifter hertil må ansættes  

 skønsmæssigt på grundlag af de afgivne forklaringer.
Der  

 findes herefter ud over det beløb på 15.000 kr., som indklagede  

 har betalt, at burde tilkendes klageren yderligere 15.000 kr. inkl. moms.
 Ændret gulvafløb :
Indklagedes tekniske rådgiver har videresendt  

 kommunens afløbstilladelse til klageren, hvilket må opfattes som  

 en konkret anvisning til klageren om, at arbejdet skal udføres i  

 overensstemmelse med tilladelsen, hvorefter gulvafløbet i  

 kælderen skal forsynes med et VA-godkendt lukke.
De ekstra udgifter,  

 der opstod som følge af, at det godkendte lukke ikke kunne anvendes,  

 må herefter påhvile indklagede.
Da der ikke er rejst indvendinger  

 mod klagerens opgørelse af sit krav i denne forbindelse, tages  

 påstanden om betaling af 4.380 kr. plus moms = 5.475 kr. til  

 følge.
 Reparation af kloak :
Efter bevisførelsen kan det lægges til grund,  

 at der måtte foretages omfattende og nødvendige arbejder i denne  

 anledning, og det beløb, som klageren har krævet betalt herfor,  

 findes rimeligt.
Herefter tages påstanden om betaling af 16.053 kr.  

 plus moms = 20.066,25 kr. til følge.
 Arbejder i anledning af skævt bjælkelag  

 (pos 66.1 og 66.4) :
Klageren har herfor rejst to krav på i alt  

 180.856,25 kr. inkl. moms.
Disse krav har ikke på nogen måde  

 været varslet som ekstraarbejder, før arbejderne blev igangsat,  

 hvilket har afskåret indklagede fra forhandling om deres berettigelse,  

 ligesom kontrol med deres omfang har været umuliggjort.
Når dette  

 sammenholdes med, at størrelsen af klagerens krav er udokumenterede,  

 tages indklagedes frifindelsespåstand til følge.
 Merydelser vedrørende pudsarbejder :
Det findes ikke godtgjort, at arkitekten skulle have  

 krævet disse arbejder, der angår et betydeligt beløb  

 på 104.812,50 kr. inkl. moms, udført, idet arkitekten har  

 bestridt dette, og da det ikke fremgår af byggemødereferaterne  

 eller andet skriftligt materiale.
Herefter, og da konduktørens  

 forklaring samt hans notat om opmåling af de pågældende  

 reparationer, der først er fremlagt under den mundtlige forhandling,  

 ikke kan anses for tilstrækkelig dokumentation for, at sådanne  

 arbejder er udført i et omfang som angivet af klageren, tager  

 voldgiftsretten indklagedes påstand om frifindelse til  

 følge.
 Fjernelse af affald i skunk :
Efter bevisførelsen kan det lægges til  

 grund, at dette arbejde har været nødvendigt og er udført  

 af klageren.
Kravets størrelse findes rimeligt, hvorfor  

 påstanden om betaling af 5.000 kr. plus moms = 6.250 kr. tages til  

 følge.
 Klagerens forgæves fremmøde den 5.2.1996  

 :
 Den omstændighed, at indklagedes rådgiver  

 ikke gav møde ved den pågældende lejlighed findes ikke at  

 have påført klageren et tab, som kan kræves erstattet af  

 indklagede, hvis frifindelsespåstand derfor tages til følge.
 Efter det anførte tilkommer der herefter klageren  

 følgende beløb :
 Garantiprovision  

                                              3.616,25 kr.
 Ekstra byggepladsomkostninger i alt  

                                 40.000,00 kr.
 Fjernelse af lyskasse  

                                             15.000,00 kr.
 Ændret gulvafløb  

                                                            5.475,00 kr.
 Reparation af kloak  

                                             20.066,25 kr.
 Affald i skunk  

                                                  6.250,00 kr.
 90.407,50 kr.
 Efter sagens udfald sammenholdt med de nedlagte  

 påstande forholdes der med sagens omkostninger som nedenfor  

 anført.
 THI BESTEMMES :
 Indklagede skal til klageren betale 90.407,50 kr. med  

 tillæg af procesrente af 3.616,25 kr. fra sagens anlæg den  

 14.7.1995 og af det resterende beløb fra den 10.5.1995.
 Klageren skal i sagsomkostninger til indklagede betale  

 20.000 kr.
De omkostninger.
Der er forbundet med voldgiftsrettens  

 behandling af sagen, skal i det hele betales af klageren.
 Kendelsen skal opfyldes inden 14 dage efter dens  

 modtagelse.
