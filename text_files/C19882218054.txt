 Der har i dagspressen været omtalt eksempler på, at nogle fagforeninger  

 lokalt har stillet sig afvisende overfor at give puljemidler til  

 ikke-medlemmer.
 Finansministeren har i den forbindelse understreget, at det vil være helt  

 i strid med forudsætningerne for anvendelsen af puljemidler, hvis  

 organisationsrepræsentanter, nægter at indgå aftaler om bl.a. løntillæg alene  

 med den begrundelse, at der er tale om medarbejdere, som ikke er medlem af  

 den aftalekompetente organisation.
 Det er en klar aftale med organisationerne, at ikke-medlemmer ikke må  

 diskrimineres.
Inden for det offentlige fastlægges løn og visse andre ansættelsesvilkår  

 ved aftale med personalets organisationer.
Alle de aftaler, der indgås med  

 organisationerne, omfatter helt klart såvel medlemmer som ikke-medlemmer, og  

 de puljer, der aftales ved overenskomsterne beregnes på grundlag af  

 lønsummer, hvori også indgår ikke-medlemmers løn.
 Institutionernes ledelse må derfor være opmærksom på, at der ved  

 indstillinger og forhandlinger lokalt med organisationsrepræsentanter om  

 tildeling af personlige tillæg og omklassificering ikke kan tages hensyn til,  

 om en ansat er medlem eller ikke-medlem af en organisation, ligesom ledelsen  

 må være opmærksom på, at den har et ansvar for at informere personalet om  

 puljeordninger og om den procedure, der skal følges ved ansøgning om  

 tildeling af puljemidler.
 Det tilføjes, at det - for at undgå gentagne behandlinger af spørgsmålet  

 om fordeling af tillæg af forskellige puljer - efter drøftelse med  

 Akademikernes Centralorganisation er besluttet at udskyde indkaldelse af  

 forslag til puljetillæg til institutioner for videregående uddannelser med  

 henblik på en så vidt muligt samlet stillingtagen til tillægsfordelingen, og  

 at der ikke på indeværende tidspunkt vil kunne tages stilling til eventuelle  

 allerede fremkomne forslag om tildeling af tillæg eller forhøjelse af tillæg  

 af disse puljemidler, men at en stillingtagen må afvente indkaldelse af  

 forslag fra ministeriet og en behandling af forslagene i overensstemmelse med  

 ovenstående.
 P.m.v.
Sten Grambye afd.chef.
