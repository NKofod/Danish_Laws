Nr BSF 70 Forslag til folketingsbeslutning om fjernelse af køns- og  

 invaliditetsrisikobetinget diskrimination i pensionsordninger Fremsat af Rahbæk Møller (SF) Aage Frandsen (SF) Gade (SF) Lilli  

 Gyldenkilde (SF) Ebba Strange (SF) den 9. marts 1993 Folketinget pålægger regeringen af fremsætte lovforslag i folketingsåret 1993-94 med henblik på at sikre:
at størrelsen af en pensionsydelse ikke afhænger af modtagerens køn eller  

 erhvervsbetingede invaliditetsrisiko, og at der sker en udjævning mellem de forskellige udbydere af  

 pensionsordninger, så forskelle i kønssammensætning og erhvervssammensætning  

 mellem de forskellige pensionskasser og selskaber udlignes.
Bemærkninger til forslaget Efterhånden som størstedelen af befolkningen bliver omfattet af  

 pensionsordninger enten via pensionskasser eller via private ordninger i  

 forsikringsselskaber eller pengeinstitutter, bliver det mere synligt, at  

 nogle grupper diskrimineres kraftigt.
Den ene type diskrimination nemlig kønsdiskriminationen har været kendt  

 hele tiden.
Da kvinder statistisk set lever længere end mænd, får kvinder en  

 lavere løbende pension end mænd med samme indbetalinger.
Det er dybt  

 uretfærdigt; statistik gælder ikke for den enkelte.
Dette synspunkt er også  

 lagt til grund for ATP-ordningen, hvor udbetalingerne ikke afhænger af  

 modtagerens køn.
Beregninger fra Arbejdsmarkedspensionsudvalget viser, at forskellen kan  

 udgøre 25-30 pct., dog mindre hvis pensionsordningen omfatter  

 ægtefællepension.
Dette skal lægges oven i den forskel, der opstår, fordi  

 kvinder i gennemsnit er lavere lønnet end mænd.
Derfor bør det være obligatorisk at anvende det såkaldte uni-sex grundlag  

 i pensionsordninger.
Enkelte pensionskasser anvender i forvejen dette  

 princip.
Desuden bør der laves en udligningsordning mellem forskellige  

 pensionsordninger, så det sikres, at kønssammensætningen i den enkelte  

 ordning ikke får betydning for ydelsesniveauet.
Uden en sådan  

 udligningsordning vil ydelserne i ordninger med et flertal af kvinder  

 systematisk blive lavere end ydelserne i ordninger med et flertal af mænd.  

 Det kan igen give en vis tendens til, at kvinderne bliver isoleret i egne  

 kasser, fordi faggrupper af mænd kan tjene på at danne egne ordninger eller  

 slutte sig til andre ordninger, der er domineret af mænd.
Oprindeligt var det fortrinsvis funktionærer med lav invaliditetsrisiko,  

 der havde pensionsordninger, og der var derfor ringe opmærksomhed om det  

 forhold, at forskelle i invaliditetsrisiko spiller en afgørende rolle for  

 alderspensionens størrelse.
Men i de senere år er det blevet mere  

 almindeligt, at folk med fysisk arbejde og deraf følgende højere  

 invaliditetsrisiko har pensionsordninger.
Forsikringsselskaberne er derfor  

 forlængst begyndt at opdele forsikringstagerne efter erhverv.
For  

 pensionskassernes vedkommende har nogle kasser med en overvægt af medlemmer  

 med stor invaliditetsrisiko måttet konstatere, at de har svært ved at  

 udbetale alderspensioner af en rimelig størrelse.
Af »Invaliditet og erhverv«, der er udsendt af  

 Assurandør-Socieetetet, Danmarks Statistik, Pensionskasserådet og Foreningen  

 til Bedømmelse af Personforsikringsrisiko i 1992, fremgår det, at ufaglærte  

 har næsten 3 gange så stor invaliditetsrisiko som funktionærer.
Hvis tallene  

 yderligere opdeles efter erhverv, ses endnu større forskelle.
Da udgifterne  

 til invalidepension gennemsnitlig udgør ca. 1/4 af udgifterne til  

 alderspension, ses det, at størrelsen af alderspensionen afhænger stærkt af  

 invaliditetsrisikoen.
Dette forhold forværres af, at det typisk er  

 erhvervsgrupper med lave lønninger og deraf følgende lave  

 pensionsindbetalinger, der har høj invaliditetsrisiko.
Det foreslås derfor, at der ligesom med kønsforskellen sker en udligning  

 af invaliditetsrisiko mellem de forskellige ordninger.
Dette sker  

 formodentlig lettest ved etablering af et gensidigt selskab.
Udligningen bør  

 bygge på de data, som forsikringsselskaberne i forvejen bruger til at opdele  

 forsikringstagerne i risikogrupper.
For at undgå spekulation i forskellig  

 sammensætning af ydelserne bør begge udligninger ske på grundlag af passende  

 fastsatte normalvilkår.
