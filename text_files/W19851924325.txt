Et krav om tilbagebetaling af dagpenge, der var opstået som følge af,  

 at sikrede efterfølgende havde fået tilkendt en privat pension, fandtes ikke  

 at kunne støttes på dagpengelovens § 24, stk. 9, eller § 50. Ankestyrelsen  

 fandt imidlertid, at det sociale udvalg havde været berettiget til at kræve  

 tilbagebetaling på grundlag af en grundsætning om adgang til at kræve  

 tilbagebetaling i en dobbeltforsørgelsessituation. (* 1) REDEGØRELSE FOR SAGEN:
En sikret var sygemeldt fra november 1975 til januar 1978 på grund af en  

 psykisk lidelse.
Efter en arbejdsprøvning blev sikrede herefter genansat hos  

 sin tidligere arbejdsgiver.
I august 1980 blev sikrede påny sygemeldt på  

 grund af samme lidelse.
Han modtog herefter sygedagpenge indtil 5. april  

 1983, hvor han fik tilkendt mellemste invalidepension.
Den 19. april 1982 søgte sikrede om tilkendelse af pension fra en privat  

 tegnet forsikring.
Han fik tilkendt pension med virkning fra 1. november  

 1975.
 Det sociale udvalg traf afgørelse om, at sikrede skulle tilbagebetale et  

 beløb på 89.863 kr., som han havde fået udbetalt for meget i dagpenge i  

 perioden 11. august 1980 - 31. marts 1983, idet de udbetalte dagpenge sammen  

 med den løbende pensionsydelse havde oversteget den dagpengegivende indtægt.
Over for amtsankenævnet oplyste sikrede, at årsagen til, at han først  

 søgte privat pension i april 1982 var, at den læge, der behandlede ham i  

 1980, ikke dengang skønnede, at pensionering var aktuel.
Sikrede følte selv,  

 at hans tilstand var bedret især fra sommeren 1981 til februar 1982, hvor han  

 påny blev indlagt.
Sikrede mente, at indlæggelsen havde været årsag til  

 pensionsansøgningen i april 1982.
 AFGØRELSEN, DER KLAGES OVER:
Amtsankenævnet lagde til grund, at sikrede burde have oplyst  

 socialforvaltningen om, at han den 19. april 1982 søgte om at få tillagt  

 privat pension.
Ved at undlade dette fandtes sikrede at have modtaget  

 dagpenge beregnet uden hensyn hertil mod bedre vidende, hvorfor betingelserne  

 for at kræve for meget udbetalte dagpenge tilbagebetalt for perioden 19.  

 april 1982 - 31. marts 1983 ansås for opfyldt.
 Derimod fandt nævnet det ikke godtgjort, at sikrede forud for ansøgningen  

 om privat pension kunne anses for at have modtaget dagpenge mod bedre  

 vidende, hvorfor socialudvalgets afgørelse om tilbagebetaling forud for den  

 19. april 1982 ophævedes.
 KLAGEN TIL ANKESTYRELSEN:
Det sociale udvalg anførte, at sikrede, da han første gang anmodede  

 socialforvaltningen om dagpenge, burde have oplyst om den private  

 pensionsmulighed, idet sygedagpenge sammen med anden løbende kontant ydelse,  

 der bliver udbetalt i anledning af sygefraværet, ikke må overstige den  

 dagpengegivende indtægt.
Socialudvalget anførte endvidere, at sikrede ved at  

 udsætte ansøgningen om privat pension til den 19. april 1982 uberettiget  

 havde fået for meget udbetalt i dagpenge i perioden 11. august 1980 - 18.  

 april 1982 med 54.682 kr. brutto, idet den private pension var kommet til  

 udbetaling som en løbende ydelse med tilbagevirkende kraft fra den 1.  

 november 1975. Udvalget anførte endelig, at følgen af amtsankenævnets  

 afgørelse ville være, at sikrede ved at udsætte en ansøgning om privat  

 pension kunne sikre sig dobbelt forsørgelse.
 LOVGRUNDLAG:
 Dagpengelovens § 24, stk. 9 og § 50.
 ANKESTYRELSENS AFGØRELSE:
 Ankestyrelsen finder, at den private pension, som sikrede efterfølgende  

 har fået tillagt, skal indgå i den samordning af ydelser, som tilsigtes i  

 dagpengelovens § 24, stk. 9. Det beløb, som herved er udbetalt for meget i  

 perioden efter den 11. august 1980, kan imidlertid hverken kræves  

 tilbagebetalt direkte efter dagpengelovens § 24 eller efter lovens § 50, da  

 sikrede ikke ses at have tilsidesat sin oplysningspligt og ej heller iøvrigt  

 har modtaget dagpenge med urette på tidspunktet for udbetalingen.
Ankestyrelsen finder imidlertid, at der må antages at gælde en ulovhjemlet  

 ret til at kræve tilbagebetaling i dobbeltforsørgelsessituationer.
Denne  

 ulovhjemlede ret er bl. a. kommet til udtryk i højesterets dom gengivet i  

 Ugeskrift for Retsvæsen 1959, side 321, og i SM-meddelelse D-001-84.  

 Ankestyrelsen finder herefter, at der er grundlag for, at det sociale udvalg  

 kan kræve dagpenge ydet til sikrede for hele perioden 11. august 1980 - 5.  

 april 1983 tilbagebetalt.
 Ankestyrelsen ændrer således amtsankenævnets afgørelse.
 (* 1) Der henvises til Ugeskrift for Retsvæsen 1959, side 321 HD, og SM  

 D-001-84.
