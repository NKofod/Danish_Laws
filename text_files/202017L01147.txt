Ændringsforslag stillet den 17. maj 2021 uden for betænkningen Ændringsforslag til 2. behandling af Forslag til lov om hjemrejse for udlændinge uden lovligt ophold (hjemrejseloven) [af udlændinge- og integrationsministeren (Mattias Tesfaye)]:
Til § 8 Af udlændinge- og integrationsministeren:
 28) Stk. 2, nr. 2 og 3, udgår, og i stedet indsættes:
 »2) En udlænding, der opholder sig her i landet, og som har fået sin opholdstilladelse efter udlændingelovens §§ 7, 8, 9 b eller 9 c, hvor denne var meddelt efter en ansøgning om opholdstilladelse efter udlændingelovens §§ 7 eller 9 e, nægtet forlænget eller inddraget efter udlændingelovens § 11, stk. 2, eller § 19, stk. 1.
 3) En udlænding, hvis opholdstilladelse efter udlændingelovens § 9 eller § 9 c, stk. 1, som følge af en familiemæssig tilknytning til en person omfattet af nr. 2 er nægtet forlænget eller inddraget efter udlændingelovens § 11, stk. 2, eller § 19, stk. 1.
4) En udlænding, der har haft opholdstilladelse i mindst 5 år, og som har fået sin opholdstilladelse efter udlændingelovens § 9 eller § 9 c, stk. 1, som følge af en familiemæssig tilknytning til en person, der ikke er omfattet af nr. 2 eller udlændingelovens §§ 9 m eller 9 n, inddraget eller nægtet forlænget efter udlændingelovens § 11, stk. 2, eller § 19, stk. 1.« [Korrektion, sproglig ændring og tilføjelse af persongruppe omfattet af muligheden for at modtage hjemrejsestøtte] Bemærkninger Til nr. 28 Ad § 8, stk. 2, nr. 2 Det foreslås i § 8, stk. 2, nr. 2, i lovforslaget som fremsat, at hjemrejsestøtte efter bestemmelsens stk. 1 kan ydes til en udlænding, der opholder sig her i landet, og som har fået sin opholdstilladelse efter udlændingelovens §§ 7, 8, 9 b eller 9 c, hvor denne var meddelt efter en ansøgning om opholdstilladelse efter udlændingelovens §§ 7 eller 9 e, inddraget eller nægtet forlænget efter udlændingelovens § 19, stk. 1.
 Ved en fejl er der ikke henvist til udlændingelovens § 11, stk. 2, der vedrører forlængelse af en tidsbegrænset opholdstilladelse meddelt med mulighed for varigt ophold.
 Det foreslås, at bestemmelsens ordlyd ændres, således at der dels indsættes en henvisning til udlændingelovens § 11, stk. 2, dels at »nægtet forlænget«, der relaterer sig til udlændingelovens § 11, stk. 2, nævnes før »inddraget«, der relaterer sig til udlændingelovens § 19, stk. 1.
 Der er med forslaget ikke tilsigtet materielle ændringer i bestemmelsen.
Ad § 8, stk. 2, nr. 3 Det foreslås i § 8, stk. 2, nr. 3, i lovforslaget som fremsat, at hjemrejsestøtte efter bestemmelsens stk. 1 kan ydes til en udlænding, hvis opholdstilladelse efter udlændingelovens § 9 eller § 9 c, stk. 1, som følge af en familiemæssig tilknytning til en person omfattet af nr. 2 er inddraget eller nægtet forlænget efter udlændingelovens § 19, stk. 1.
 Ved en fejl er der ikke henvist til udlændingelovens § 11, stk. 2, der vedrører forlængelse af en tidsbegrænset opholdstilladelse meddelt med mulighed for varigt ophold.
 Det foreslås, at bestemmelsens ordlyd ændres, således at der dels indsættes en henvisning til udlændingelovens § 11, stk. 2, dels at »nægtet forlænget«, der relaterer sig til udlændingelovens § 11, stk. 2, nævnes før »inddraget«, der relaterer sig til udlændingelovens § 19, stk. 1.
 Der er med forslaget ikke tilsigtet materielle ændringer i bestemmelsen.
Ad § 8, stk. 2, nr. 4 Det følger af repatrieringslovens § 3, stk. 1, at loven gælder for flygtninge m.v., familiesammenførte udlændinge til flygtninge m.v., andre familiesammenførte udlændinge, jf. stk. 2-4, og danske statsborgere med dobbelt statsborgerskab, der i forbindelse med repatriering løses fra deres danske statsborgerskab.
Loven omfatter endvidere udlændinge, som er meddelt opholdstilladelse i Danmark efter regler, som gjaldt før udlændingeloven af 1983, jf. lov nr. 226 af 8. juni 1983, eller som er født her i landet som efterkommere af disse.
 Det følger af repatrieringslovens § 3, stk. 2, at ved flygtninge m.v. forstås udlændinge, der har opholdstilladelse efter udlændingelovens §§ 7, 8 eller 9 b, § 9 c, stk. 1, i umiddelbar forlængelse af en opholdstilladelse efter § 9 b, § 9 c, når tilladelsen er meddelt en udlænding, der har indgivet ansøgning om opholdstilladelse efter § 7, eller § 9 e.
 Det følger af repatrieringslovens § 3, stk. 4, at ved andre familiesammenførte udlændinge forstås udlændinge, der har haft opholdstilladelse her i landet i mindst 5 år, og som har opholdstilladelse efter udlændingelovens § 9, § 9 c, stk. 1, som følge af en familiemæssig tilknytning til en person, der ikke er omfattet af stk. 2, eller §§ 9 m eller 9 n.
 Det følger af repatrieringslovens § 3, stk. 5, at er en udlændings opholdstilladelse nægtet forlænget eller inddraget, jf. udlændingelovens § 11, stk. 2, og § 19, stk. 1, anses den pågældende for at være omfattet af loven indtil udløbet af den udrejsefrist, der er fastsat i forbindelse med afgørelsen om nægtelse af forlængelse eller inddragelse af opholdstilladelsen.
 En udlænding, der har haft opholdstilladelse i mindst 5 år, og som har fået sin opholdstilladelse efter udlændingelovens § 9 eller § 9 c, stk. 1, som følge af en familiemæssig tilknytning til en person, der ikke er omfattet af repatrieringslovens § 3, stk. 2, eller udlændingelovens §§ 9 m eller 9 n (f.eks. udlændinge, der opnår familiesammenføring til en herboende dansk statsborger), inddraget eller nægtet forlænget efter udlændingelovens § 11, stk. 2, og § 19, stk. 1, er således aktuelt omfattet af repatrieringsloven indtil udløbet af udrejsefristen.
 Det foreslås i § 26, nr. 1, i lovforslaget som fremsat, at repatrieringslovens § 3, stk. 5, ophæves.
 Det foreslås i § 8, stk. 2, nr. 3, i lovforslaget som fremsat, at der kan ydes hjemrejsestøtte til en udlænding, hvis opholdstilladelse efter udlændingelovens § 9 eller § 9 c, stk. 1, som følge af en familiemæssig tilknytning til en person omfattet af nr. 2 er inddraget eller nægtet forlænget efter udlændingelovens § 19, stk. 1.
 Ved en fejl fremgår det ikke af § 8, stk. 2, i lovforslaget som fremsat, at en udlænding, der har haft opholdstilladelse i mindst 5 år, og som har fået sin opholdstilladelse efter udlændingelovens § 9 eller § 9 c, stk. 1, som følge af en familiemæssig tilknytning til en person, der ikke er omfattet af nr. 2 eller udlændingelovens §§ 9 m eller 9 n, inddraget eller nægtet forlænget efter udlændingelovens § 11, stk. 2, og § 19, stk. 1, er omfattet af muligheden for at kunne modtage hjemrejsestøtte.
 Det har ikke været hensigten med lovforslaget, at denne persongruppe, som hidtil under visse omstændigheder har kunnet modtage hjælp til repatriering efter repatrieringsloven, skulle være afskåret fra at modtage hjemrejsestøtte efter hjemrejseloven.
 Det foreslås derfor, at der indsættes en ny bestemmelse i hjemrejselovens § 8, stk. 2, nr. 4, hvorefter der kan ydes hjemrejsestøtte til en udlænding, der har haft opholdstilladelse i mindst 5 år, og som har fået sin opholdstilladelse efter udlændingelovens § 9 eller § 9 c, stk. 1, som følge af en familiemæssig tilknytning til en person, der ikke er omfattet af nr. 2 eller udlændingelovens §§ 9 m eller 9 n, inddraget eller nægtet forlænget efter udlændingelovens § 11, stk. 2, og § 19, stk. 1.
 Forslaget sikrer en videreførelse af persongruppens nuværende mulighed for under visse nærmere omstændigheder at kunne modtage økonomisk støtte ved udrejse.
