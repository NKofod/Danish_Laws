 Kontobetegnelse og dispositionsret for konto vedrørende selskab under  

 stiftelse.
I anledning af, at et anpartsselskab skulle omdannes til et aktieselskab  

 med en aktiekapital på 100.000 kr., aftalte en af anpartshaverne A med  

 klageren K (hvis tilknytning til selskabet var uoplyst), at K skulle indskyde  

 et beløb på 70.000 kr., som skulle anvendes til forhøjelse af  

 selskabskapitalen.
A oprettede en checkkonto i en bank lydende på  

 aktieselskabets navn »v/ A«.
Til denne konto overførtes 70.000 kr.  

 fra K.s bank.
Der blev ikke givet særlige instrukser i forbindelse med  

 overførslen.
A disponerede over kontoen og forbrugte det indestående beløb  

 til formål, der var selskabet uvedkommende.
Selskabsomdannelsen og  

 kapitaludvidelsen blev herefter opgivet.
 Finanstilsynet fandt ikke grundlag for at antage, at banken havde handlet  

 i strid med bank- og sparekasselovens § 1, stk. 6, ved at have ladet A  

 disponere over kontoen som sket.
 Ankenævnet udtalte:
 Det må antages, at der ved oprettelsen af en konto, der skal lyde på et  

 selskabs navn, påhviler pengeinstituttet en pligt til at sikre sig, hvem der  

 efter de selskabsretlige regler er berettiget til at tegne selskabet og  

 dermed disponere over kontoen.
 Den, der i tillid til kontobetegnelsens udvisende indbetaler beløb på  

 kontoen til kredit for selskabet, må kunne regne med, at der kun kan  

 disponeres over beløbet af personer, der er berettiget til at handle på  

 selskabets vegne.
I det foreliggede tilfælde var det selskab, der anføres i  

 kontobetegnelsen, imidlertid ikke endnu ikke stiftet, og der var således ikke  

 nogen tegningsberettiget efter de selskabsretlige regler.
Ankenævnet finder,  

 at det ikke kan anses for stridende mod god pengeinstitutpraksis i et sådant  

 tilfælde at oprette kontoen med en kontobetegnelse som sket, idet det ved  

 tilføjelsen »v/ A« er angivet, at denne person er berettiget til at  

 disponere over kontoen.
Ankenævnet skal dog tilføje, at en eventuel mulighed  

 for misforståelse vedrørende dispositionsretten kunne være undgået eller  

 begrænset ved at oprette kontoen alene lydende på A.s navn eller eventuelt  

 med tilføjelsen »under stiftelse v/ A« til selskabets navn.
 Af de af banken og Finanstilsynet anførte grunde kan ankenævnet tiltræde,  

 at der ikke er grundlag for at antage, at banken har handlet i strid med god  

 pengeinstitutpraksis i forbindelse med overførslen til X eller ved  

 dispositionerne over kontoen iøvrigt.
 Med de ovenfor anførte bemærkninger stadfæster Erhvervsankenævnet den  

 påklagede afgørelse.
