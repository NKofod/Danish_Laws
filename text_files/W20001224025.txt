Klage over mangelfuld observation efter  

 underlivsoperation Patientklagenævnet fandt, at sygeplejerskerne A, B, C og D havde  

 overtrådt lov om sygeplejersker ved deres observation af patienten  

 på sygehusets opvågningsafsnit, og sygeplejerske E ved sin  

 observation på gynækologisk afsnit.
Nævnet lagde vægt på, at patienten under og siden  

 operationen var blevet tilført 2200 ml saltvand, og at patienten  

 klagede over smerter i underlivet.
Alle fem sygeplejersker behandlede disse  

 smerter med injektion af smertestillende medicin.
I tidsrummet fra kl. 12.30  

 til kl. 24.00 havde ingen af disse sygeplejersker konstateret mere end 100 ml  

 urin i urinposen.
 Det var nævnets vurdering, at disse sygeplejersker, i betragtning af  

 den ringe urinproduktion sammenholdt med de tilførte mængder  

 saltvand, burde have kontrolleret blærekateteret for manglende  

 funktion.
 Nævnet fandt endvidere, at sygeplejerske F ikke havde  

 overtrådt lov om sygeplejersker, idet hun korrekt havde tilkaldt en  

 reservelæge, da hun konstaterede, at urinmængden ikke tiltog  

 væsentligt.
 Endelig fandt nævnet, at reservelægen ikke havde  

 overtrådt lægeloven ved sin behandling af patienten, men at han  

 havde overtrådt lægeloven ved sin journalføring heraf.
Nævnet lagde her vægt på, at reservelægen  

 tilså patienten og vurderede, at den ringe urinmængde kunne  

 skyldes dehydrering, partiel afløbshindring eller fejlplacering af  

 kateteret.
Han aftalte derfor med sygeplejerske F, at der skulle skylles  

 på kateteret, og at han skulle tilkaldes igen for at anlægge et  

 nyt kateter, hvis dette ikke havde effekt.
Reservelægen noterede ikke  

 disse observationer og behandlingsforslag i journalen.
