Bekendtgørelse om selvevaluering af overholdelse af kapitel 4 og 4 b i lov om varmeforsyning I medfør af § 23 b, stk. 9, § 34, stk. 1, nr. 7, og § 34, stk. 2, i lov om varmeforsyning, jf. lovbekendtgørelse nr. 1184 af 14. december 2011, fastsættes:
Anvendelsesområde § 1. Bekendtgørelsen finder med hensyn til evaluering af virksomhedens overholdelse af varmeforsyningslovens regler om priser anvendelse på virksomheder, som ejer anlæg omfattet af § 20, stk. 1, i lov om varmeforsyning, og hvor anlæggenes formål er at levere energi til bygningers opvarmning og forsyning med varmt vand, jf. dog stk. 3.
 Stk. 2. Bekendtgørelsen finder med hensyn til evaluering af virksomhedens overholdelse af varmeforsyningslovens regler om forbrugerindflydelse anvendelse på virksomheder, som ejer anlæg omfattet af § 2, stk. 1, nr. 2, i lov om varmeforsyning, og hvor anlæggenes formål er at levere energi til bygningers opvarmning og forsyning med varmt vand.
 Stk. 3. Virksomheder, der ejer anlæg til produktion og fremføring af bygas, er ikke omfattet af denne bekendtgørelse.
Selvevaluering § 2. Virksomheder omfattet af § 1 skal udarbejde en evaluering af virksomhedens overholdelse af reglerne i eller reglerne udstedt i henhold til kapitel 4 og 4 b i lov om varmeforsyning om priser og forbrugerindflydelse.
 Stk. 2. Selvevalueringen nævnt i stk. 1 skal vedrøre regnskabsårene 2009-2011 eller, når virksomhedens regnskabsår ikke er sammenfaldende med kalenderår, regnskabsårene 2008/09-2010/11.
 Stk. 3. Stk. 3. Hvis selvevalueringen for de i stk. 2 nævnte regnskabsår viser, at de pågældende regler i eller regler udstedt i henhold til lov om varmeforsyning ikke er overholdt, skal selvevalueringen vedrøre alle regnskabsår, hvor reglerne ikke er overholdt.
 Stk. 4. Selvevalueringen udarbejdes efter skemaet i bilag 1 og ledsages af en erklæring, jf. bilag 3, samt en revisionsberetning hertil, som opfylder kravene i bilag 2. Erklæringen og revisionsberetnin-gen omhandler de år, som selvevalueringen efter stk. 2 og 3 skal omfatte, jf. dog stk. 5.
 Stk. 5. Selvevaluering for de regnskabsår, hvor de pågældende regler i eller i henhold til lov om varmeforsyning ikke er overholdt, og som vedrører regnskabsår ud over de i stk. 2 nævnte, kan begrænses til de forhold, hvor reglerne ikke er overholdt.
 § 3. Selvevalueringen, erklæringen og revisionsberetningen nævnt i § 2, stk. 4, indsendes til Energitilsynet senest den 1. december 2012.
Krav til revisor § 4. Erklæringen og revisionsberetningen nævnt i § 2, stk. 4, udarbejdes af en efter revisorlovens §§ 3 eller 10 godkendt statsautoriseret revisor eller en revisor, der er godkendt til midlertidigt og lejlighedsvis afgivelse af erklæring, jf. revisorlovens § 11.
Stk. 2. Den i stk. 1 nævnte revisor må ikke være eller have været den pågældende varmeforsyningsvirksomheds sædvanlige revisor.
Den i stk. 1 nævnte revisor må ikke udføre andre opgaver for varmeforsyningsvirksomheden samtidig med udfærdigelsen af den i § 2, stk. 4, nævnte erklæring samt revisionsberetning og må ej heller have udført andre opgaver for virksomheden i den periode, som selvevalueringen vedrører. 1. og 2. pkt. gælder tilsvarende for de andre revisorer i den virksomhed, som den i stk. 1 nævnte revisor er tilknyttet.
 Stk. 3. Den i stk. 1 nævnte revisor skal inden for de seneste 3 år forud for afgivelse af erklæringen og revisionsberetningen hertil nævnt i § 2, stk. 4, have deltaget i efteruddannelse på mindst 12 timer om reglerne i eller i henhold til kapitel 4 i lov om varmeforsyning og disse reglers anvendelse i varmeforsyningsvirksomheder.
 Stk. 4. Den i stk. 1 nævnte revisor skal i mindst 3 år have haft revisionsopgaver, der vedrører regnskaber baseret på lov om varmeforsyning.
 § 5. Revisoren, jf. § 4, stk. 1, skal over for den pågældende virksomhed dokumentere, at kravene i § 4 er opfyldt.
Straf § 6. Med bøde straffes den, der 1) undlader at udarbejde og indsende en selvevaluering, jf. § 2, stk. 1, og § 3 eller 2) meddeler Energitilsynet urigtige eller vildledende oplysninger efter denne bekendtgørelse.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
Ikrafttrædelses- og ophævelsesbestemmelse § 7. Bekendtgørelsen træder i kraft den 1. marts 2012 og ophæves automatisk den 31. december 2013, medmindre andet bestemmes inden denne dato.
