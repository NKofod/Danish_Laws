Cirkulære om samarbejde mellem politiet og Arbejdstilsynet I henhold til § 80 i lovbekendtgørelse nr. 1072 af 7. september 2010 om arbejdsmiljø fastsættes herved efter forhandling med justitsministeren følgende regler for samarbejde mellem Arbejdstilsynet og politiet og om politiets bistand ved gennemførelsen af arbejdsmiljølovgivningen.
 § 1 Politiet underretter Arbejdstilsynet om forhold, som kommer til politiets kendskab, og hvor der er mistanke om brud på arbejdsmiljølovgivningen.
 Der kan bl.a. være tale om følgende forhold:
 1) Manglende sikkerhedsforanstaltninger, åbenbare mangler ved udstyr, hjælpemidler, anlæg m.v.,  fx manglende rækværk på konstruktioner eller lignende på byggepladser, manglende afskærmning af bevægelige eller strømførende dele på maskiner.
 2) Uforsvarlige arbejdsmetoder - fx manglende brug af korrekt reflekstøj ved arbejde i trafikken.
 3) Overtrædelse af reglerne om børn og unges arbejde  fx manglende tilsyn med unge i forretninger, der er isoleret beliggende i et område uden almindelig færdsel.
 4) Grov fysisk vold over for ansatte.
 5) Færdselsulykker, hvor køretøjet åbenbart er et arbejdsredskab (f.eks. bil, budcykel eller -knallert).
 6) Færdselsulykker, der åbenbart sker under transport fra en arbejdsplads til en anden, som en del af arbejdet.
Stk. 2. Politiets underretning til Arbejdstilsynet foretages umiddelbart telefonisk til Arbejdstilsynet, når der er mistanke om overtrædelse af arbejdsmiljølovgivningen, hvor der er sket en ulykke med betydelig personskade til følge, eller der er en overhængende fare herfor.
Er der ikke tale om sådanne tilfælde, underrettes Arbejdstilsynet snarest muligt.
 Stk. 3. Arbejdstilsynet skal underrettes i sager om trafikulykker med dødelig udgang eller betydelig personskade, hvor der er en formodning for, på baggrund af sagens oplysninger, at den eller de parter som har været involveret i ulykken, var på arbejde, da ulykken indtraf.
 Stk. 4. Underretning sker til Arbejdstilsynets telefonisk eller via e-post.
Stk. 5. Arbejdstilsynet kan rekvirere politiets bistand i forbindelse med varetagelse af myndighedsopgaven.
Det kan være i tilfælde, hvor en virksomhed ikke ønsker at medvirke ved tilsynets gennemførelse, eller hvor der er fare for den tilsynsførendes sikkerhed.
