Bekendtgørelse om erstatning og udgifter ved bekæmpelse og forebyggelse af husdyrsygdomme I medfør af § 56, stk. 2, 3 og 5, og § 67 i lov om hold af dyr, jf. lovbekendtgørelse nr. 9 af 6. januar 2022, fastsættes efter bemyndigelse i henhold til § 7, nr. 1, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
Anvendelse og definitioner § 1. Denne bekendtgørelse finder anvendelse ved udbetaling af erstatning i forbindelse med påbud om aflivning, fjernelse eller slagtning af dyr og ved påbud om destruktion, tilintetgørelse eller bortskaffelse af foder, æg, mælk og lignende produkter.
Stk. 2. Fødevarestyrelsens tildeling af erstatning og øvrige betalinger efter bekendtgørelsen sker i overensstemmelse med kapitel I og artikel 26 i Europa-Parlamentets og Rådets forordning (EU) nr. 702/2014 af 25. juni 2014 om forenelighed med det indre marked i henhold til artikel 107 og 108 i traktaten om Den Europæiske Unions funktionsmåde af visse kategorier af støtte i landbrugs- og skovbrugssektoren og i landdistrikter, EU-Tidende 2014, nr.
L 193, s. 1, med senere ændringer.
Fødevarestyrelsen kan tildele erstatning m.v., såfremt dette på anden vis kan ske inden for rammerne af EU-statsstøttereglerne.
 Stk. 3. Bekendtgørelsen finder ikke anvendelse for minkbesætninger, hvor der er ydet erstatning og kompensation ved aflivning af mink som følge af COVID-19 i henhold til bekendtgørelse nr. 1781 af 7. september 2021 om endelig skinderstatning m.v. ved aflivning af mink som følge af COVID-19.
 Stk. 4. Bekendtgørelsen finder ikke anvendelse for minkbesætninger, hvor der er ydet driftstabserstatning ved aflivning af mink som følge af COVID-19 i henhold til bekendtgørelse nr. 1916 af 6. oktober 2021 om dritstabserstatning ved ved aflivning af mink som følge af COVID-19.
 § 2. I denne bekendtgørelse forstås ved:
1) Besætning: En samling af dyr af samme dyreart, som anvendes til et bestemt formål, som er knyttet til en bestemt geografisk beliggenhed, og som har en ejer i form af en juridisk eller fysisk person.
Definitionen omfatter også samlinger af dyr på steder, hvor der midlertidigt samles levende eller døde dyr, herunder samlesteder, slagterier, forarbejdningsanlæg, køle- og fryseanlæg, afhentningspladser, fælles græsgange, græsningsarealer, dyrskuer, individprøvestationer, dyrehospitaler samt virksomheder omfattet af artikel 18 i Europa-Parlamentets og Rådets forordning (EF) nr. 1069/2009 om sundhedsbestemmelser for animalske biprodukter og afledte produkter, som ikke er bestemt til konsum, og om ophævelse af forordning (EF) nr. 1774/2002 (forordningen om animalske biprodukter). For kvæg, svin, får og geder kan en besætning udgøres af 1 dyr.
2) Husdyrbrug: Enhver lokalitet, ejendom, konstruktion, eller i tilfælde af frilandsproduktion ethvert område, hvor der holdes dyr eller opbevares avlsmateriale midlertidigt eller permanent, undtagen a) husstande, hvor der udelukkende holdes selskabsdyr, eller b) dyrlægepraksis eller -klinik.
 3) Brugeren: Enhver fysisk eller juridisk person, som midlertidigt eller permanent har ansvaret for en besætning.
 4) Zoonotisk salmonella: Salmonella serotype, der kan smitte mellem dyr og mennesker, og er omfattet af reglerne for salmonella i æg og fjerkræ.
Erstatning § 3. Inden dyr aflives som led i offentlig sygdomsbekæmpelse, jf. § 30 i lov om hold af dyr, skal de takseres som anført i § 6. Fødevarestyrelsen udbetaler erstatning for de takserede dyr.
§ 4. Erstatning for foder, æg, mælk og lignende animalske produkter, der destrueres som led i offentlig sygdomsbekæmpelse, udbetaler Fødevarestyrelsen med de pågældende produkters almindelige handelsværdi.
Hvis der ikke forefindes en almindelig handelsværdi, bliver foder, æg, mælk og lignende animalske produkter takseret af et taksationsudvalg, jf. § 7.
 § 5. Til delvis dækning af ejerens driftstab, jf. § 8, udbetaler Fødevarestyrelsen 20 pct. af det samlede driftstab ved aflivning af alle modtagelige husdyr for den konstaterede sygdom, der er på husdyrbruget, og som er under offentligt tilsyn.
Taksationsprocedure og beregning af erstatning § 6. Ved taksation i henhold til § 7 værdiansættes dyrene efter deres tilstand ved aflivning, dog således at der ikke tages hensyn til den sygdom eller den mistanke herom, der er årsag til aflivning.
I værdien fradrages ved udbetaling værdien af dyrene i aflivet eller slagtet tilstand.
 § 7. Et taksationsudvalg består af følgende tre personer:
 1) En udpeget af Fødevarestyrelsen, som skal være fortrolig med husdyravl inden for den pågældende dyreart.
 2) En udpeget af ejeren eller brugeren, som skal være fortrolig med husdyravl inden for den pågældende dyreart.
 3) En medarbejder fra Fødevarestyrelsen.
 Stk. 2. Hvis der alene er tale om aflivning af enkelte dyr, eller hvis Fødevarestyrelsen påbyder dyr aflivet i undersøgelsesøjemed, jf. § 26 og § 30 i lov om hold af dyr, kan taksationen foretages af Fødevarestyrelsen.
 Stk. 3. Hvis der findes godkendte skalaværdier, skal disse anvendes, og der nedsættes ikke et taksationsudvalg til at taksere dyrene.
 § 8. Ejerens driftstab beregnes som 20 pct. af en fastlagt godkendt skalaværdi for det samlede driftstab.
 Stk. 2. Hvis der ikke findes godkendte skalaværdier, jf. stk. 1, udbetales 8 pct. af dyrenes samlede værdi, jf. § 3, til dækning af driftstab.
 § 9. Ejeren eller brugeren af en besætning skal fremlægge de lovpligtige optegnelser vedrørende husdyrbruget.
Øvrige udgifter § 10. Fødevarestyrelsen afholder udgifterne til udtagning, indsendelse og undersøgelse af prøver, der er foreskrevet eller påbydes ved mistanke om eller efter konstatering af en af de i medfør af § 25 i lov om hold af dyr fastsatte liste 3-sygdomme, jf. bekendtgørelse om lister over smitsomme sygdomme til lov om hold af dyr.
 Stk. 2. Fødevarestyrelsen afholder udgifterne til destruktion, rengøring og desinfektion, afspærring, mærkning og lignende foranstaltninger, der påbydes som led i bekæmpelse af liste 3-sygdomme.
 Stk. 3. Fødevarestyrelsen afholder udgifter til destruktion, der påbydes som led i bekæmpelse af salmonellose herunder kun zoonotisk salmonella.
 Stk. 4. Fødevarestyrelsen afholder udgifter til laboratorieanalyser ved kliniske mistanker af liste 4-sygdomme, jf. bekendtgørelse om lister over smitsomme sygdomme til lov om hold af dyr.
 Stk. 5. Udgifter til andre foranstaltninger, der er foreskrevet eller som påbydes af Fødevarestyrelsen som led i forebyggelse eller bekæmpelse af husdyrsygdomme, er Fødevarestyrelsen uvedkommende, med mindre andet er bestemt.
 § 11. Der ydes kun erstatning m.v. for udgifter til merværdiafgift i det omfang, sådanne afgifter ikke er refusionsberettiget.
 Stk. 2. Erstatning m.v. i henhold til denne bekendtgørelse, som ligeledes kan opnå støtte efter anden lovgivning til de samme støtteberettigede omkostninger, må ikke overstige 100 pct.
 Stk. 3. Der ydes ikke erstatning m.v. efter denne bekendtgørelsen i det omfang, sådanne er omfattet af forsikringsdækning.
 Stk. 4. Der ydes ikke erstatning m.v. efter bekendtgørelsen, hvis det godtgøres, at besætningsejer ved sine handlinger forsætligt eller uagtsomt har været skyld i sygdommen.
Erklæring § 12. Tildeling og udbetaling af erstatning efter bekendtgørelsen til virksomheder, der beskæftiger sig med primær landbrugsproduktion, som defineret i artikel 2, nr. 5, i forordning 702/2014, forudsætter:
 1) At besætningsejers virksomhed er en SMV, som defineret i artikel 2, nr. 2, jf. bilag I, i forordning 702/2014.
 2) At besætningsejers virksomhed har efterkommet eventuelle betalingspåbud udstedt af Europa-Kommissionen i en eller flere afgørelser, hvor statsstøtte ydet af de danske myndigheder er fundet ulovlig og uforenelig med det indre marked.
 3) At besætningsejers virksomhed ikke har fået eller agter at få dækning for samme omkostninger m.v. fra anden side, herunder ved betalinger modtaget under andre nationale eller EU-foranstaltninger eller forsikringer, som medfører overskridelse af den maksimale støtteintensitet, der er fastsat i § 26, stk. 13, i forordning 702/2014.
 Stk. 2. Tildeling og udbetaling af erstatning m.v. efter §§ 3-5 og 10, stk. 4, forudsætter endvidere, at besætningsejerens virksomhed ikke allerede var kriseramt som defineret i art. 2, nr. 14, i forordning nr. 702/2014 forud for angrebet af dyresygdommen.
 Stk. 3. Hvis besætningsejeren ikke opfylder i stk. 1, nr. 1 og 2, og stk. 2, kan Fødevarestyrelsen tildele og udbetale erstatning m.v., såfremt dette kan ske på anden vis inden for rammerne af statsstøttereglerne.
 Stk. 4. Tildeling og udbetaling af erstatning m.v. forudsætter, at besætningsejer erklærer sig om de forhold, der er nævnt i stk. 1 og 2, til Fødevarestyrelsen ved anvendelse af en blanket, som udleveres af Fødevarestyrelsen.
 Stk. 5. Bestætningsejer skal oplyse Fødevarestyrelsen om ændringer i de forhold, der er nævnt i stk. 1 og 2, herunder om hvorvidt besætningsejerens virksomhed bliver kriseramt som defineret i artikel 2, stk. 14, i forordning nr. 702/2014 efter afgivelsen af erklæringen i stk. 1, og indtil tildelingen af erstatning m.v.
Tilbagebetaling § 13. Uretmæssigt modtagne beløb efter denne bekendtgørelse, herunder beløb modtaget i strid med forordning nr. 702/2014, skal tilbagebetales af besætningsejeren til Fødevarestyrelsen.
Stk. 2. Beløb, der skal tilbagebetales efter stk. 1, tillægges rente beregnet fra udbetalingstidspunktet.
Renten fastsættes efter den metode for rentefastsættelse, der følger af kapitel V i EU-Kommissionens forordning nr. 794 af 21. april 2004 om gennemførelse af Rådets forordning (EU) 2015/1589 om fastlæggelse af regler for anvendelsen af artikel 108 i traktaten om Den Europæiske Unions funktionsmåde med senere ændringer.
Ikrafttrædelse § 14. Bekendtgørelsen træder i kraft den 11. april 2022.
 Stk. 2. Bekendtgørelse nr. 1323 af 26. november 2015 om erstatning og udgifter ved bekæmpelse og forebyggelse af husdyrsygdomme ophæves.
 Stk. 3. For erstatning m.v. som følger af påbud meddelt inden 21. april 2022, men som endnu ikke er udbetalt, færdigbehandles efter denne bekendtgørelse.
