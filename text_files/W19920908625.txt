Ankestyrelsens principafgørelse D-2-92 om beskæftigelseskrav - afsluttet erhvervsmæssig uddannelse af mindst 18 måneders varighed inden for den seneste måned Resume:
 Ret til barseldagpenge til en kvinde, som fødte den 27. april 1991, og som søgte og fik et "bachelor-bevis" den 4. april 1991. Fra denne dato anså arbejdsløshedskassen hende for at have afsluttet sin uddannelse, og hun opfyldte således beskæftigelseskravet, idet hun havde afsluttet erhvervsmæssig uddannelse, jf. dagpengelovens § 17, stk. 1.
 Love:
Lov om dagpenge ved sygdom eller fødsel - lov nr. 852 af 20. december 1989 - § 17, stk. 1, nr. 3 Lov om ret til orlov og dagpenge ved barsel - lov nr. 566 af 9. juni 2006 - § 29 Sagsfremstilling:
 Kommunen traf afgørelse om, at der ikke var ret til dagpenge i forbindelse med barsel til en studerende, som fødte den 27. april 1991. Hun havde den 4. april 1991 anmodet om at få udstedt et "bachelor-bevis" og den 11. april 1991 indmeldt sig i A-kasse,hvorefter hun på grund af ventetid ville være berettiget til ar bejdsløshedsdagpenge fra den 11. maj 1991.
 Afgørelsen begrundes med, at pågældende ikke senest på fødselstids punktet var dagpengeberettiget medlem af en A-kasse og heller ikke kunne betragtes som nyuddannet, da der var forløbet mere end 1 måned efter afslutningen af den uddannelse, der giver ret til bachelor-bevis.
 Pågældende har oplyst, at hun var sygemeldt fra den 25. marts 1991 på grund af graviditet med forventet fødsel den 28. juli 1991. Den 4. april 1991 anmodede hun universitetet om bachelor-bevis, men hun fødte allerede den 27. april 1991.
Endvidere anføres, at hun ikke kunne blive berettiget til dagpenge fra A-kassen før det omtalte bevis forelå, og at udstedelsen af beviset kan tage op til flere måneder.
Hun havde længe forinden opnået tilstrækkelig med "points" til at få et bachelor-bevis, men hun kunne jo ikke have forudset en så tidlig fødsel.
 Afgørelse:
 Pågældende er berettiget til barseldagpenge fra det tidspunkt, hvor arbejdsløshedskassen har anset uddannelsen for afsluttet, jf.dagpengelovens § 17, stk. 1, nr. 3.
 Arbejdsløshedskassen har oplyst, at man anser pågældende for at have afsluttet sin uddannelse pr. 4. april 1991 . Dagpengeudvalget ændrer således kommunens afgørelse.
