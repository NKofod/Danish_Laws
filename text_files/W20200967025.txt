Pressenævnets kendelse i sag nr. 2020-80-0546 Kanal 5 hører under den britiske tilsynsmyndighed Ofcom En person klagede over en udsendelse i en programserie, som blev bragt på Kanal 5, og som fortsat er tilgængelig på hjemmesiden dplay.dk.
Da Kanal 5 ikke har dansk sendetilladelse, og dplay.dk ikke er anmeldt til Pressenævnet, er medierne ikke omfattet af medieansvarsloven og derved heller ikke af Pressenævnets område.
Kanal 5 hører under den britiske tilsynsmyndighed Office for Communications (Ofcom), hvortil personen i stedet kan klage.
 [Klager] har ved Retshjælpen Krim klaget til Pressenævnet over programserien Forelsket i en morder, som blev bragt af Discovery Networks Danmark på Kanal 5 i perioden 5. august til 2. september 2020, og som fortsat er tilgængelig på hjemmesiden dplay.dk, idet han mener, at god presseskik er tilsidesat.
[Klager] har til støtte for klagen blandt andet henvist til, at programseriens indhold ikke er i overensstemmelse med god presseskik, da den er bragt uden hans samtykke og sammenklippet på en sådan måde, at hans ord fremstår fordrejet, fx ved anvendeles af lydklip med ham, der kun afspilles i brudstykker.
Endvidere er han ikke blevet forelagt programseriens indhold.
 Pressenævnets formand, Jens Kruse Mikkelsen, udtaler:
[Klager] har klaget over en programserie på Kanal 5, der ikke er under dansk sendetilladelse.
Programserien er tillige gjort tilgængelig på hjemmesiden dplay.dk.
Kanal 5 Tv-kanaler skal være under dansk sendetilladelse for at være omfattet af medieansvarsloven og derved Pressenævnets kompetence, jf. medieansvarsloven § 1, nr. 2.
 Ifølge Pressenævnets oplysninger sender Kanal 5 med licens fra den britiske tilsynsmyndig-hed Office for Communications (Ofcom).
 Da Kanal 5 ikke har dansk sendetilladelse, er kanalen ikke omfattet af medieansvarsloven, jf. lovens § 1, nr. 2, og Pressenævnet har ikke kompetence til at behandle klagen over udsendelsen på Kanal 5.
 Denne del af klagen afvises derfor i medfør af medieansvarsloven § 43, stk. 2, nr. 1.
Hjemmesiden dplay.dk Hjemmesider skal anmeldes til Pressenævnet for at være omfattet af medieansvarsloven og derved Pressenævnets kompetence.
 Da dplay.dk ikke er anmeldt til Pressenævnet efter medieansvarslovens § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3.
Klagen over dplay.dk hører således ikke under nævnets kompetence.
Også denne del af klagen afvises derfor i medfør af medieansvarslovens § 43, stk. 2, nr. 1.
 Klagen afvises uden nærmere behandling.
