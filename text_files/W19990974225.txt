Nyt fra Ankestyrelsen - § 6- biler og  

 adgangsforhold til bolig m.v. - af fuldmægtig Søren  

 Kristensen Ankestyrelsen har for nylig truffet 2 afgørelser  

 på ordinært møde, hvor det blev fastslået, at  

 bilbekendtgørelsens § 6 ikke indeholder mulighed for - ved  

 vurdering af hvilken bil, der er billigst og bedst egnet - at inddrage  

 adgangsforhold til bopælen eller højden på en  

 carport/garage.
Der er derimod mulighed for eventuelt at yde hjælp til  

 ændring af bopælen/garagen efter Servicelovens § 102.
 Den første sag omhandlede en  

 kørestolsbruger, der ønskede en Chrysler Voyager i stedet for  

 den bevilgede Ford Transit.
 Det fremgik af sagen, at en Ford Transit var den billigst  

 og bedst egnede, hvis man ikke tog hensyn til de specielle adgangsforhold til  

 bopælen og garagens højde.
Det fremgik videre af sagen, at den bevilgede Ford Transit  

 ikke kunne køre ind i carporten på grund af dennes højde  

 på 2,21 meter.
En Chrysler Voyager, der var 1,74 meter høj,  

 kunne derimod være i carporten.
 Ankestyrelsen fandt - i overensstemmelse med nævnets  

 afgørelse - at der ikke forelå ganske særlige forhold i  

 forbindelse med klagerens invaliditet, som nødvendiggjorde anskaffelse  

 af en dyrere bil.
 Ankestyrelsen fandt endvidere, at vanskelighederne med  

 adgangsforholdene til klagers bolig ved den bevilgede Ford Transit ikke kunne  

 give grundlag for støtte til en dyrere bil, da den bevilgede Ford  

 Transit opfyldte klagers kørselsbehov.
 Ankestyrelsen fandt således ikke, at  

 bilbekendtgørelsen § 6 indeholder hjemmel til at tage hensyn til  

 adgangsforholdene til bopælen ved afgørelsen af hvilken bil, der  

 skulle bevilges.
 Den anden sag omhandlede ligeledes en  

 kørestolsbruger, der ønskede en Chrysler Voyager i stedet for  

 den bevilgede Ford Transit.
 Det fremgik af sagen, at en Ford Transit var fundet  

 billigst og bedst egnet ved en biltest ved PTU.
 I klagen havde ansøgeren blandt andet  

 anført, at en Ford Transit - i modsætning til en Chrysler  

 Voyager - ikke kunne være i ansøgerens carport og således  

 altid skulle stå udendørs.
 Ankestyrelsen fandt - ligesom i den første sag -,  

 at det efter § 6 i bilbekendtgørelsen alene er muligt at yde  

 støtte til den billigste og bedst egnede bil.
Eventuelle vanskelige adgangsforhold til bopælen  

 m.v. skal således ikke løses efter bilbekendtgørelsen.
I  

 stedet må der i sådanne tilfælde henvises til Servicelovens  

 § 102, stk. 1, der indeholder mulighed for at yde hjælp til  

 indretning af boliger til personer med varigt nedsat fysisk eller psykisk  

 funktionsevne, når indretningen er nødvendig for at gøre  

 boligen bedre egnet som opholdssted for den pågældende.
 Ankestyrelsen skal i øvrigt henvise til SM O-16-87  

 og SM O-86-85, der drejer sig om hjælp til indretning af carport og  

 hjælp til automatisk portåbner til en parkeringskælder samt  

 reserveret parkeringsplads.
