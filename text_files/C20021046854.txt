Skrivelse med orientering om ny  

 bekendtgørelse om beregning af boligens bruttoetageareal efter  

 boligstøtteloven (Til samtlige kommuner m.fl.) Hermed udsendes fortryk af den nye bekendtgørelse  

 om beregning af boligens bruttoetageareal efter boligstøtteloven, som  

 træder i kraft den 1. januar 2003. Samtidig ophæves Bygge- og  

 Boligstyrelsens bekendtgørelse nr. 617 af 8. juli 1992.
 Den nye bekendtgørelse indeholder to  

 ændringer:
1. En direkte henvisning i bekendtgørelsens  

 § 1 til, at bruttoetagearealet som hovedregel opgøres som i  

 Bygnings- og Boligregistret (BBR). Reglerne om beregningen af boligens  

 bruttoetageareal i BBR er således ikke længere gentaget i  

 Socialministeriets bekendtgørelse.
I stedet henvises til den  

 gældende BBR-instruks.
 Ændringen er redaktionel og vil ikke få  

 betydning for kommunernes praksis for beregning af boligens bruttoetageareal  

 efter boligstøtteloven.
 2. Som § 2 i bekendtgørelsen indføres  

 en ny regel om, at borgeren i ganske særlige tilfælde har ret til  

 at få beregnet boligstøtte på grundlag af et lavere  

 bruttoetageareal end det opgjorte efter § 1. Formålet med  

 bestemmelsen er, at der skal kunne ydes samme boligstøtte til  

 fuldstændig identiske lejemål i samme ejendom, der efter de  

 almindelige arealopgørelsesregler ville have forskelligt areal  

 på grund af for eksempel isolerede gavlvægge i den ene bolig.
 Kommunen skal anvende den nye regel, hvis ansøgeren  

 kan godtgøre, at en anden konkret bolig i samme ejendom har helt  

 tilsvarende planudformning og brugsværdi, herunder helt samme  

 indretning og antal værelser, men et lavere bruttoetageareal opgjort  

 efter § 1 end den bolig, som ansøgeren bebor.
Det er endvidere en betingelse, at boligudgiften i  

 ansøgerens bolig efter boligstøtteloven skal nedsættes  

 ved beregningen af boligstøtte som følge af boligens areal.
Er  

 betingelserne opfyldt, kan arealet registreret for det sammenlignelige  

 lejemål lægges til grund ved boligstøtteberegningen.
Bekendtgørelsens § 2 bringes kun i anvendelse,  

 hvis ansøgeren retter henvendelse til kommunen herom.
Kommunen har  

 ikke pligt til selv at tage  initiativ til anvendelse af reglen.
Reglen kan  

 ikke anvendes i tilfælde, hvor lejlighederne ikke er sammenlignelige.  

 Boligerne må være fuldstændig ens med hensyn til  

 planudformning og brugsværdi.
Ansøgeren skal godtgøre, at betingelserne i  

 bekendtgørelsens § 2 er opfyldt.
Ansøgeren skal  

 redegøre for hvilken bolig/hvilke boliger i ejendommen, der er helt  

 magen til pågældendes egen bolig, men har et lavere  

 bruttoetageareal i BBR.
Kommunen skal være ansøgeren  

 behjælpelig med at undersøge det registrerede bruttoetageareal  

 for de identiske lejligheder.
Ansøgeren skal endvidere redegøre  

 for, om brugsværdien af de identiske lejligheder er ens.
 Til kontrol af ansøgerens oplysninger eller som  

 supplement til disse kan kommunen indhente oplysninger i BBR og om  

 nødvendigt oplysninger fra ejendommens ejer i form af attestation om  

 de konkrete boligers planudformning og brugsværdi, jf. stk. 1 og lovens  

 § 41, stk. 4.
Kommunen kan anvende de tilgængelige oplysninger om  

 lejen i de sammenlignelige lejligheder som indikator for brugsværdi.
Er  

 lejen ens for to sammenlignelige boliger, antages brugsværdien at  

 være ens.
Opgørelse af boligens bruttoetageareal efter  

 § 2 sker med virkning fra den første i måneden efter, at  

 ansøgeren har anmodet herom.
Anvendelsen af det lavere  

 bruttoetageareal bortfalder, hvis der sker ændringer i  

 ansøgerens forhold, så betingelserne ikke længere er  

 opfyldt.
Bekendtgørelsens § 2 anvendes ikke i  

 tilfælde, hvor forskellen mellem de identiske lejligheders  

 bruttoetageareal skyldes fejlregistrering i BBR.
I sådanne  

 tilfælde skal kommunen som hidtil basere boligstøtteberegningen  

 på de faktiske forhold.
Som anført i Socialministeriets  

 vejledning af 23. oktober 2002 om individuel boligstøtte, pkt. 54  

 påhviler det i tilfælde af uoverensstemmelse mellem lejerens  

 oplysninger til boligstøttekontoret om det lejedes areal, og  

 tilsvarende oplysninger fra Bygnings- og Boligregistret, ansøgeren at  

 godtgøre, at det lejedes bruttoetageareal faktisk afviger fra det, der  

 er indberettet af ejendommens ejer.
Socialministeriet, den 11. december  

 2002 Mikael Lynnerup Kristensen Bilag 1 Bekendtgørelse om beregning af boligens  

 bruttoetageareal efter  

 boligstøtteloven I medfør af § 77 i lov om individuel boligstøtte, jf.  

 lovbekendtgørelse nr. 696 af 21. august 2002, fastsættes:
 § 1. Boligens bruttoetageareal opgøres efter regler  

 fastsat efter lov om bygnings- og boligregistrering.
 Stk. 2. Opgørelsen af bruttoetagearealet efter  

 stk. 1 gælder med følgende undtagelser:
 1)	For boliger uden selvstændig adgang, hvis areal ikke er  

 registreret som en selvstændig enhed i Bygnings- og Boligregistret  

 (BBR), men som en del af en selvstændig enhed, udgøres boligens  

 bruttoetageareal af det faktiske areal beregnet efter regler fastsat efter  

 lov om bygnings- og boligregistrering.
2)	Arealet af supplementsrum, der hører til en bolig, men er  

 beliggende adskilt herfra, medregnes til boligens bruttoetageareal.
Dette  

 gælder f.eks. arealet af rum til beboelsesformål beliggende  

 på andre etager med selvstændig adgang med tilknyttet  

 adresse.
 § 2. Hvis ansøgeren kan godtgøre, at en anden  

 konkret bolig i samme ejendom har helt tilsvarende planudformning og  

 brugsværdi, herunder helt samme indretning og antal værelser, men  

 et lavere bruttoetageareal opgjort efter § 1 end den bolig, som  

 ansøgeren bebor, opgøres boligens bruttoetageareal som  

 følger:
Stk. 2. Bruttoetagearealet for  

 boligstøtteansøgerens bolig opgøres som det areal, der  

 er opgjort for den helt tilsvarende bolig i ejendommen.
Dette sker i  

 tilfælde, hvor boligens bruttoetageareal opgjort efter § 1  

 medfører, at boligudgiften som følge af lovens § 12 og  

 § 13 skal nedsættes ved beregningen.
 Stk. 3. Opgørelse af boligens bruttoetageareal  

 efter stk. 2 sker med virkning fra den første i måneden efter,  

 at ansøgeren har anmodet herom.
 Stk. 4. Til kontrol af ansøgerens oplysninger kan  

 kommunen indhente attestation fra ejendommens ejer om de konkrete boligers  

 planudformning og brugsværdi, jf. stk. 1 og lovens § 41, stk.  

 4.
 § 3. Bekendtgørelsen træder i kraft den 1. januar  

 2003.
 Stk. 2. Samtidig ophæves Bygge- og Boligstyrelsens  

 bekendtgørelse nr. 617 af 8. juli 1992 om beregning af boligens  

 bruttoetageareal i henhold til boligstøtteloven.
