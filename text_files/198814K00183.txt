Nr BTL 183 Betænkning over Forslag til lov om ændring af kildeskatteloven og  

 skattekontrolloven (Fritagelse for indsendelse af selvangivelse)   

 Nr L 183 1988-89, 1. samling Afgivet af Skatte- og Afgiftsudvalget Afgivet: 19890222 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
Et af disse spørgsmål og ministerens besvarelse heraf er optrykt som bilag til denne betænkning.
 Udvalget har endvidere modtaget en skriftlig henvendelse fra Advokatrådet.  

 Ministerens kommentarer til henvendelsen er optrykt som bilag til  

 betænkningen.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse uændret.
 Et mindretal (Socialdemokratiets medlemmer af udvalget) kan ikke medvirke  

 til at gennemføre dele af den selvangivelsesprocedure, som er blevet iværksat  

 uden vor medvirken og imod vore kraftige advarsler.
Mindretallet finder, at selvangivelssproceduren er blevet igangsat på et  

 tidspunkt, hvor der ikke er de tilstrækkelige systemmæssige muligheder for at  

 gennemføre en fortrykt selvangivelse i dette begrebs egentlige betydning.
En  

 gennemførelse af en sådan fortrykt selvangivelse vil fordre en direkte  

 edb-kommunikation mellem hovedparten af de indberetningspligtige og  

 skattevæsenet.
Herudover vil en grundig forberedelse af skattevæsenets  

 personale og af befolkningen være påkrævet.
Med den nu iværksatte procedure  

 vil systemet være blokeret til fejlretning i en række år, og befolkningen vil  

 møde nye ændringer med en forståelig hovedrysten.
 Mindretallet ser det foreliggende lovforslag som en bekræftelse af, at  

 systemet ikke har været bare nogenlunde gennemtænkt og fuldkomment før  

 iværksættelsen.
 Det er rigtigt at pålægge skatteyderne et ansvar for angivelse af  

 oplysninger til skattevæsenet, men det er betænkeligt at pålægge skatteyderne  

 et ansvar i tilfælde af passivitet over for oplysninger, som skatteyderen  

 ikke forstår eller kender oprindelsen af.
 Et andet mindretal (Socialistisk Folkepartis medlemmer af udvalget)  

 kan heller ikke medvirke til lovforslagets gennemførelse og ønsker at udtale  

 følgende:
SF erkender, at der er behov for en lovændring, men for det første mener  

 vi, at ministeren med oplysningskortet har forkludret tanken om den fortrykte  

 selvangivelse, og for det andet finder vi, at lovforslaget indebærer  

 retsusikkerhed, så længe der fortsat udbetales meget store beløb, der ikke  

 lønangives på trods af lovreglerne herom.
Først når der er opnået stor  

 sikkerhed for, at alle lønninger, honorarer og vederlag rent faktisk  

 indberettes af udbetaleren, mener vi, at lovforslaget bør gennemføres.
SF er tilhænger af, at der til skatteyderen i marts-april måned udsendes  

 en fortrykt selvangivelse, hvor samtlige de oplysninger, ligningsmyndigheden  

 har fået indberettet fra pengesektoren, arbejdsgivere m.v., fremgår  

 specificeret for hver post for sig.
Så vil skatteyderen kunne anføre de tal,  

 som måtte mangle.
Den nuværende fremgangsmåde med indberetningskort er  

 overflødig, bureaukratisk og upraktisk.
Så vidt vi har forstået, vil det af  

 den fortrykte selvangivelse ikke fremgå, hvorledes ligningsmyndigheden kommer  

 frem til de summer, der angives på den fortrykte selvangivelse.
Det vil hos  

 skatteyderen naturligt medføre usikkerhed om, hvorledes beløbene  

 specificeres, og medføre, at mindre agtpågivende skatteydere ikke får  

 korrigeret ligningsmyndighedens tal, hvor disse måtte være ukorrekte.
Aagaard (KF) Else Theill Sørensen (KF) Pernille Sams (KF) Svend Heiselberg  

 (V) nfmd.
Skrumsager Skau (V) Glistrup (FP) Elisabeth Arnold (RV) Bente  

 Juncker (CD) Kofod-Svendsen (KRF) Helen Beim (S) Erling Christensen (S) Pia  

 Gjellerup (S) Klaus Hækkerup (S) Henning Nielsen (S) Stavad (S) fmd.  

Bjørn Poulsen (S) Jens Thoft (SF) Bilag 1 Et af udvalgets spørgsmål til skatteministeren og dennes besvarelse heraf Spørgsmål 1:
Hvordan vil ministeren sikre, at en skatteyder ikke kan drages til ansvar  

 efter lovforslagets § 2, såfremt han aldrig har modtaget den fortrykte  

 selvangivelse, eksempelvis fordi der er sket en fejl i postomdelingen? Hvis man aldrig har modtaget skattevæsenets ansættelse, kan man jo ikke  

 protestere inden 4 uger, over noget man ikke kender.
 Svar:
 Ved lovforslagets § 2 foreslås en ændring af straffebestemmelsen i  

 skattekontrollovens § 16.
 Bestemmelsen finder kun anvendelse, når en selvangivelse ikke er indgivet.  

 Bestemmelsens anvendelse forudsætter således ikke, at den skattepligtige har  

 modtaget en udfyldt selvangivelse.
 I de tilfælde, hvor en selvangivelse ikke er indgivet, medfører  

 bestemmelsen en generel pligt til at søge en meddelt ansættelse af indkomst  

 eller formue korrigeret, hvis den er for lav.
 Efter dansk strafferetspleje forudsætter idømmelse af en straf, at  

 anklagemyndigheden kan føre bevis for tiltaltes skyld, det vil sige, at  

 anklagemyndigheden skal føre bevis for tilstedeværelsen af samtlige de  

 momenter, der indgår i straffebestemmelsens beskrivelse af det strafbare  

 forhold, herunder at den skattepligtige har modtaget en meddelelse om  

 ansættelse af indkomst eller formue.
Idømmelse af straf henhører under domstolene.
Efter skattekontrollovens §  

 20 kan sager om overtrædelse af straffebestemmelserne i skattekontrollovens  

 afsnit III, herunder § 16, dog afgøres administrativt, når overtrædelsen  

 skønnes ikke at medføre højere straf end bøde og skatteyderen erkender sig  

 skyldig i overtrædelsen og erklærer sig rede til at betale en næremere  

 angiven bøde.
 Disse straffeprocessuelle retsgarantier sikrer efter min mening, at  

 skattepligtige ikke pålægges straf efter den foreslåede bestemmelse, hvis de  

 ikke har modtaget en meddelelse om skattevæsenets ansættelse af deres  

 indkomst eller formue.
 Det forhold, at en skattepligtig ikke har modtaget en  

 selvangivelsesblanket, herunder en af skattemyndighederne udfyldt  

 selvangivelse, fritager i øvrigt ikke for den almindelige pligt efter  

 ligningslovens § 32 A til at indsende en selvangivelse senest 15. maj.
 Til yderligere belysning af bestemmelsens anvendelsesområde henvises til  

 svarene på spørgsmål 2 og 4.
Bilag 2 Skatteministerens kommentarer til henvendelsen fra Advokatrådet Ad forslag til lov om ændring af kildeskatteloven og skattekontrolloven (L  

 183) Advokatrådet har i en henvendelse af 7. februar 1989 til Folketingets  

 Skatte- og Afgiftsudvalg (L 183- bilag 3) gjort opmærksom på, at lovforslaget  

 efter rådets opfattelse indebærer en uacceptabel udvidelse af  

 anvendelsesområdet for skattekontrollovens § 16.
 1. Det anføres, at skattekontrollovens § 16 hidtil kun har været anvendt i  

 uhyre få tilfælde, idet bestemmelsen forudsatte, at den skattepligtige dels  

 undlod at indgive selvangivelse, dels undlod at reagere på en herefter  

 meddelt ansættelse, der var for lav.
Hertil er at bemærke, at den foreslåede ændring af skattekontrollovens §  

 16 ikke ændrer ved det forhold, at den skattepligtige både skal undlade at  

 indgive selvangivelse og undlade at reagere på en for lav ansættelse.
Den nye  

 selvangivelsesprocedure indbærer imidlertid, at en skattepligtig, der har  

 anvendt oplysningskortet, vil modtage en udfyldt selvangivelse og  

 årsopgørelsen samtidig.
Det vil gøre det lettere for den skattepligtige at  

 konstatere, om der foreligger en urigtig årsopgørelse, som den pågældende bør  

 korrigere ved at indsende selvangivelse.
2. Advokatrådet anfører, at lovforslaget vil medføre, at  

 anvendelsesområdet for skattekontrollovens § 16 udvides fra at omfatte et  

 lille antal skattepligtige til at omfatte stort set alle skattepligtige.  

 Advokatrådet finder, at det ud fra et retssikkerhedsmæssigt synspunkt er  

 uacceptabelt at skabe hjemmel for en så omfattende kriminalisering af  

 undladelser fra borgernes side.
Hertil er at bemærke, at den foreslåede  

 ændring af skattekontrollovens § 16 skal ses på baggrund af den foreslåede  

 affattelse af kildeskattelovens § 81. Udvidelsen af det strafbare område i §  

 16 får alene betydning for de skattepligtige personer, der undlader at  

 indsende selvangivelse, til trods for at de oplysninger, skattemyndighederne  

 har givet i selvangivelsen, ikke er fyldestgørende og korrekte.
Inden for  

 denne personkreds får udvidelsen alene betydning for dem, der forsætligt  

 eller af grov uagtsomhed undlader at reagere på en meddelt ansættelse af  

 indkomst eller formue, der er for lav.
Med lovforslaget er der ikke lagt op til en skærpelse af  

 skattekontrolloven.
Der er alene tale om, at de gældende straffebestemmelser  

 tilpasses den nye selvangivelse.
Under den nye ordning er det en betingelse,  

 at der foreligger forsæt eller grov uagtsomhed, således at der kun under  

 særlige omstændigheder bliver tale om at gøre strafansvar gældende.
Efter den  

 gældende affattelse af skattekontrollovens § 16 kan strafansvar også gøres  

 gældende ved simpel uagtsomhed.
3. Advokatrådet tilkendegiver enighed i, at der bør indføres straf for  

 dem, der med forsæt til at unddrage det offentlige skat undlader at reagere  

 på en for lav ansættelse.
Advokatrådet foreslår, at man i første omgang nøjes  

 med at kriminalisere forsæt under hensyn til vanskelighederne ved at afgrænse  

 grov uagtsomhed over for simpel uagtsomhed.
 Advokatrådet anfører, at det så senere kan overvejes, om det er nødvendigt  

 at udvide bestemmelsens anvendelsesområde til også at omfatte groft  

 uagtsommme forhold, eller om der kunne indføres ikkestrafferetlige reaktioner  

 herfor, eksempelvis procentuelle forhøjelser af ansættelsen eller skatten.
Hertil er at bemærke, at den foreslåede formulering af skattekontrollovens  

 § 16 begrænser det strafbare områdde fra at omfatte enhver form for uagtsom  

 undladelse af at reagere på en for lav ansættelse til kun at omfatte groft  

 uagtsomme undladelser.
Det vil ikke være forsvarligt at gøre enhver uagtsom  

 undladelse af at reagere på en for lav ansættelse straffri, fordi den enkelte  

 skattepligtige herved fristes til at påstå, at han er uvidende om  

 ansættelsens urigtighed.
