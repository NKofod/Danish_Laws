Skriftlig fremsættelse (7. oktober 2021) Ministeren for fødevarer, landbrug og fiskeri (Rasmus Prehn):
 Herved tillader jeg mig for Folketinget at fremsætte:
Forslag til lov om ændring af lov om hold af dyr (Bekæmpelse af særlig Salmonella- Dublin-smitterisiko og frivillige sundhedsrådgivningsaftaler) (Lovforslag nr.
L 41) Lovforslaget består af to ændringer til lov om hold af dyr.
Den ene om påbud om veterinærfaglig rådgivning til bekæmpelse af Salmonella Dublin på ejendomme med kvæg og den anden om frivillige sundhedsrådgivningsaftaler for besætninger med andre dyrearter end svin og kvæg.
Det danske kvægerhverv og de danske myndigheder har siden 2002 gennemført indsatser over for Salmonella Dublin.
Indsatsen er løbende tilpasset og er en del af Fødevareforlig 4 (2019-2022), som alle Folketingets partier stod bag.
Indsatsen har dog ikke resulteret i, at målet om udryddelse af Salmonella Dublin er nået.
Som følge heraf har forligskredsen i januar 2021 godkendt en ny handlingsplan over for Salmonella Dublin (dateret september 2020). Lovforslaget om Salmonella Dublin udmønter således et initiativ i handlingsplanen om at sikre, at flere kvægejendomme kan blive påbudt veterinærfaglig rådgivning end tilfældet er i dag.
Lovforslaget har til formål at skabe hjemmel til at fastsætte nærmere regler om, hvornår ejendomme med kvæg kan påbydes veterinærfaglig rådgivning.
Lovforslaget skal dermed sikre en mere effektiv bekæmpelse af Salmonella Dublin.
 Endvidere foreslås hjemmelen for fastsættelse af regler om indgåelse af frivillige sundhedsrådgivningsaftaler for besætninger med andre dyrearter end svin og kvæg præciseret, således at der genetableres en tydelig hjemmel til fastsættelse af regler herom.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
