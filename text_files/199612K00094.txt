Nr LSF 94 Forslag til Lov om Banestyrelsen m.v.
Fremsat af trafikministeren (Jan Trøjborg) den 27. november 1996 Vedtaget ved tredjebehandling den 20. december 1996 Lov nr. 1230 af 27/12/1996 § 1. Trafikministeren opretter med virkning fra 1. januar 1997 en Banestyrelse under Trafikministeriet med det formål at varetage statens jernbaneinfrastruktur.
 § 2. Banestyrelsen varetager bl.a. følgende opgaver:
 1) Drift og vedligeholdelse af statens jernbaneinfrastruktur.
 2) Udbygning af statens jernbaneinfrastruktur.
 3) Styring af trafikken på jernbanenettet.
 4) Tildeling af jernbaneinfrastrukturkapacitet til de enkelte  

 jernbaneoperatører.
 5) Opkrævning af afgifter for jernbaneoperatørers benyttelse af  

 jernbaneinfrastrukturen.
 § 3. Trafikministeren kan pålægge Banestyrelsen yderligere opgaver  

 og fastsætte nærmere regler for Banestyrelsens organisation og virksomhed.
§ 4. Trafikministeren bemyndiges til at oprette et  

 koordineringsorgan med deltagelse af repræsentanter for jernbaneoperatørerne  

 og Banestyrelsen.
Trafikministeren kan fastsætte nærmere regler for  

 koordineringsorganets sammensætning og opgaver m.v.
 § 5. Trafikministeren kan fastsætte regler med henblik på  

 anvendelse eller gennemførelse af EF-forordninger og EF-direktiver vedrørende  

 forvaltningen af jernbaneinfrastrukturen, herunder dels tildeling af  

 jernbaneinfrastrukturkapacitet og opkrævning af  

 jernbaneinfrastrukturafgifter, dels udstedelse af licenser.
 Stk. 2. Trafikministeren bemyndiges til at fastsætte en afgift for  

 benyttelsen af statens jernbaneinfrastruktur.
 § 6. I lov om DSB, jf. lovbekendtgørelse nr. 757 af 6. august  

 1996, foretages følgende ændringer:
 1. I overskriften til § 53 indsættes efter »på«:  

 »Banestyrelsen og«.
 2. I § 53 indsættes efter »for«:  

 »Banestyrelsen og«.
 § 7. I lov nr. 206 af 23. maj 1979 om indførelse af elektrisk  

 drift på fjerntrafikstrækningerne ved DSB foretages følgende ændringer:
 1. I lovens titel ændres »DSB« til:  

 »Banestyrelsen«.
 2. I lovens tekst ændres »DSB« til:  

 »Banestyrelsen«.
 § 8. I lov nr. 230 af 4. april 1995 om styrelsen af DSB m.v.  

 foretages følgende ændringer:
 1. I § 6, stk. 1, ændres »18« til: »19«.
 2. I § 6, stk. 2, indsættes efter »Forbrugerrådet,»:  

 »Banestyrelsen,».
 § 9. I lov om hovedstadsområdets kollektive persontrafik, jf.  

 lovbekendtgørelse nr. 492 af 16. juni 1995, foretages følgende ændring:
 1. I § 5, stk. 1, indsættes efter »samarbejde  

 med«: »Banestyrelsen og«.
 § 10. I lov om den lokale og regionale kollektive personbefordring  

 uden for hovedstadsområdet, jf. lovbekendtgørelse nr. 493 af 16. juni 1995,  

 foretages følgende ændring:
 1. I § 2, stk. 2, indsættes efter »Hovedstadsområdets  

 Trafikselskab«: », Banestyrelsen«.
 § 11. I lov nr. 477 af 24. juni 1992 om Ørestaden m.v., som ændret  

 ved lov nr. 1091 af 21. december 1994 og lov nr. 1074 af 20. december 1995,  

 foretages følgende ændring:
 1. I § 3, stk. 4, ændres »DSB's« til:  

 »Banestyrelsens«.
 § 12. Loven træder i kraft dagen efter bekendtgørelsen i Lovtidende.
Oprindeligt fremsat forslag § 1. Trafikministeren opretter med virkning fra 1. januar 1997 en Banestyrelse under Trafikministeriet med det formål at varetage statens jernbaneinfrastruktur.
 § 2. Banestyrelsen varetager bl.a. følgende opgaver:
 1) Drift og vedligeholdelse af statens jernbaneinfrastruktur.
 2) Udbygning af statens jernbaneinfrastruktur.
 3) Styring af trafikken på jernbanenettet.
 4) Tildeling af jernbaneinfrastrukturkapacitet til de enkelte  

 jernbaneoperatører.
 5) Opkrævning af afgifter for jernbaneoperatørers benyttelse af  

 jernbaneinfrastrukturen.
 § 3. Trafikministeren kan pålægge Banestyrelsen yderligere opgaver  

 og fastsætte nærmere regler for Banestyrelsens organisation og virksomhed.
§ 4. Trafikministeren bemyndiges til at oprette et  

 koordineringsorgan med deltagelse af repræsentanter for jernbaneoperatørerne  

 og Banestyrelsen.
Trafikministeren kan fastsætte nærmere regler for  

 koordineringsorganets sammensætning og opgaver m.v.
 § 5. Trafikministeren kan fastsætte regler med henblik på  

 anvendelse eller gennemførelse af EU-forordninger og EU-direktiver vedrørende  

 forvaltningen af jernbaneinfrastrukturen, herunder dels tildeling af  

 jernbaneinfrastrukturkapacitet og opkrævning af  

 jernbaneinfrastrukturafgifter, dels udstedelse af licenser.
 Stk. 2. Trafikministeren bemyndiges til at fastsætte en afgift for  

 benyttelsen af statens jernbaneinfrastruktur.
 § 6. I lov om DSB, jf. lovbekendtgørelse nr. 757 af 6. august  

 1996, foretages følgende ændringer:
 1. I overskriften til § 53 indsættes efter »på«:  

 »Banestyrelsen og«.
2. I § 53 indsættes efter »for«:  

 »Banestyrelsen og« § 7. I lov nr. 206 af 23. maj 1979 om indførelse af elektrisk  

 drift på fjerntrafikstrækningerne ved DSB foretages følgende ændringer:
 1. I lovens titel ændres »DSB« til:  

 »Banestyrelsen«.
 2. I lovens tekst ændres »DSB« til:  

 »Banestyrelsen«.
 § 8. I lov nr. 230 af 4. april 1995 om styrelsen af DSB m.v.  

 foretages følgende ændringer:
 1. I § 6, stk. 1, ændres »18« til:  

 »19«.
 2. I § 6, stk. 2, indsættes efter  

 »Forbrugerrådet,»: »Banestyrelsen,».
 § 9. I lov om hovedstadsområdets kollektive persontrafik, jf.  

 lovbekendtgørelse nr. 492 af 16. juni 1995, foretages følgende ændring:
 1. I § 5, stk. 1, indsættes efter »samarbejde  

 med«: »Banestyrelsen og«.
 § 10. I lov om den lokale og regionale kollektive persontrafik  

 uden for hovedstadsområdet, jf. lovbekendtgørelse nr. 493 af 16. juni 1995,  

 foretages følgende ændring:
 1. I § 2, stk. 2, indsættes efter »Hovedstadsområdets  

 Trafikselskab«: », Banestyrelsen«.
 § 11. I lov nr. 477 af 24. juni 1992 om Ørestaden m.v., som ændret  

 ved lov nr. 1091 af 21. december 1994 og lov nr. 1074 af 20. december 1995,  

 foretages følgende ændring:
 1. I § 3, stk. 4, ændres »DSB's« til:  

 »Banestyrelsens«.
 § 12. Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Baggrunden for lovforslaget I november 1994 indgik regeringen, Venstre og Det Konservative Folkeparti  

 den nugældende aftale om DSB's økonomiske rammer for perioden 1995-1998. I  

 aftalen tilkendegives en målsætning om »at udvikle DSB til en moderne og  

 effektiv transportvirksomhed således, at udbuddet og kvaliteten af DSB's  

 serviceydelser til stadighed modsvarer borgernes og erhvervslivets voksende  

 krav«.
Med henblik på ajourføring af denne aftale har regeringen, Venstre og Det  

 Konservative Folkeparti i oktober 1996 indgået en supplerende aftale.
I  

 aftalen konstateres det, at »jernbanerne må effektiviseres, hvis  

 banetransport i fremtiden skal være en levedygtig transportform.
Effektive  

 jernbaner har en vigtig rolle at spille som en del af en miljømæssig  

 bæredygtig dansk transportstruktur«.
I henhold til aftalen skal der til dette formål gennemføres en adskillelse  

 af DSB's togdrift på den ene side og drift, vedligeholdelse og anlæg af den  

 danske jernbaneinfrastruktur på den anden side.
Sigtet er at skabe to  

 økonomisk og organisatorisk adskilte enheder.
DSB's ansvar for infrastrukturens forvaltning, udbygning m.v. overgår til  

 Banestyrelsen.
Banestyrelsen forpligtes til at stille jernbaneinfrastrukturen  

 til rådighed for DSB såvel som for andre operatører mod betaling og på  

 ikke-diskriminerende vilkår.
Det forhold, at jernbaneinfrastrukturen er til  

 rådighed for flere operatører, kan give en mere effektiv udnyttelse af de  

 store investeringer i jernbaneanlæg og gennem konkurrence skabe større  

 effektivitet hos operatørerne.
Et af midlerne til at effektivisere  

 forvaltningen og udbygningen af infrastrukturen er at udbyde opgaverne.
I europæisk sammenhæng er flere nationale jernbaneselskaber blevet opdelt  

 i en infrastruktur- og en operatørdel.
Allerede i 1988 gennemførte Sverige  

 som første land en sådan opdeling.
Siden er tilsvarende ændringer med noget  

 forskelligt indhold gennemført i en lang række lande herunder Finland,  

 Storbritannien og Tyskland.
I Danmark oprettede DSB i 1993 en infrastrukturvirksomhed, DSB bane.
Heri  

 samledes bl.a. de dele af DSB, som varetog vedligeholdelse og udbygning af  

 den faste infrastruktur samt styring af jernbanetrafikken.
Dette skete dels  

 for at sikre større klarhed om rollefordelingen i DSB, dels for at skabe  

 fleksible, effektive og selvstændige enheder, der samlede kompetencen på et  

 område.
Samtidig blev der gennemført en regnskabsmæssig adskillelse mellem  

 operatør og infrastrukturforvalter.
 I 1995 tog man det næste skridt mod en økonomisk adskillelse af  

 infrastruktur- og transportopgaver gennem oprettelsen på finansloven af  

 selvstændige hovedkonti uden overførselsadgang mellem de to dele af DSB.
 Nu gennemføres en egentlig økonomisk og organisatorisk adskillelse, idet  

 infrastrukturdelen udskilles fra DSB i en Banestyrelse.
DSB vil fortsat være en jernbaneoperatør.
Senest i 1998 etableres DSB som  

 en selvstændig offentlig virksomhed, jf.
Post Danmark modellen.
Under DSB  

 etableres hurtigst muligt DSB intercity og DSB S-tog som to aktieselskaber  

 med egne bestyrelser.
Senest pr. 1. januar 1999 skal driftstilskuddet til DSB  

 fastsættes med udgangspunkt i kontrakter, hvori aftales omfang, kvalitets- og  

 serviceniveau for de trafikale ydelser samt - eventuelt efter udbud -  

 betaling herfor.
2. Lovforslagets indhold Trafikministeren har ansvaret for den statslige jernbaneinfrastrukturs  

 forvaltning, planlægning og udbygning.
Trafikministeren varetager bl.a.  

 ansvaret for planlægning og udbygning gennem investeringsplaner for  

 infrastrukturen, fremsættelse af forslag til love, herunder bidrag til  

 bevillingslove, m.v.
Forvaltningen af jernbaneinfrastrukturen varetages af  

 Banestyrelsen på ministerens vegne.
 Banestyrelsen oprettes som statsvirksomhed under ledelse af en direktør og  

 varetager den statslige jernbaneinfrastruktur.
 Banestyrelsen skal forvalte statens jernbaneinfrastruktur økonomisk,  

 effektivt og med et serviceniveau, der giver en god og tidssvarende betjening  

 af operatørerne og samfundet.
 Banestyrelsen forestår drift og vedligeholdelse af statens  

 jernbaneinfrastruktur og styring af trafikken på jernbanenettet.  

 Banestyrelsen deltager i udbygning af statens jernbaneinfrastruktur med  

 rådgivning af Trafikministeriet, herunder i planlægningsfasen, som bygherre  

 og ved udførelse af de arbejdsopgaver, som vindes efter offentligt udbud.
Banestyrelsen tildeler på grundlag af trafikministerens retningslinier  

 jernbaneoperatørerne infrastrukturkapacitet, d.v.s. retten til at benytte  

 jernbaneinfrastrukturen i forbindelse med udførelse af en specificeret  

 transportydelse.
Herudover opkræver Banestyrelsen som infrastrukturforvalter  

 den af trafikministeren fastsatte infrastrukturafgift for brug af  

 jernbanenettet.
Som infrastrukturforvalter forestår Banestyrelsen drift og vedligeholdelse  

 af de jernbanetekniske anlæg på den faste forbindelse over Storebælt og  

 landanlæggene i forbindelse med den faste forbindelse over Øresund, herunder  

 Kastrup-banen, ligesom den opkræver afgift af operatørerne for benyttelse af  

 anlæggene.
Varetagelsen af disse opgaver på Øresundsforbindelsens  

 kyst-til-kyst-anlæg forventes at ske i et samarbejde mellem Banestyrelsen og  

 infrastrukturforvalteren på den svenske side.
 Trafikministeren kan herudover pålægge Banestyrelsen yderligere opgaver.
For at sikre de bedst mulige betingelser for en styrkelse af  

 jernbanetrafikken er der behov for en koordinering mellem operatørerne og  

 Banestyrelsen.
Til dette formål opretter Trafikministeren et  

 koordineringsorgan med deltagelse af Banestyrelsen og repræsentanter for  

 operatørerne.
Koordineringsorganet skal løse de praktiske problemer i  

 forbindelse med bl.a. køreplanlægning, trafikstyring og -information samt  

 sikre integration af operatørernes ønsker i Banestyrelsens vedligeholdelses-  

 og investeringsplanlægning m.v.
 Banestyrelsen etableres ved udskillelse fra DSB af DSB bane (herunder DSB  

 trafikstyring, DSB infrastruktur, DSB rådgivning og Baneforvaltningen) samt  

 relevante dele af de nuværende fællesfunktioner.
 Banestyrelsen er underlagt de almindelige bevillingsmæssige regler for  

 statsvirksomheder med de frihedsgrader som fastlægges på bevillingslovene.
 For at sikre økonomisk gennemsigtighed og klarhed om rollefordelingen i  

 Banestyrelsen etableres en organisatorisk og økonomisk adskillelse mellem  

 styrelsens væsentligste enheder, således at de dele, der konkurrerer på  

 markedsvilkår, er adskilt fra de dele, som varetager myndighedsopgaver.
I tilknytning til oprettelsen af Banestyrelsen gennemføres en række  

 tiltag, der skal sikre, at den ny Banestyrelse effektiviseres mest muligt.  

 Således iværksættes en række initiativer til omstilling og efteruddannelse  

 m.v. for at nedbringe personaletallet.
Der skal også ske stigende anvendelse  

 af offentlige udbud.
Nyanlæg udbydes fra styrelsens oprettelse.  

 Banestyrelsens løbende drifts- og vedligeholdelsesarbejder overgår gradvis  

 til udbud, således at alle styrelsens projekterings-, anlægs- og  

 vedligeholdelsesarbejder på længere sigt udbydes.
Banestyrelsens udførende  

 enheder vil selv have adgang til at byde på udførelsen af de pågældende  

 arbejder.
Banestyrelsen kan, i lighed med hvad der har været tilfældet for DSB bane,  

 udføre arbejder for fremmede.
Af hensyn til muligheden for konkurrence på  

 lige fod med udenlandske virksomheder kan Banestyrelsen også få mulighed for  

 at udføre opgaver i udlandet.
3. Forholdet til EU-retten En større integration af Fællesskabets transportsektor er et vigtigt led i  

 det indre markeds fri bevægelighed for varer, personer, tjenesteydelser og  

 kapital.
Jernbanerne udgør en væsentlig del af transportsektoren og skal  

 derfor gøres mere effektive, så de kan integreres i et konkurrencemarked.
 For at gøre jernbanerne konkurrencedygtige i forhold til andre  

 transportformer stræbes der efter en liberalisering af markedet for  

 jernbanetransport.
Det hidtil væsentligste skridt hertil blev taget med vedtagelsen af  

 direktiv 91/440/EØF om udvikling af Fællesskabets jernbaner.
Direktivet, som  

 er implementeret i Danmark, fastsætter bestemmelser om adskillelse mellem  

 staten og jernbaneselskaberne, om regnskabsmæssig adskillelse mellem  

 infrastrukturforvalteren og operatører samt om adgangen til  

 jernbanetransportmarkedet for internationale sammenslutninger af  

 jernbanevirksomheder og selskaber, der driver kombineret trafik.
Liberaliseringen kan dog ikke siges at være mere end påbegyndt.
Direktivet  

 er fortsat ikke implementeret i alle medlemsstaterne og har således ikke  

 reelt haft nogen større effekt på markedet for jernbanetransport inden for  

 EU-området.
En tilpasning af jernbaneselskabernes struktur til mere  

 kommercielt orienteret drift kan dog spores i de fleste lande.
 For at sikre ensartede vilkår for udnyttelsen af den adgang til  

 medlemsstaternes jernbanemarkeder, som direktiv 91/440/EØF giver mulighed  

 for, vedtog Rådet i 1995 direktiverne om udstedelse af licenser (95/18/EF) og  

 om fælles regler for infrastruktur-kapacitetstildeling og for  

 infrastrukturafgifter (95/19/EF).
I Rådets direktiv 95/18/EF opstilles en række generelle principper for  

 udstedelse af licens til jernbanevirksomheder.
For dels at sikre  

 pålidelighed, dels at beskytte kunderne skal jernbanevirksomhederne til  

 enhver tid opfylde visse krav med hensyn til hæderlighed, finansiel kapacitet  

 og faglig kompetence, ligesom det skal sikres, at de er tilstrækkeligt  

 forsikrede eller har truffet tilsvarende foranstaltninger til dækning af  

 deres erstatningsansvar.
En licens udstedt af en medlemsstat anerkendes som  

 gyldig i hele Fællesskabet.
Med Rådets direktiv 95/19/EF tilstræbes det, at tildelingen af  

 infrastrukturkapacitet sker på en tilstrækkelig fleksibel måde, så  

 infrastrukturen bliver anvendt effektivt.
Direktivet giver mulighed for at  

 give fortrinsrettigheder til visse typer af trafik - f.eks. samfundsbegrundet  

 transport.
De jernbanevirksomheder, der i henhold til Rådets direktiv  

 91/440/EØF benytter infrastrukturen, betaler en afgift for dette.
Det ledende  

 princip for udformningen af infrastrukturafgifter er princippet om  

 ikke-diskrimination ved opkrævning af afgifter for tjenester af tilsvarende  

 art på samme marked.
 EU-Kommissionen har med udsendelsen af sin hvidbog af 30. juli 1996 med  

 titlen »Strategi til revitalisering af jernbanerne i Fællesskabet«  

 fremhævet, at der er behov for en ny og mere forretningsorienteret  

 jernbanestruktur for at imødekomme borgernes og erhvervslivets transportbehov  

 og for at vinde markedsandele i forhold til andre transportformer.
 I hvidbogen peges på nødvendigheden af at etablere en klar ansvarsopdeling  

 mellem stat og jernbaneselskab, der muliggør kommerciel drift og  

 fleksibilitet for jernbaneselskaberne.
Satsning på jernbanen skal således ifølge Kommissionen bygge på  

 strukturændring, markedsorientering, effektivitet og forøgede investeringer i  

 jernbaneinfrastruktur, der kan medvirke til at skabe forbedret driftsøkonomi  

 for operatørselskaberne.
En række EU-lande har da også gennem de seneste år  

 investeret betydelige beløb i banemodernisering med henblik på at sikre  

 jernbanetrafikken øgede markedsandele.
Kommissionens hvidbog understreger behovet for, at der skabes fri adgang  

 til medlemslandenes jernbaneinfrastruktur.
Derved vil nye jernbaneselskaber  

 få adgang til medlemslandenes jernbanenet, og en større grad af  

 markedsorientering vil blive skabt.
Kommissionen giver i sin hvidbog udtryk for nødvendigheden af et organ,  

 der er uafhængigt af operatørinteresser, til at sikre en ikke-diskriminerende  

 fordeling af jernbaneinfrastrukturkapacitet blandt operatørerne.
Kommissionen  

 finder også, at adskillelsen mellem operatør og infrastrukturforvalter bør  

 udvides fra at være regnskabsmæssig til at blive organisatorisk, således at  

 infrastrukturselskabet har egen ledelse og økonomi.
4. Erhvervsøkonomiske konsekvenser Lovforslaget indebærer, at der åbnes for konkurrence vedrørende først  

 udbygning og siden vedligeholdelse af statens jernbaneinfrastruktur.
 Med lovforslaget sikres endvidere en fri og lige behandling af  

 jernbaneoperatører inden for de grænser, der er gældende i EU-retten.
 Den effektivisering af jernbanedriften i Danmark, som forventes at blive  

 konsekvensen af adskillelse af drift og infrastruktur, kan bidrage til at  

 reducere transportomkostningerne til gavn for erhvervslivet og borgerne.
5. Statsfinansielle og administrative konsekvenser I medfør af lovforslaget overføres DSB banes drifts- og anlægsbevillinger  

 samt øvrige relevante bevillinger til den selvstændige statsvirksomhed  

 Banestyrelsen.
Oprettelsen af Banestyrelsen har ingen selvstændige  

 statsfinansielle konsekvenser, men påvirker indirekte DSB's økonomi ved en  

 anden momsafløftning.
DSB holdes bevillingsmæssigt neutral herfor.
 Det stigende udbud af Banestyrelsens opgaver forventes at effektivisere  

 styrelsen og at billiggøre udførelsen af dennes opgaver.
I aftalen om DSB, som regeringen, Venstre og Det Konservative Folkeparti  

 indgik i oktober 1996, blev der afsat en pulje på indtil 300 mill. kr. til  

 finansiering af de ændringer af DSB's struktur, som følger af aftalen.  

 Puljen, som tilvejebringes ved ejendomssalg, skal bl.a. medgå til  

 finansiering af en række initiativer til omstilling og efteruddannelse m.v.  

 for at nedbringe personaletallet.
Banestyrelsens andel af denne pulje vil  

 senere blive fastlagt.
 Banestyrelsens oprettelse som statsvirksomhed optages på finansloven for  

 1997. De øvrige bevillingsmæssige konsekvenser heraf vil blive forelagt for  

 Folketingets Finansudvalg primo 1997. Det drejer sig bl.a. om fordelingen af  

 jernbanetekniske anlæg, bygninger og arealer mellem Banestyrelsen og DSB samt  

 overflytningen af relevante dele af DSBs nuværende fællesfunktioner.
Der overføres 6 (seks) årsværk med tilhørende lønsum m.v. fra det samlede  

 DSB til Trafikministeriets departement.
Disse årsværk skal medgå til løsning  

 af departementets øgede opgaver i forbindelse med forvaltningen af  

 jernbaneinfrastrukturen - herunder projekt- og økonomiopfølgning,  

 investeringsplanlægning, administrativ rekurs vedrørende tildeling af  

 jernbaneinfrastrukturkapacitet og opkrævning af infrastrukturafgifter m.m. -  

 fastsættelse af infrastrukturafgifter, og gennemførelse af de øvrige punkter  

 i den politiske aftale af 24. oktober 1996, herunder bl.a. forhandling af  

 kontrakter med operatørerne og opfølgning af disse, DSB's overgang til status  

 som en selvstændig offentlig virksomhed og etablering af aktieselskaberne DSB  

 intercity og DSB S-tog m.v.
6. Miljømæssige konsekvenser Lovforslaget skønnes ikke at have miljømæssige konsekvenser.
7. Høring Lovforslaget har været sendt til høring hos Statsministeriet,  

 Justitsministeriet, Finansministeriet, DSB og Privatbanerne.
Det er samtidig  

 med fremsættelsen sendt til høring hos berørte organisationer, hvis  

 udtalelser vil blive oversendt til Folketingets Trafikudvalg ledsaget af de  

 kommentarer, som udtalelserne måtte give anledning til.
Bemærkninger til lovforslagets enkelte bestemmelser Til § 1 Banestyrelsen, der er jernbaneinfrastrukturforvalter, oprettes som en  

 statsvirksomhed fra 1. januar 1997 ved udskillelse fra DSB af DSB bane  

 (herunder DSB trafikstyring, DSB infrastruktur, DSB rådgivning og  

 Baneforvaltningen) samt relevante dele af de nuværende fællesfunktioner.
 Samtidig med den organisatoriske udskillelse fra DSB overgår forvaltningen  

 af den statslige jernbaneinfrastruktur til Banestyrelsen.
 Trafikministeren fastsætter afgrænsningen af den statslige  

 jernbaneinfrastruktur, d.v.s. delingen af det nuværende DSB's  

 jernbanetekniske anlæg, bygninger og arealer m.v. mellem Banestyrelsen og  

 DSB.
Banestyrelsen er som statsvirksomhed undergivet de til enhver tid gældende  

 regler og anvisninger vedrørende statens budget- og bevillingssystem med de  

 undtagelser, der fremgår af bevillingslovene.
De undtagelser, der i dag  

 gælder for DSB, herunder DSB bane, søges videreført for såvel Banestyrelsen  

 som DSB.
De vigtigste af disse for Banestyrelsen er:
a.
Trafikministeren bemyndiges til at lade Banestyrelsen indgå i  

 leasingaftaler på op til 25 mill. kr. som led i sædvanlige forretningsmæssige  

 dispositioner.
b.
Trafikministeren bemyndiges til på et forretningsmæssigt grundlag at  

 lade Banestyrelsen garantere eller indskyde ansvarlig kapital inden for en  

 samlet årlig ramme på 25 mill. kr. i selskaber, der opererer inden for  

 Banestyrelsens forretningsområde eller i naturlig forlængelse heraf.
Midlerne  

 skaffes ved omdisponeringer inden for nettobevillingen.
Bemyndigelsen er et  

 forsøg, som løber i den nuværende rammeaftaleperiode, dvs. til og med 1998.
c.
Banestyrelsen kan frem til 1. januar 1999 uden særskilt forelæggelse  

 for Finansudvalget sælge ejendomme med en nettosalgsindtægt på under3 mill.  

 kr. og en bruttosalgsindtægt på under6 mill. kr. uden offentligt udbud.
Dette  

 vedrører restarealer, ledigarealer, lediggjorte driftsarealer, boliger,  

 pakhuse og driftsbygninger samt tidligere eksproprierede arealer til  

 ikke-realiserede baneformål.
Det forudsættes, at salgssummens størrelse og  

 handelsvilkårene i øvrigt kan tiltrædes af Told- og Skattestyrelsen uden  

 bemærkninger.
d.
Banestyrelsen kan uden særskilt forelæggelse for Finansudvalget  

 iværksætte nye projekter og projekter finansieret af en rådighedspulje, når  

 totaludgiften ikke overstiger 30 mill. kr.
Ved ændringer af projekter opført  

 på finansloven er Banestyrelsen alene omfattet af reglen om særskilt  

 forelæggelse for Finansudvalget, når der er tale om projekter, hvor  

 totaludgiften ændres med 10 pct. eller mere, dog mindst 10 mill. kr., i  

 forhold til det på finansloven budgetterede niveau.
Til § 2 Banestyrelsen varetager bl.a. følgende opgaver: Drift og vedligeholdelse  

 af statens jernbaneinfrastruktur, udbygning af statens jernbaneinfrastruktur,  

 styring af trafikken på jernbanenettet, tildeling af  

 jernbaneinfrastrukturkapacitet til de enkelte jernbaneoperatører og  

 opkrævning af afgifter for jernbaneoperatørers benyttelse af  

 jernbaneinfrastrukturen i Danmark.
 Oplistningen af Banestyrelsens opgaver er ikke udtømmende.  

 Trafikministeren kan i medfør af § 3 pålægge Banestyrelsen yderligere  

 opgaver.
Med henblik på at effektivisere Banestyrelsens arbejde udbydes en  

 væsentlig del af de opgaver, som er omfattet af listens to første punkter.  

 Nyanlæg udbydes fra styrelsens oprettelse.
De løbende drifts- og  

 vedligeholdelsesarbejder overgår gradvist til udbud, således at alle  

 styrelsens projekterings-, anlægs- og vedligeholdelsesarbejder på længere  

 sigt udbydes.
Banestyrelsens udførende enheder vil selv have adgang til at  

 byde på udførelsen af de pågældende arbejder.
Myndighedsudøvelse vil ikke  

 være genstand for udbud.
For at sidestille Banestyrelsen med dens konkurrenter kan trafikministeren  

 give Banestyrelsen mulighed for også at udføre opgaver i udlandet.
Ministeren  

 kan opstille særlige vilkår for sådanne aktiviteter.
Som myndighed er Banestyrelsen infrastrukturforvalter for de  

 jernbanetekniske anlæg på den faste forbindelse over Storebælt og  

 landanlæggene i forbindelse med den faste forbindelse over Øresund, herunder  

 Kastrup-banen.
Opgaven som infrastrukturforvalter på Øresundsforbindelsens  

 kyst-til-kyst-anlæg forventes at blive varetaget i et samarbejde med  

 infrastrukturforvalteren på den svenske side.
 Som infrastrukturforvalter varetager Banestyrelsen den internationale  

 koordination af tildeling af infrastrukturkapacitet til international  

 jernbanetrafik, ligesom den udarbejder normer for statens  

 jernbaneinfrastruktur.
 I forbindelse med tildeling af infrastrukturkapacitet til  

 operatørselskaberne indgår Banestyrelsen som infrastrukturforvalter aftaler  

 med den enkelte operatør vedrørende samarbejdsrelationerne (f.eks. forhold i  

 forbindelse med arbejder på jernbaneinfrastrukturen, ansvar for skader på  

 denne såvel som det rullende materiel samt konsekvenser af og ansvar for  

 togforsinkelser). Aftalerne skal medvirke til at sikre, at jernbanetrafikken  

 er konkurrencedygtig over for andre transportformer.
Til § 3 Trafikministeren kan pålægge Banestyrelsen yderligere opgaver og fastsætte  

 nærmere regler for Banestyrelsens organisation og virksomhed.
Ministeren vil  

 således f.eks. kunne give retningslinier for løsning af styrelsens opgaver.
 For at give ministeren det bedst mulige grundlag for dette udarbejder  

 Banestyrelsen årligt forretningsplaner for den kommende femårsperiode,  

 ligesom Banestyrelsen kvartalvis rapporterer vedrørende bl.a. den  

 driftsøkonomiske udvikling, realiseringen af investeringsprogrammer, omfanget  

 af udbud af drifts- og vedligeholdelsesarbejder m.v.
Til § 4 Trafikministeren bemyndiges til at oprette et koordineringsorgan, der kan  

 varetage behovet for koordinering mellem operatørerne og Banestyrelsen.  

 Banestyrelsen har formandskab og sekretariatsfunktion for  

 koordineringsorganet.
 Koordineringsorganet skal løse de praktiske problemer i forbindelse med  

 bl.a. køreplanlægning, trafikstyring og information samt sikre integration af  

 operatørernes ønsker i Banestyrelsens vedligeholdelses- og  

 investeringsplanlægning m.v.
 De nærmere bestemmelser om koordineringsorganet fastsættes ved  

 bekendtgørelse.
Til § 5 Trafikministeren kan fastsætte regler med henblik på anvendelse eller  

 gennemførelse af EF-forordninger og EF-direktiver vedrørende forvaltning af  

 jernbaneinfrastrukturen.
 Rådets direktiv 95/18/EF af 19. juni 1995 om udstedelse af licenser til  

 jernbanevirksomhed samt Rådets direktiv 95/19/EF af 19. juni 1995 om  

 tildeling af jernbaneinfrastrukturkapacitet og opkrævning af  

 infrastrukturafgifter gennemføres i dansk ret ved bekendtgørelse.
 Jernbaneoperatører skal være i besiddelse af en licens for at opnå adgang  

 til at drive jernbanedrift, men den giver ikke i sig selv ret til adgang til  

 jernbaneinfrastrukturen.
Trafikministeren fastsætter regler for tildeling af  

 jernbaneinfrastrukturkapacitet.
Disse regler skal både sikre en lige og  

 ikke-diskriminerende fordeling samt en effektiv udnyttelse af  

 infrastrukturen.
Ministeren skal i den forbindelse sikre en offentlig  

 trafikbetjening på et rimeligt niveau.
Trafikministeren fastsætter en infrastrukturafgift.
Denne afgift er  

 betaling for benyttelse af statens jernbaneinfrastruktur.
Provenuet fra  

 afgiften må ikke overstige Banestyrelsens udgifter til  

 jernbaneinfrastrukturen.
Infrastrukturafgiften skal udformes således, at enhver form for  

 forskelsbehandling mellem jernbaneoperatører og mellem jernbanetransporter af  

 samme art udført på samme måde undgås.
Afgiften skal fastsættes således, at  

 den understøtter en bæredygtig transportpolitik, f.eks. ved at indeholde  

 incitamenter til omlægning af trafik fra vej til bane.
 Infrastrukturafgifter og prioriteringskriterier ved tildeling af  

 infrastrukturkapacitet vil fremgå af bilag til bekendtgørelsen om  

 implementering af direktiv 95/19/EF.
Til § 6-11 De foreslåede ændringer er en konsekvens af, at Banestyrelsen udskilles  

 fra DSB.
De i § 8 foreslåede ændringer giver Banestyrelsen plads i Jernbanerådet,  

 der har til opgave at rådgive og afgive udtalelse til trafikministeren om  

 spørgsmål af jernbanepolitisk betydning.
Trafikministeren beskikker efter  

 indstilling 1 repræsentant for Banestyrelsen.
Til § 12 Loven træder i kraft dagen efter bekendtgørelsen i Lovtidende.
 Der vil primo 1997 derefter til Folketingets Finansudvalg blive fremsendt  

 et aktstykke om de bevillingsmæssige forhold vedrørende udskillelsen af  

 Banestyrelsen fra DSB.
Skriftlig fremsættelse Trafikministeren (Jan Trøjborg):
 Hermed tillader jeg mig for det høje Ting at fremsætte:
 Forslag til lov om Banestyrelsen m.v.
(Lovforslag nr.
L 94).
 I november 1994 indgik regeringen, Venstre og Det Konservative Folkeparti  

 den nugældende aftale om DSB's økonomiske rammer for perioden 1995-98. I  

 aftalen tilkendegives en målsætning om »at udvikle DSB til en moderne og  

 effektiv transportvirksomhed således, at udbuddet og kvaliteten af DSB's  

 serviceydelser til stadighed modsvarer borgernes og erhvervslivets voksende  

 krav«.
Med henblik på ajourføring af denne aftale har regeringen, Venstre og Det  

 Konservative Folkeparti i oktober 1996 indgået en supplerende aftale.
I  

 aftalen konstateres det, at »jernbanerne må effektiviseres, hvis  

 banetransport i fremtiden skal være en levedygtig transportform.- Effektive  

 jernbaner har en vigtig rolle at spille som en del af en miljømæssig  

 bæredygtig dansk transportstruktur«.
 Lovforslaget indebærer, at der oprettes en Banestyrelse som en  

 statsvirksomhed under Trafikministeriet med virkning fra den 1. januar 1997.
Banestyrelsen oprettes som en statsvirksomhed under ledelse af en direktør  

 til varetagelse af den statslige jernbaneinfrastruktur.
Der gennemføres en  

 adskillelse af DSB's togdrift og drift, vedligehold og anlæg af den danske  

 jernbaneinfrastruktur.
Sigtet er at skabe to økonomisk og organisatorisk  

 adskilte virksomheder.
 I medfør af lovforslaget bemyndiges trafikministeren til at oprette et  

 koordineringsorgan med deltagelse af repræsentanter for jernbaneoperatørerne  

 og Banestyrelsen.
Trafikministeren kan endvidere fastsætte regler med henblik på anvendelse  

 eller gennemførelse af EF-forordninger og EF-direktiver vedrørende  

 forvaltning af jernbaneinfrastrukturen.
Rådets direktiv 95/18 EF af 19. juni  

 1995 om udstedelse af licenser til jernbanevirksomhed samt Rådets direktiv  

 95/19 EF af 19. juni 1995 om tildeling af jernbaneinfrasturturkapacitet og  

 opkrævning af infrastrukturafgifter gennemføres i dansk ret ved  

 bekendtgørelse.
 Idet jeg i øvrigt henviser til lovforslaget med tilhørende bemærkninger,  

 tillader jeg mig at anbefale forslaget til Tingets hurtige og velvillige  

 behandling.
