Nr LSF 12 Forslag til Lov om ændring af lov om social pension (Afskaffelse af den  

 særlige lave pensionsform: almindelig førtidspension) Fremsat af Anne Baastrup (SF) Steen Gade (SF) Jes Lunde (SF) Ole Sohn (SF)  

 Villy Søvndal (SF) den 12. oktober 1994 § 1 I lov om social pension, jf. lovbekendtgørelse nr. 521 af 16. juni 1994,  

 foretages følgende ændringer:
 1. § 13, nr. 4, ophæves.
 2. I § 14, stk. 3, udgår ordene »eller almindelig  

 førtidspension«.
 3. § 14, stk. 4, ophæves.
§ 2 Stk. 1. Loven træder i kraft den 1. januar 1995.
 Stk. 2. Personer, der er tilkendt almindelig førtidspension,  

 overgår til forhøjet almindelig førtidspension ved lovens ikrafttrædelse.
Bemærkninger til lovforslaget Den dårligste ydelse i førtidspensionssystemet kaldes »almindelig  

 førtidspension«.
Det er en næsten Orwell'sk brug af sproget, idet kun  

 ca. 17.500 ud af ca. 260.000 førtidspensionister modtager denne  

 »almindelige ydelse«, der rettelig burde kaldes »nedsat  

 førtidspension«! Ydelsen udgør sammen med den lave efterlønssats og satsen for  

 overgangsydelse noget af det ringeste i det sociale system.
Den er også  

 uretfærdig, for den ydes efter samme helbredsmæssige og sociale kriterier som  

 forhøjet almindelig førtidspension.
Forskellen er udelukkende, hvornår man  

 tilkendes pension.
Sker det, før man er 60 år, får man den forhøjede ydelse;  

 sker det efter, får man den lave ydelse.
Og det fortsætter helt til det 67.  

 år. 1 dags tidsforskydning kan altså betyde næsten 1.000 kr. mindre hver  

 måned i 7 år.
Det er aldersdiskrimination, så det basker! SF ønsker derfor, at den såkaldte almindelige førtidspensionssats  

 afskaffes, således at også 60-66-årige ved tilkendelsen får forhøjet  

 almindelig førtidspension.
De, der i dag får den lave sats, skal overgå til  

 den forhøjede sats.
Og så kan sprogbrugen laves om på et passende tidspunkt.
 Forslaget vil koste ca. 180 mio. kr. at gennemføre, idet øgede udgifter  

 til førtidspension på 200 mio. kr. modsvares af skønsmæssigt 20 mio. kr.  

 mindre udgift til boligydelse m.v. (som følge af gældende regler for  

 indkomstaftrapning). SF har anvist finansiering for beløbet i SF's  

 ændringsforslag til finansloven for 1995, men er villig til at drøfte  

 alternative finansieringskilder.
