 Udtalt, at det i forbindelse med et kommunalbestyrelsesmedlems adgang  

 til sagsindsigt måtte anses for uden betydning, at de ønskede oplysninger  

 (navne- og adressefortegnelser over forældre til elever på tre af kommunens  

 skoler) ikke beroede i den centrale skoleforvaltning, når de dog forelå  

 udarbejdet på de enkelte skoler, og der således ikke var tale om, at  

 forvaltningen skulle bearbejde et materiale med henblik på at uddrage de  

 ønskede oplysninger.
Videre udtalt, at den i forhold til offentlighedensloven videregående  

 adgang til sagsindsigt, der antages at tilkomme et kommunalbestyrelsesmedlem,  

 er knyttet til og kun kan benyttes som et led i varetagelsen af  

 medlemshvervet.
Det materiale, der begæres sagsindsigt i, må derfor vedrøre  

 et anliggende, som vil kunne indbringes for kommunalbestyrelsen som kompetent  

 organ.
 Vedrørende et byrådsmedlems anmodning om at få udleveret fortegnelser over  

 forældre til elever i 7. klasse på tre af kommunens skoler.
I skrivelse af 19. august 1985 (j.nr. 54-1) har Hobro byråd påklaget en  

 udtalelse fra tilsynsrådet for Nordjyllands amt.
Udtalelsen er indeholdt i en  

 skrivelse af 25. juli 1985 fra tilsynsrådet til et medlem af Hobro byråd,  

  Elise  Laursen.
 I den nævnte skrivelse udtalte tilsynsrådet, at  Elise  Laursen som  

 byrådsmedlem har krav på at gennemse nogle fortegnelser over forældrene til  

 elever i 7. klasse på tre af kommunens skoler.
Efter byrådets opfattelse har  Elise  Laursen ikke et sådant krav.
Byrådet  

 har peget på, at den sag, som er baggrunden for  Elise  Laursens anmodning om  

 at gennemse de nævnte fortegnelser, ikke er et byrådsanliggende.
Byrådet  

 finder derfor ikke, at  Elise  Laursen i sin egenskab af  

 byrådsmedlem/kulturudvalgsmedlem har krav på de ønskede oplysninger.
Som nævnt i indenrigsministeriets skrivelse af 30. september 1985 til  

 byrådet har ministeriet anmodet tilsynsrådet for Nordjyllands amt om en  

 udtalelse over sagen.
Tilsynsrådet har herefter i skrivelse af 20. september  

 1985, der vedlægges i kopi, fastholdt sin udtalelse i skrivelse af 25. juli  

 1985.
 Sagsfremstilling:
 Omkring begyndelse af april 1985 henvendte  Elise  Laursen sig til  

 skoledirektøren i Hobro kommune med anmodning om at få udleveret fortegnelser  

 over forældrene til elever i 7. klasse på Nordre skole samt Hvornum og Onsild  

 skoler.
 Om baggrunden for  Elise  Laursens anmodning er oplyst, at  Elise  Laursen  

 gerne ville i kontakt med de nævnte forældre, fordi disse ifølge oplysninger  

 over for hende var utilfredse med en afgørelse, der var truffet i spørgsmålet  

 om etablering af ikke-kursusdelt undervisning i engelsk i 8. klasse på Nordre  

 skole i skoleåret 1985/86.
Spørgsmålet om ikke-kursusdelt undervisning i engelsk var blevet behandlet  

 i henhold til, reglerne i folkeskolelovens § 8, stk. 3. Efter disse regler  

 skal der forligge indstilling fra henholdsvis skolenævn, lærerråd og  

 skolekommission, hvorefter afgørelsen træffes af undervisningsministeren.  

 Indstillingen indsendes til undervisningsministeren gennem  

 kommunalbestyrelsen - i København dog gennem skoledirektøren med dennes  

 indstiling.
Det fremgår af undervisningsministeriets cirkulæreskrivelse af 8.  

 april 1976, pkt. 1, at det ikke er kommunalbestyrelsens opgave at tage  

 stilling til, om der bør gennemføres ikke-kursusdelt undervisning ved de  

 enkelte skoler i et eller flere fag, idet afgørelsen heraf ved  

 folkeskolenloven udtrykkeligt er overladt til skolenævnet, lærerrådet og  

 skolekommissionen, hvis indstilling skal godkendes af  

 undervisningsministeriet.
 Den beskrevne procedure er overholdt i den konkrete sag, og  

 undervisningsministerens godkendelse foreligger allerede.
Skoledirektøren oplyste over for  Elise  Laursen, at de omhandlede  

 navnefortegnelser ikke eksisterede i skoleforvaltningen, men alene på de  

 enkelte skoler.
Efter nogle dages forløb kom der henvendelse fra skolerne med  

 forespørgsel, om de pågældende fortegnelser kunne udleveres, hvorefter  

 skoledirektøren tog kontakt med borgmesteren, som vurderede, at  

 fortegnelserne ikke burde udleveres.
 Borgmesteren lagde herved vægt på følgende:
 1. Der er ikke tale om oplysninger, som beror i sagen.
 2. Der er tale om oplysninger, som skal fremskaffes.
 3. Der er ikke tale om oplysninger, som  Elise  Laursen skal bruge i sin  

 egenskab af kulturudvalgsmedlem/byrådsmedlem, idet kompetencen i den  

 pågældende sag beror hos skolekommissionen og skolenævnet for Nordre skole,  

 hvor  Elise  Laursen ikke er medlem.
4. Der foreligger ikke oplysning om, at der skulle være kommet reaktioner  

 for forældre mod den trufne afgørelse.
Det kan derfor forekomme betænkeligt  

 at udlevere fortegnelser fra elevregistre - angiveligt med det formål, at der  

 rettes henvendelse til forældrene.
 3. Elev/forældrelister har i princippet ingen relation til den konkrete  

 afgørelse.
 Hobro byråd vedtog i sit møde den 17. april 1985 at tilslutte sig  

 borgmesterens afgørelse, hvorefter de pågældende navnelister ikke blev  

 udleveret.
Med skrivelse af 29. april anmodede  Elise  Laursen herefter tilsynsrådet  

 for Nordjyllands amt om en udtalelse over sagen.
Til borgmesterens kommentar  

 om, at de ønskede oplysninger ikke vedrørte hendes arbejde i kulturudvalget,  

 anførte  Elise  Laursen, at dette var forkert, og at hun desuden sad i Onsild  

 skolenævn, og at børnene på Onsild skole jo også skulle ind på Nordre skole  

 efter sommerferien.  Elise  Laursen anførte videre, at der jo er offentlighed  

 i forvaltningen, og at det ikke var personlige oplysninn ger, hun udbad sig,  

 samt at hun naturligvis kendte sit ansvar angående tavshedspligt.
 Tilsynsrådets udtalelse:
 I skrivelse af 25. juli 1985 udtalte tilsynsrådet, at  Elise  Laursen  

 efter rådets opfattelse ikke i kraft af offentlighedsloven har krav på at få  

 udleveret de omhandlede navnelister, i det omfang de måtte foreligge  

 udarbejdet på de enkelte skoler.
Ifølge § 1, stk. 1, i lov om offentlighed i forvaltningen kan enhver  

 forlange at blive gjort bekendt med dokumenter i sager, der er eller har  

 været under behandling i den offentlige forvaltning.
Ifølge samme paragraf  

 stk. 2, skal begæringen angive den sag, hvis dokumenter den pågældende ønsker  

 at blive gjort bekendt med.
Det er tilsynsrådets opfattelse, at de nævnte  

 oplysninger (navne- og adressefortegnelser), der må antages i første række at  

 være udarbejdet med henblik på forvaltningens interne brug, ikke indgår i  

 nogen sag i offentlighedslovens forstand (sager der er eller har været under  

 behandling i den offentlige forvaltning). I alle tilfælde ville  

 fortegnelserne efter offentlighedsloven være unddraget aktindsigt efter  

 lovens § 5, nr. 3 (internt arbejdsmateriale).
 Tilsynsrådet udtalte videre, at der imidlertid, som almindelig  

 retsgrundsætning tilkommer ethvert kommunalbestyrelsesmedlem som medindehaver  

 af det overordnede ansvar for den kommunale forvaltning en videregående ret  

 til aktindsigt ( sagsindsigt ) end hjemlet efter offentlighedesloven.
Det antages således, at ethvert kommunalbestyrelsesmedlem har ret til på  

 begæring at gennemse eksisterende oplysninger og materiale i den kommunale  

 forvaltning, herunder referater, notater m.v.
Det enkelte  

 kommunalbestyrelsdsmedlems adgang til sagsindsigt er således begrænset i den  

 kommunale forvaltning.
Det følger heraf, at retten til sagsindsigt ikke  

 indebærer nogen ret for det enkelte medlem til at forlange nye oplysninger  

 udarbejdet af den kommunale forvaltning.
 Uanset at en adgang for et kommunalbestyrelsesmedlem til sagsindsigt er en  

 videregående ret end retten til aktindsigt efter offentlighedsloven, må denne  

 adgang dog forudsætte, at sagsindsigtens genstand kan kræves afgrænset efter  

 principper svarende til reglen i § 1, stk. 2, i offentlighedsloven.
 Da  Elise  Laursens anmodning om sagsindsigt omfatter fortegnelser over  

 forældre til elever i 7. klasse på de tre nævnte skoler, fandt tilsynsrådet,  

 at der var sket den fornødne konkretisering for så vidt angår sagsindsigtens  

 genstand.
Ifølge det oplyste foreligger de omhandlede navnefortegnelser udarbejdet  

 på de enkelte skoler, således at der ikke er tale om, at forvaltningen skal  

 bearbejde et materiale med henblik på at uddrage de ønskede oplysninger.
Det  

 er efter tilsynsrådets opfattelse uden betydning, at de nævnte fortegnelser  

 ikke beror i kommunens centrale skoleforvaltning, når de dog foreligger på de  

 enkelte skoler.
 Under hensyn hertil fandt tilsynsrådet, at  Elise  Laursen som  

 byrådsmedlem har krav på at gennemse de nævnte fortegnelser.
I sin senere skrivelse af 20. november 1985 har tilsynsrådet udtalt, at  

 selv om byrådet ifølge undervisningsministeriets cirkulæreskrivelser af 8.  

 april 1976 og 9. juni 1981 ikke på sædvanlig måde kan realitetsbehandle  

 forslag om ikke-kursusdelt undervisning, må ethvert byrådsmedlem efter  

 tilsynsrådets opfattelse dog alligevel have krav på at se de nævnte  

 navnefortegnelser, når de - som her - foreligger i den kommunale forvaltning.  

 Retten til sagsindsigt består således, som fremhævet i tilsynsrådets  

 skrivelse af 25. juli 1985 til  Elise  Laursen, uden hensyn til formålet med  

 sagsindsigten.
Det pågældende byrådsmedlem ville efter tilsynsrådets  

 opfattelse have haft ret til at se navnefortegnelserne, også selvom der  

 overhovedet ikke havde været en sag om ikke-kursusdelt undervisning.
 Indenrigsministeriets udtalelse:
Efter indenrigsministeriets opfattelse har  Elise  Laursen ikke i medfør  

 af lov om offentlighed i forvaltningen krav på aktindsigt i de omhandlede  

 navnefortegnelser.
Fortegnelserne findes ifølge det oplyste på de enkelte  

 skoler, og fortegnelserne har ikke været inddraget i den konkrete sag om  

 kursusdeling.
Det antages imidlertid, at der tilkommer ethvert medlem af  

 kommunalbestyrelsen en videregående ret til aktindsigt end hjemlet efter  

 offentlighedensloven.
Et kommunalbestyrelsesmedlem har således ret til på  

 begæring at gennemse eksisterende sagsmateriale i den kommunale forvaltning,  

 herunder referater, notater m.v.
 Det må i denne forbindelse anses for uden betydning, at de ønskede  

 oplysninger i den konkrete sag ikke beror i den centrale skoleforvaltning, og  

 der således ikke er tale om, at forvaltningen skal bearbejde et materiale med  

 henblik på at uddrage de ønskede oplysninger.
Adgangen til sagsindsigt er begrundet i hensynet til  

 kommunalbestyrelsesmedlemmets muligheder for at kunne varetage sit hverv.
En  

 sagsindsigt vil således ofte være en forudsætning for, at medlemmet kan  

 tilvejebringe fornødne oplysninger om et givet anliggende inden for  

 kommunalbestyrelsens kompetenceområde, herunder med henblik på eventuelt at  

 indbringe spørgsmål herom for kommunalbestyrelsen, jfr. § 11 i den kommunale  

 styrelseslov.
Efter indenrigsministeriets opfattelse er den i forhold til  

 offentlighedsloven videregående adgang til sagsindsigt, der tilkommer et  

 kommunalbestyrelsesmedlem, således knyttet til og kan kun benyttes som et led  

 i varetagelsen af medlemshvervet.
Det materiale, der begæres sagsindsigt i,  

 må derfor vedrøre et anliggende, som vil kunne indbringes for  

 kommunalbestyrelsen som kompetent organ.
 Da spørgsmålet om kursusdeling efter reglerne i folkeskoleloven ikke er et  

 byrådsanliggende - men et anliggende, hvor afgørelsen er overladt til  

 skolenævn, læreråd og skolekommission, hvis indstilling skal godkendes af  

 undervisningsministeren - finder indenrigsministeriet ikke, at  Elise  

  Laursen som byrådsmedlem har krav på at gennemse de omhandlede  

 navnefortegnelser.
 Tilsynsrådet for Nordjyllands amt og  Elise  Laursen har samtidig hermed  

 modtaget en kopi af denne skrivelse.
 P.M.V.
 E.B.
