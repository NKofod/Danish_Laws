Ligebehandlingsnævnets afgørelse om køn - forskellige priser - medhold En bar havde forskellige priser på fri bar for mænd og kvinder.
Ligebehandlingsnævnet fandt, at dette var i strid med ligestillingsloven.
 Klagen drejer sig om forskelsbehandling på grund af køn i forbindelse med, at en bar havde forskellige priser på fri bar for mænd og kvinder.
Ligebehandlingsnævnets afgørelse Det var i strid med ligestillingsloven, at indklagede havde forskellige priser på fri bar for mænd og kvinder.
Sagsfremstilling Der er klaget over, at en bar havde forskellige priser på fri bar for mænd og kvinder.
 Mænd skulle således betale 350 kr. for fri bar, mens kvinder kun skulle betale 250 kr.
Parternes bemærkninger Klager er utilfreds med, at indklagede forskelsbehandler mænd og kvinder i forbindelse med prisen på fri bar.
Han ønsker ens priser uanset køn.
 Indklagede oplyser, at han vil tage klagen til sig, så han ikke bevidst fremover laver forskelsbehandling ved sine arrangementer.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet finder, at indklagede har overtrådt ligestillingsloven, idet det er udtryk for forskelsbehandling på grund af køn, at mænd skal betale mere for fri bar end kvinder.
 Klager får derfor medhold i klagen.
