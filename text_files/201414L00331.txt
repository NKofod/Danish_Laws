Betænkning afgivet af Socialudvalget den 11. december 2014 Betænkning over Forslag til lov om ændring af lov om social pension (Genindførelse af tidligere gældende regler for optjening af ret til folkepension for flygtninge) [af ministeren for børn, ligestilling, integration og sociale forhold (Manu Sareen)]:
1. Udvalgsarbejdet Lovforslaget blev fremsat den 19. november 2014 og var til 1. behandling den 2. december 2014. Lovforslaget blev efter 1. behandling henvist til behandling i Socialudvalget.
Møder Udvalget har behandlet lovforslaget i 2 møder.
Høring Et udkast til lovforslaget blev sendt i høring samtidig med fremsættelsen.
Den 28. november 2014 sendte ministeren for børn, ligestilling, integration og sociale forhold de indkomne høringssvar og et notat herom til udvalget.
Spørgsmål Udvalget har stillet 3 spørgsmål til ministeren for børn, ligestilling, integration og sociale forhold til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, RV, SF og EL) indstiller lovforslaget til vedtagelse uændret.
Socialistisk Folkepartis medlemmer af udvalget støtter forslaget og understreger vigtigheden af at afskaffe og undgå regler, som dem i den gældende lov, der går imod eller er på kant med internationale menneskerettighedskonventioner.
Socialistisk Folkeparti er ydermere glad for, at flygtninge, der bliver gamle i Danmark, sikres et økonomisk fundament, så det faktisk er muligt for dem at have en værdig alderdom.
Enhedslistens medlemmer af udvalget glæder sig over, at flygtninge med denne lovændring igen får ret til folkepension på linje med mennesker, der har levet hele livet i Danmark.
Flygtninge er  især når de flygter i en moden alder  en udsat gruppe, og at tvinge dem til at tilbringe deres sidste år i fattigdom er i strid med de humanitære principper, som dansk flygtningepolitik bør bygge på.
Enhedslisten havde gerne set, at regeringen havde været villig til at gennemføre denne ændring umiddelbart efter regeringsskiftet i 2011.
 Et mindretal i udvalget (V, DF, LA og KF) indstiller lovforslaget til forkastelse ved 3. behandling.
Dansk Folkepartis medlemmer af udvalget noterer, at regeringen med indgåelsen af finanslovsaftalen for 2015 og med dette lovforslag indfører fuld folkepension til flygtninge.
Konkret kan flygtninge atter tælle deres bopælstid i oprindelseslandet med som optjening til dansk folkepension, og aftalen gælder kun for flygtninge og altså ikke for indvandrere eller udlandsdanskere, der måtte vende hjem til Danmark igen.
Det vil sige at hvis en dansker opholder sig i udlandet i nogle år, så mister danskeren retten til fuld folkepension.
De regler gælder i dag også for flygtninge.
Når regeringen nu ændrer reglerne, indfører den reelt en positiv særbehandling af flygtninge og omvendt en negativ særbehandling af danskere.
Danskerne skal altså igen diskrimineres i deres eget land, og derfor vil Dansk Folkeparti arbejde for at rulle regeringens beslutning tilbage, såfremt muligheden opstår.
Grundlæggende mener Dansk Folkeparti, at det er uforståeligt, at udefrakommende skal være bedre stillet end danskere.
Lovforslaget sender det uheldige signal, at vore egne kommer i anden række.
Dansk Folkeparti kan derfor ikke støtte lovforslaget.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Orla Hav (S) fmd.
Pernille Rosenkrantz-Theil (S) Mette Reissmann (S) Jens Joel (S) Karen J.
Klint (S) Astrid Krag (S) Julie Skovsby (S) Marlene Borst Hansen (RV) Liv Holm Andersen (RV) Lotte Rod (RV) Trine Mach (SF) Özlem Sara Cekic (SF) Karina Lorentzen Dehnhardt (SF) Finn Sørensen (EL) Pernille Skipper (EL) Hans Andersen (V) Anne-Mette Winther Christiansen (V) nfmd.
Tina Nedergaard (V) Finn Thranum (V) Sophie Løhde (V) Fatma Øktem (V) Karen Ellemann (V) Karin Nødgaard (DF) René Christensen (DF) Karina Adsbøl (DF) Jens Henrik Thulesen Dahl (DF) Merete Riisager (LA) Thyra Frank (LA) Mai Mercado (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 79 Bilagsnr.
