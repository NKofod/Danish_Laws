Fremsat den 19. november 2008 af kulturministeren (Carina Christensen) Forslag til lov om ændring af lov om radio- og fjernsynsvirksomhed (Forlængelse af programtilladelser til den fjerde og femte FM-radiokanal) § 1 I lov om radio- og fjernsynsvirksomhed, jf. lovbekendtgørelse nr. 338 af 11. april 2007, foretages følgende ændring:
 1. I § 11, stk. 3, indsættes som  3. pkt.:
»Kulturministeren kan bestemme, at tilladelse til programvirksomheden i særlige tilfælde uden forudgående udbud efter reglerne i kapitel 8 kan forlænges.« § 2 Loven træder i kraft den 1. marts 2009.
Bemærkninger til lovforslaget Almindelige bemærkninger 1. Indledning Lovforslaget tilsigter at indføre adgang til i særlige tilfælde at forlænge tilladelser til programvirksomheden på den fjerde og femte FM-radiokanal.
2. Forlængelse af programtilladelser til den fjerde og femte FM-radiokanal 2.1. Gældende ret Efter radio- og fjernsynslovens § 11, stk. 3, indgår i den samlede public service-virksomhed bl.a. programvirksomheden på den fjerde FM-radiokanal og nyhedsdækningen på den femte FM-radiokanal.
Tilladelse til denne programvirksomhed meddeles efter reglerne i lovens kapitel 8, som bl.a. fastsætter, at tilladelse til programvirksomhed ved hjælp af jordbaserede sendemuligheder meddeles af Radio- og tv-nævnet efter udbud.
Lovens § 11, stk. 4, fastsætter, at den fjerde FM-radiokanal skal være en nuanceret public service-orienteret kanal med klassisk musik, suppleret med præsentation af rytmisk musik, jazz og dansk musik, kulturprogrammer, samfunds- og debatprogrammer m.v.
Programvirksomheden på den femte FM-radiokanal skal ifølge lovens § 11, stk. 5, omfatte nyhedsprogrammer fra hele landet.
Tilladelse til denne programvirksomhed kan ikke meddeles til DR.
 Loven giver ikke mulighed for at forlænge tilladelser til programvirksomheden på den fjerde og femte FM-radiokanal eller tilladelser til anden programvirksomhed ved hjælp af jordbaserede sendemuligheder.
DR er indehaver af tilladelse til programvirksomhed på den fjerde FM-radiokanal, og New Radio er indehaver af tilladelse til programvirksomhed på den femte FM-radiokanal.
DRs tilladelse er meddelt af Radio- og tv-nævnet for perioden 1. april 2001 til 31. marts 2009, og New Radios tilladelse er meddelt af nævnet for perioden 20. november 2006 til 19. november 2014.
2.2. Kulturministeriets overvejelser og forslag Det fremgår af aftalen om mediepolitikken for perioden 2007-2010, at aftalepartierne tager stilling til anvendelsen af den fjerde, landsdækkende radiokanal, når DRs nuværende tilladelse udløber pr. 31. marts 2009.
Der er endnu ikke truffet politisk beslutning om anvendelsen af den fjerde FM-radiokanal.
For at undgå, at kanalen ikke anvendes i perioden efter udløbet af DRs tilladelse og indtil kanalens fremtidige anvendelse er fastlagt eller indtil en evt. ny tilladelsesindehaver kan påbegynde programvirksomheden, vil det være hensigtsmæssigt, at der bliver mulighed for at forlænge DRs tilladelse til kanalen for denne periode.
 Herudover kan det ikke udelukkes, at der i forbindelse med gennemførelsen af et evt. kommende udbud af programvirksomheden på den fjerde eller femte FM-radiokanal i henhold til reglerne i lovens kapitel 8 tilsvarende kan blive behov for efter nærmere drøftelse med tilladelsesindehaveren at forlænge den eksisterende programtilladelse for en kortere periode.
 Det foreslås derfor fastsat i lovens § 11, stk. 3, at kulturministeren i særlige tilfælde kan bestemme, at tilladelse til programvirksomhed på den fjerde og femte FM-radiokanal kan forlænges uden forudgående udbud efter reglerne i kapitel 8.
 Det er på denne baggrund hensigten, at kulturministeren benytter den foreslåede bemyndigelse til at meddele Radio- og tv-nævnet retningslinier om forlængelse af DRs tilladelse til programvirksomhed på den fjerde FM-radiokanal for en kortere periode  eksempelvis 6 mdr.  på de i tilladelsen hidtil angivne vilkår.
3. De økonomiske og administrative konsekvenser for stat, kommuner og regioner Lovforslaget har ikke økonomiske eller administrative konsekvenser for stat, kommuner eller regioner.
 4. De økonomiske og administrative konsekvenser for erhvervslivet m.v.
 Lovforslaget har ikke økonomiske og administrative konsekvenser for erhvervslivet m.v..
5. De administrative konsekvenser for borgere Lovforslaget har ingen administrative konsekvenser for borgere.
6. De miljømæssige konsekvenser Lovforslaget indeholder ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer m.v.
 De hørte myndigheder og organisationer m.v. fremgår af bilag 2.
9. Sammenfattende skema Samlet vurdering af konsekvenserne af lovforslaget Bemærkninger til lovforslagets enkelte bestemmelser Til § 1 Til nr. 1. (§ 11, stk. 3) Det foreslås, at kulturministeren kan bestemme, at der i særlige tilfælde kan ske forlængelse af tilladelse til programvirksomheden på den fjerde og femte FM-radiokanal uden forudgående udbud efter reglerne i kapitel 8.
 Om baggrunden for og Kulturministeriets overvejelser i forhold til bestemmelsen henvises til afsnit 2.2 i de almindelige bemærkninger.
Til § 2 Det foreslås, at loven træder i kraft den 1. marts 2009.
 Med forslaget om lovens ikrafttræden den 1. marts 2009 kan der inden DRs tilladelse til programvirksomhed på den fjerde FM-radiokanal udløber pr. 31. marts 2009 ske en forlængelse af DRs tilladelse for perioden efter udløbet af tilladelsen og indtil kanalens fremtidige anvendelse er fastlagt.
 Om baggrunden for og Kulturministeriets overvejelser i forhold til bestemmelsen henvises i øvrigt til afsnit 2.2 i de almindelige bemærkninger.
Bilag 1 Lovforslaget sammenholdt med gældende lov Bilag 2 Høringsliste Aller Press A/S BFE Bonnier Publications A/S Boxer TV Aps.
Brancheforum Digitale Medier c/o BFE Broadcast Service Danmark A/S Canal Digital Danmark A/S CIAC Holding/dk4 Copy-Dan Danmarks Lokal-Tv Forening Dansk Annoncørforening (DAF) Dansk Blindesamfund Dansk Erhverv Dansk Industri Dansk IT Dansk Journalistforbund Dansk Magasinpresses Udgiverforening Dansk Student Tv Forening Danske Dagblades Forening Danske Døves Landsforbund Danske Mediers Forum Danske Regioner Danske Reklame- og Relationsbureauers Brancheforening DanToto/Racing Live De Samvirkende Invalideorganisationer Den Kristne Producentkomité Det Centrale Handicapråd Det Ny Public Serviceråd DR Egmont International Holding A/S Forbrugerstyrelsen Forenede Danske Antenneanlæg Gold FM/Klassisk FM ApS.
