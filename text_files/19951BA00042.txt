Nr BSF 42 Forslag til folketingsbeslutning om en bedre indsats på ældreområdet og  

 øget plejehjems- og ældreboligbyggeri Fremsat af Villy Søvndal (SF) Anne Baastrup (SF) Steen Gade (SF) Jes Lunde  

 (SF) den 9. november 1995 Folketinget opfordrer regeringen til at sikre, at forholdene for de ældre, der har brug for bedre hjælp og støtte, forbedres ved, at der tilføres ældreområdet ca. 5.000 fuldtidsansatte.
 Regeringen opfordres til at sikre, at de ekstra stillinger bruges til at  

 lukke hullerne i hjemmehjælpen, til at sikre en bedre pleje af senildemente  

 og stærkt fysisk plejekrævende og til at bemande nye  

 ældrecentre/ældreboliger.
 Regeringen opfordres endelig til at sikre et langt mere omfattende  

 plejehjems-/ældreboligbyggeri (5.000 nye boliger pr. år) og at kompensere  

 øgede udgifter som følge af det udvidede byggeri.
Bemærkninger til forslaget Beslutningsforslaget er en genfremsættelse med delvis ændrede bemærkninger  

 af beslutningsforslag nr.
B 15, jf.
Folketingstidende 1994-95,  

 forhandlingerne side 589 og 3007, tillæg A side 248 og tillæg B side 251.
På en række områder er forholdene stadig klart utilfredsstillende for de  

 ældre, og på visse punkter tyder det på en forværring i forhold til tidligere  

 år.
Der er alt for mange eksempler på, at de ældre ikke kan få den hjælp og  

 støtte, som de fortjener.
Efter SF's opfattelse er der ingen vej uden om at  

 ansætte flere hænder inden for ældreområdet til at dække de stigende og  

 stadig tungere opgaver.
Det er der mange grunde til ud over det eksisterende  

 efterslæb:
1. SF deler boligministerens opfattelse af, at mange af de nuværende  

 plejehjemsboliger er utidssvarende, og at der er behov for et omfattende  

 renoveringsarbejde på utidssvarende plejehjem, jf. ministerens lovforslag nr.  

 L 32 fremsat den 11. oktober 1995 (se Folketingstidende 1995-96,  

 forhandlingerne side 181 og 502). Heri oplyser boligministeren under punkt 2  

 i bemærkningerne om en undersøgelse offentliggjort i marts 1995, der viser,  

 at på § 79-plejehjemmene er - omkring 22 pct. eller knap 8.000 værelser uden hverken toilet eller bad.
 - lidt over 7 pct. eller 2.700 værelser med toilet, men ikke bad.
 - hver fjerde eller 9.000 værelser under 15 m2.
 - lidt over 9 pct. eller 3.400 værelser uden mulighed for, at  

 kørestolsbrugere kan komme dertil uden hjælp.
Af punkt 2 i bemærkningerne til lovforslag nr.
L 32 fremgår det også, at  

 »knap 20.000 plejehjemsboliger og beskyttede boliger ikke kan siges at  

 opfylde nutidens krav til en moderne plejebolig for ældre og personer med  

 handicap.
Det foreslås derfor at øge kommunernes tilskyndelse til at modernisere  

 de utidssvarende plejehjemsboliger inden for ældreboliglovens  

 rammer.« 2. Boligministeren dokumenterer endvidere under punkt 2 i bemærkningerne  

 til lovforslag nr.
L 32, at a) skulle dækningsgraden i dag være på 1984-niveau, ville det kræve  

 12.000-13.000 ekstra ældreboliger; b) en undersøgelse fra 1990 tyder på, at ca. 10.000 ældre med gangbesvær,  

 som boede i uhensigtsmæssige boliger, ønskede at flytte; c) der anslås at være 25.000-30.000 senildemente, der bor i eget hjem  

 eller ældreboliger, hvor ældreboligerne for størstedelens vedkommende er uden  

 tilknyttet service.
3. Den demografiske udvikling: Antallet af de helt gamle fortsætter sin  

 markante stigning i de kommende år.
Det betyder, at mængden af pleje- og  

 omsorgsopgaver også stiger markant i de kommende år.
Der henvises til  

 oversigten i bilaget over udviklingen i 65-årige og derover samt 85-årige og  

 derover. (Fra Kommunal Budgetredegørelse 94 udgivet af Kommunernes  

 Landsforening).
 4. Opgavefordelingen mellem amter og kommuner (flere ambulante  

 behandlinger, hurtigere udskrivninger osv.) giver flere opgaver til  

 primærkommunerne også i de kommende år.
5. Der er kommet en række nye opgaver til.
Ny lovgivning om pasning af  

 døende i eget hjem og nye behandlingsområder har givet primærkommunerne øgede  

 opgaver.
Alt tyder på, at denne udvikling fortsætter.
6. Der er kommet nye grupper ind under hjemmeplejen.
De fleste  

 primærkommuner har hjemtaget psykisk udviklingshæmmede - der tidligere boede  

 på de store centralinstitutioner - til hjemkommunerne.
Den samme trend har  

 fundet sted for de psykisk syge.
Det har medført en markant forøgelse af  

 arbejdsopgaverne i kommunerne.
Rækken af faktorer kunne gøres endnu mere omfattende, men dette blot for  

 at antyde, hvad årsagerne er til, at man desværre alt for ofte møder  

 eksempler på en klart utilfredsstillende hjælp til den enkelte.
De nye  

 opgaver er som bekendt kommet til i en meget lang periode, hvor der samtidig  

 var meget stramme grænser for den kommunale aktivitet.
Den anden del af beslutningsforslaget drejer sig om markant at forøge  

 plejehjemsbyggeriet og ældreboligbyggeriet ud fra en opfattelse af, at gode  

 boliger er krumtappen i en ordentlig ældrepolitik.
Samtidig er politikken med  

 længst muligt i eget hjem efter SF's opfattelse mange steder ført helt ud i  

 det absurde.
Stærkt senildemente og stærkt fysisk plejekrævende, men også  

 ældre, der føler sig bange og utrygge, skal kunne vælge at bo på et  

 plejehjem, hvis det er det, de ønsker.
Det kan de ikke i dag.
Byggeriet af nye plejecentre/plejehjem forudsætter også, at der er  

 økonomisk rum til efterfølgende at bemande de nye plejecentre.
Det er som  

 bekendt ikke gjort med at bygge dem.
At behovet er enormt, viser de sidste års tal.
Mere end 1.000 ældre, der  

 er færdigbehandlede på et sygehus, venter på en plejehjemsplads/ældrebolig.  

 Det kan man ikke være bekendt.
Det er også udtryk for spild af ressourcer på  

 sygehusene - hvor der også er ventelister - at lade færdigbehandlede ældre  

 ligge og vente.
Hertil kommer de ældre, der venter hjemme, og som det fremgår  

 af bilaget, vil antallet af helt gamle vokse markant i de kommende år.
Med beslutningsforslagets to elementer: flere ansatte og flere  

 plejehjem/ældreboliger vil SF rette op på de værste huller i omsorgen for de  

 ældre.
Forslaget er en del af en samlet pakke, SF's ældrepakke, der derudover  

 består af et forslag til folketingsbeslutning om indførelse af ankeadgang på  

 hjemmehjælpsområdet (B 41).
 Hensigten er at give de ældre en rimelig retssikkerhed.
 Derudover vil SF fremsætte et forslag om et statsligt tilsyn for at sikre,  

 at kommunerne lever op til deres forpligtelser på ældreområdet.
Beslutningsforslaget giver også et bud på den absurde situation, at et  

 samfund med 350.000 arbejdsløse ikke er i stand til på rimelig vis at løse  

 fundamentale pleje- og omsorgsopgaver.
Modregnes sparede dagpenge m.v., er  

 udgiften ganske beskeden.
 Endelig vil beslutningsforslagets gennemførelse betyde en tiltrængt  

 forbedring af arbejdsforholdene på ældreområdet, hvor det fysiske og psykiske  

 arbejdsmiljø er så hårdt, at der med de nuværende forhold forekommer et helt  

 uacceptabelt antal arbejdsskader.
Bilag Oversigt i 65-årige og derover samt 85-årige og derover. (Fra Kommunal  

 Budgetredegørelse 94 udgivet af Kommunernes Landsforening).
