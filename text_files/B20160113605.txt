Bekendtgørelse om handelsnormer for æg1) I medfør af § 15, stk. 1, og § 49, stk. 1, i lov om fødevarer, jf. lovbekendtgørelse nr. 43 af 12. januar 2016, fastsættes efter bemyndigelse i henhold til § 7, nr. 3, i bekendtgørelse nr. 511 af 23. april 2015 om Fødevarestyrelsens opgaver og beføjelser:
 § 1. Æg, som af producenten sælges direkte til den endelige forbruger på produktionsstedet eller på et lokalt offentligt marked, er undtaget fra kravene i Europa-Parlamentets og Rådets forordning (EU) Nr. 1308/2013 af 17. december 2013 om en fælles markedsordning for landbrugsprodukter (markedsordningen), bilag VII, del VI, dog bortset fra punkt III, nr. 3. Producenter med op til 50 æglæggende høner er tillige undtaget fra kravet i markedsordningens bilag VII, del VI, punkt III, nr. 3., såfremt producentens navn og adresse er angivet på salgsstedet.
Stk. 2. Den enkelte producent vælger selv, om denne vil gøre brug af undtagelsen fra markedsordningens krav, jf. stk. 1. Hvis producenten vælger at gøre brug af undtagelsen, må der, ifølge markedsordningens bilag VII, del VI, punkt.
I, nr. 2, ikke anvendes kvalitetskriterier eller vægtsortering.
 Stk. 3. I denne bekendtgørelse forstås ved lokalt offentligt marked: et offentligt marked i Danmark, der ligger inden for en radius af 50 km fra produktionsstedet.
 § 2. Klasse B-æg, jf. markedsordningens bilag VII, del VI, punkt II, nr. 1 og 3, der udelukkende forhandles på dansk område, er undtaget fra kravet i markedsordningens bilag VII, del VI, punkt III, nr. 1, om mærkning med enten producentkoden og/eller med en anden angivelse.
 § 3. Bekendtgørelsen træder i kraft den 1. september 2016.
 Stk. 2. Bekendtgørelse nr. 909 af 7. september 2012 om handelsnormer for æg ophæves.
Fødevarestyrelsen, den 29. august 2016 P.D.V.Hanne Larsen / Tereza Gabriel 1) Bekendtgørelsen supplerer bestemmelser fra Europa-Parlamentets og Rådets forordning (EU) Nr. 1308/2013 af 17. december 2013 om en fælles markedsordning for landbrugsprodukter og om ophævelse af Rådets forordning (EØF) nr. 922/72, (EØF) nr. 234/79, (EF) nr. 1037/2001 og (EF) nr. 1234/2007. I bekendtgørelsen er endvidere medtaget dele af forordningen.
Ifølge artikel 288 i Traktaten om den Europæiske Unions Funktionsmåde gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke den nævnte forordnings umiddelbare gyldighed i Danmark.
Bekendtgørelsen har som udkast været notificeret i overensstemmelse med Europa-Parlamentets og Rådets direktiv 2015/1535/EU (gennemsigtighedsdirektivet).
