 Et investeringsselskab, der bl.a. beskæftigede sig med køb og salg af  

 obligationer på termin, blev anset berettiget til fradrag for hensættelser  

 til tab på uafdækkede obligationsterminsforretninger under hensyn til, at  

 selskabet var næringsdrivende med køb og salg af obligationer og i øvrigt  

 anvendte lagerprincippet ved regnskabsaflæggelsen.
 Investeringsanpartsselskabet A klagede for skatteårene 1987/88 og 1988/89  

 over, at de stedlige skattemyndigheder ikke havde godkendt fradrag for  

 hensættelser til tab på terminsforretninger.
Det fremgik af sagen, at selskabet siden 1985 havde været ejet af B, hvis  

 ægtefælle var vekselerer.
Selskabets virksomhed bestod i besiddelse/udlejning  

 af halvdelen af en fast ejendom, samt handel inden for den finansielle  

 sektor, herunder køb og salg af obligationer på termin.
Den del af selskabets virksomhed, der bestod i køb og salg af obligationer  

 på termin, var kendetegnet ved, at selskabet selv bar kursrisikoen i en  

 periode, hvis længde selskabet selv bestemte.
Der opstod intet aktiv eller  

 passiv i selskabet i forbindelse med terminsforretningerne, idet  

 obligationerne ikke blev leveret.
Gælden blev ikke forrentet, og selskabet  

 modtog ikke renter af de underliggende obligationer.
 Ved selskabets regnskabsaflæggelse blev hensættelserne til tab på  

 uafdækkede terminsforretninger beregnet på grundlag af kurserne på de for  

 terminsforretningerne underliggende obligationer.
De stedlige skattemyndigheder havde ikke fundet grundlag for at indrømme  

 fradrag for de selvangivne hensættelser med den begrundelse, at  

 terminskontrakterne ikke var omfattet af kursgevinstloven, men skulle  

 behandles efter skattelovgivningens almindelige regler.
Herefter vil tab i  

 skattemæssig henseende først kunne fratrækkes, når tabet var endeligt  

 konstateret, medmindre særlig hjemmel eller tilladelse tilsigtede noget  

 andet.
 Selskabets revisor nedlagde over for Landsskatteretten påstand om  

 nedsættelse af de ansatte indkomster med de selvangivne hensættelser, idet  

 disse hensættelser var udtryk for anvendelse af lagerprincippet på de  

 uafdækkede obligationsterminsforretninger, der var indgået som led i  

 selskabets næring.
 Han anførte bl.a., at uanset der ikke fandtes almindelige regler for  

 opgørelse af terminsforretninger foretaget i næring, udelukkede dette ikke,  

 at lagerprincippet blev anvendt ved opgørelse af selskabets  

 terminsforretninger, idet selskabet i øvrigt aflagde regnskab efter  

 lagerprincippet.
Efter det oplyste - herunder at selskabets faktiske virke bl.a. var handel  

 inden for den finansielle sektor, hvorunder indgik køb og salg af  

 obligationer på termin, og at selskabet i forvejen anvendte lagerprincippet  

 ved regnskabsaflæggelsen - fandt Landsskatteretten, at der kunne indrømmes  

 fradrag for hensættelser til tab på uafdækkede  

 obligationsterminsforretninger, opgjort efter lagerprincippet.
De påklagede  

 ansættelser blev herefter nedsat i overensstemmelse med selskabets påstand.
 LV 1989, E 5.3.7.
