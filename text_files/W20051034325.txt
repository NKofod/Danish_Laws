 Formuebrug til brug for afholdelse af mindreåriges dåb.
 Civilstyrelsens afgørelse af 15. februar 2005, j.nr. 05-810-00336.
 Civilstyrelsen har nu behandlet Deres klage over Statsamtets afgørelse af 11. januar 2005, hvor-ved statsamtet afslog frigivelse af 2.500 kr. af F´s formue til dækning af udgifter afholdt i forbindel-se med F´s barnedåb.
 Vi ændrer statsamtets afgørelse således, at vi efter omstændighederne tillader frigivelse af 1.500 kr. til dækning af udgifter afholdt i forbindelse med F´s barnedåb.
Vi har truffet afgørelsen efter § 39, jf. § 25, stk. 2, i værgemålsloven.
Det fremgår af § 39, at vær-gen skal have statsamtets godkendelse til forbrug af formuen, der er omfattet af et værgemål.
Det fremgår endvidere af § 25, stk. 2, at såfremt indtægterne ikke er tilstrækkelige, kan værgen under hensyn til værgemålets karakter bruge af formuen i passende omfang med statsamtets tilladelse.
Forældrene skal i kraft af deres forsørgelsespligt i almindelighed selv betale udgifterne ved barnets barnedåb.
Reglerne om forældres forsørgelsespligt fremgår af § 13 i lov om børns forsørgelse.
 I praksis kan der imidlertid gives tilladelse til frigivelse af et mindre beløb til brug ved dåben, idet man dog er tilbageholdende med at tillade frigivelse af gaver til barnet og udgifter til selve festen.
Afgørelsen træffes efter et konkret skøn på baggrund af de samlede foreliggende omstændigheder.
Der lægges således bl.a. vægt på værgens økonomiske forhold, på størrelsen af den mindreåriges formue og på hvilke udgifter i forbindelse med barnedåben, som påtænkes afholdt med midler fra den mindreåriges formue.
 Det fremgår af sagen, at F, som er født den 30. december 2003, blev døbt den 28. februar 2004.
Det fremgår videre, at De ved brev modtaget i statsamtet den 5. januar 2005 har søgt om ovennævnte bidrag i anledning af F´s dåb.
De har forklaret, at baggrunden for den sene ansøgning skyldes, at De først for nylig via en advokat blev opmærksom på, at der eventuel var mulighed for frigivelse i anledning af dåben.
 F´s formue er på 283.602 kr., og stammer fra en arv efter F´s far, som døde den 31. december 2003.
 De havde i 2003 havde en bruttoindtægt på 118.926.
