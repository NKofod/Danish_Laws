Fremsat den 12. januar 2017 af Marie Krarup (DF), Henrik Brodersen (DF), Kristian Thulesen Dahl (DF), Søren Espersen (DF), Jeppe Jakobsen (DF), Jan Erik Messmann (DF), Ib Poulsen (DF) og Peter Skaarup (DF) Forslag til folketingsbeslutning om ændring af forsvarsloven med henblik på en præcisering af forsvarets formål Folketinget pålægger regeringen at fremsætte lovforslag om ændring af forsvarsloven, der præciserer det danske forsvars opgaver, således at forsvaret fokuseres på i højere grad at varetage Danmarks interesser, end tilfældet er i dag.
Bemærkninger til forslaget Almindelige bemærkninger Nærværende beslutningsforslag har til formål, at det danske forsvars opgaver præciseres, således at forsvaret fokuseres på i højere grad at varetage Danmarks interesser, end tilfældet er i dag.
Forslagsstillerne anbefaler, at det sker, ved at regeringen fremsætter lovforslag med følgende to ændringer af forsvarsloven:
 1. § 2 affattes således:
»§ 2. Forsvaret udgør et væsentligt sikkerhedspolitisk middel og har til formål 1) at hævde Danmarks suverænitet og sikre landets fortsatte eksistens og integritet og 2) at bidrage til at forebygge konflikter og krig i Danmarks nærområde.« 2. I § 6 indsættes efter de afsluttende ord »humanitære og andre lignende opgaver« denne præcisering: »i områder, der har særlig interesse for Danmark«.
De foreslåede ændringer ændrer ikke på forsvarets samlede økonomiske ramme.
Lovforslaget vil således ikke have økonomiske eller administrative konsekvenser for borgerne, erhvervslivet eller det offentlige.
Bemærkninger til de enkelte bestemmelser Til nr. 1 Forsvarslovens § 2 definerer, hvad det danske forsvars formål er.
Det foreslås i den forbindelse at fjerne den del af det hidtil definerede formål, som omhandler, at forsvaret skal fremme en fredelig udvikling i verden med respekt for menneskerettighederne.
Det kan og skal ikke være det danske forsvars primære opgave at sørge for fred i verden.
Som der ligger i ordet forsvar, skal det danske forsvars opgave først og fremmest være at forsvare Kongeriget Danmark og at sikre kongerigets suverænitet og eksistens.
Dertil kommer, at forsvaret skal forebygge konflikter og krig, men kun i Danmarks nærområde.
Det skal således ikke være forsvarets primære opgave at forebygge konflikter og krige alle mulige andre steder i verden.
Nærværende forslag udelukker dog ikke, at Danmark kan yde støtte til en nær NATO-allieret uden for Danmarks nærområde og bekæmpe terrorgrupper, hvor de findes, som det eksempelvis var tilfældet, da USA blev angrebet af al-Qaeda den 11. september 2001.
Til nr. 2 Som nævnt i bemærkningerne til nr. 1 bør det danske forsvars formål først og fremmest være at forsvare det danske kongeriges suverænitet og eksistens og at bidrage til fred og sikkerhed i vores nærområde.
Derfor skal forsvarslovens § 6 også præciseres, så det fremgår, at hvis forsvaret skal kunne bidrage til konfliktløsning og fredsskabende, fredsbevarende og humanitære opgaver, er det en betingelse, at der er tale om opgaver i områder, der har særlig interesse for Danmark.
Det kan f.eks. være i Danmarks nærområde eller ved støte til en nær NATO-allieret.
Skriftlig fremsættelse Marie Krarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af forsvarsloven med henblik på en præcisering af forsvarets formål.
(Beslutningsforslag nr.
B 49) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
