Skriftlig fremsættelse (15. november 2012) Miljøministeren: (Ida Auken):
 Herved tillader jeg mig for Folketinget at fremsætte:
Forslag til lov om udbyttedeling ved anvendelse af genetiske resurser (Lovforslag nr.
L 70) Med dette lovforslag vil det blive nemmere at forhindre såkaldt biopirateri  hvor landes genetiske resurser bliver hentet og udnyttet uden den nødvendige tilladelse og uden udbyttedeling.
Lovforslaget indeholder de regler der er nødvendige for, at Danmark kan ratificere Nagoya Protokollen, som er med til at gøre u-landene bedre rustet til at opnå aftaler om en retfærdig fordeling af goderne fra de genetiske resurser.
Det vil f.eks. betyde, at u-landene sikrer sig indtægter når store selskaber bruger deres natur til at udvikle f.eks. medicin og kosmetik.
Nagoya Protokollen blev vedtaget på et partsmøde i regi af Konventionen om den Biologiske Mangfoldighed i Japan den 29. oktober 2010. Det har taget 6 år at nå frem til enighed om protokollen.
Danmark deltog aktivt i forhandlingerne og støttede via bistandsmidler de afrikanske landes forberedelse og deltagelse i forhandlingerne.
 Nagoya Protokollen fastlægger, hvordan adgang til de genetiske resurser skal reguleres, hvordan man sikrer, at de krav leverandørlandene stiller kan sikres, når resurserne udvikles og anvendes i andre lande (brugerlande).
Hovedindholdet i lovforslaget er et forbud mod anvendelse her i landet af genetiske resurser, der er erhvervet i strid med lovgivningen om adgang til disse resurser i de lande, de kommer fra.
Der indføres også forbud mod anvendelse af genetiske resurser, hvis anvendelsen er afhængig af traditionel viden hos oprindelige og lokale samfund i de lande, denne viden stammer fra, hvis erhvervelsen er i strid med disse lande lovgivning om beskyttelse af oprindelige og lokale samfunds traditionelle viden.
Lovforslaget afspejler på denne måde de regler, som leverandørlandene har fastsat og er forudsætningen for, at leverandørlandenes lovgivning kan virke effektivt, selv om de genetiske resurser bliver anvendt i andre lande.
For så vidt angår danske genetiske resurser, så indeholder lovforslaget en hjemmel til, at der indføres et krav om anmeldelse af indsamling af genetiske resurser fra vildtlevende organismer.
Dette vil sikre, at der kan indsamles data om disse resurser, og at resursernes legale status kan dokumenteres, når de omsættes uden for landets grænser.
Lovforslaget indeholder endvidere de nødvendige hjemler for, at man kan anvende kommende EU fastsatte krav til behandlingen af genetiske resurser her i landet.
EU- Kommissionen har den 4. oktober 2012 fremsat forslag til en forordning om adgang til genetiske resurser og fair og ligelig deling af udbyttet ved deres anvendelse i unionen.
Som forslaget ser ud nu, så kommer det ikke til at erstatte de regler, der foreslås i lovforslaget, men supplerer det alene.
 Idet jeg i øvrigt kan henvise til lovforslaget med tilhørende bemærkninger, skal jeg anbefale forslaget til Folketingets velvillige behandling.
