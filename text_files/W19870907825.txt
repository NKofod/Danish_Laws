Ankestyrelsens principafgørelse P-8-87 om tilbagebetaling - personligt tillæg - folkepension Resume:
 Ankestyrelsen fandt ikke tilstrækkeligt grundlag for at tilsidesætte kommunens skøn, hvorefter en pensionist ville blive i stand til at tilbagebetale et beløb, bevilget som personligt tillæg, når han havde fået solgt en sommerhusgrund.
 Kassation:
Principafgørelsen har ikke længere vejledningsværdi Kassationsdato:
29-05-2009 Love:
Lov om social pension - lovbekendtgørelse nr. 612 af 24. juni 1996 - § 43, stk. 1, nr. 2 Vejledninger:
Sikringsstyrelsens vejledning af 5. september 1984 om social pension - pkt. 169 Sagsfremstilling:
En gift folkepensionist P søgte det sociale udvalg om personligt tillæg til pension fra 1. januar 1986. Om parrets økonomiske forhold var det oplyst, at den samlede månedlige indtægt udgjorde 6.478 kr. incl. boligydelse og renteindtægt.
De godkendte faste udgifter udgjorde 2.976 kr. månedlig.
Til rest til kost og beklædning m.v. havde parret herefter 3.502 kr. om måneden.
Det sociale udvalg bevilgede løbende personligt tillæg med 438 kr. månedlig og tillæg til varmeudgifter med 400 kr. månedlig.
Udvalget besluttede samtidig at kræve tilbagebetaling af de løbende tillæg i henhold til lov om social pension, § 43, stk. 1, nr. 2. Kravet om tilbagebetaling var begrundet med, at parret havde en sommerhusgrund, der var vurderet til 150.000 kr.
Restgælden udgjorde 12.536 kr. pr. 31. december 1985. Da P ønskede at sælge grunden, vurderede udvalget, at P ville være i stand til at tilbagebetale de personlige tillæg, når grunden var solgt.
Over for ankenævnet oplyste P, at grunden havde været til salg i ca. 2½-3 år, uden at det var lykkedes at sælge den.
P havde i marts 1986 påny rettet henvendelse til en ejendomsmægler med henblik på salg af grunden.
 Ankenævnet tiltrådte socialudvalgets afgørelse med udvalgets begrundelse.
 Sagen blev anket af P.
 Lovgrundlag: Lov om social pension, § 43, stk. 1, nr. 2. Sikringsstyrelsens vejledning af 5. september 1984 om social pension, pkt. 169.
 Afgørelse:
 Efter det oplyste finder Ankestyrelsen ikke grundlag for at tilsidesætte det af socialudvalget og ankenævnet udøvende skøn, hvorefter betingelserne for at kræve tilbagebetaling af de nævnte tillæg i henhold til lov om social pension, § 43, stk. 1, nr. 2, er opfyldt.
 Ankestyrelsen tiltræder således ankenævnets afgørelse.
