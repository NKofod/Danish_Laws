En borgmester havde ført et køretøj med en hastighed af mindst 73  

 km/t, skønt hastigheden ikke måtte overstige 50 km/t.
Den pågældende havde  

 herved overtrådt færdselslovens § 118, jf. § 42, stk. 1, nr. 1. Efter en  

 konkret vurdering ansås den pågældende for valgbar.
(Fra Valgbarhedsnævnet til et byråd, j.nr. 495/1994) I brev af 9. august 1994 har X-Kommune i henhold til § 101, stk. 4, i den  

 kommunale valglov indberettet til Valgbarhedsnævnet, at borgmester NN har  

 vedtaget et bødeforelæg på 1.100 kr. for overtrædelse af færdselslovens §  

 118, jf. § 42, stk. 1, nr. 1.
 Det fremgår af sagen, at pågældende onsdag den 8. juni 1994, kl. 8.38,  

 førte et køretøj ad Y-vej i Z-by ud for nr. 54 i retning mod H-by med en  

 hastighed af mindst 73 km/t, skønt hastigheden ikke må overstige 50 km/t.
 I denne anledning skal man meddele, at Valgbarhedsnævnet har fundet, at  

 den begåede forseelse ikke i almindeligt omdømme gør den pågældende uværdig  

 til at være medlem af kommunale råd, jf. den kommunale valglovs § 4.
 Den pågældende må derfor anses for valgbar.
