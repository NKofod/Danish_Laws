Bekendtgørelse om betaling for myndighedsbehandling efter lov om fremme af vedvarende energi I medfør af § 65 stk. 2, i lov om fremme af vedvarende energi, jf. lovbekendtgørelse nr. 1288 af 27. oktober 2016, som ændret ved lov nr. 1399 af 5. december 2017, fastsættes:
 § 1. Denne bekendtgørelse finder anvendelse på Energinets og de enkelte netvirksomheders betaling til Energitilsynet til dækning af omkostningerne til Energitilsynets drift og opgavevaretagelse efter lov om fremme af vedvarende energi og regler udstedt i medfør af loven.
 § 2. Energinet skal ud fra timeforbruget betale for Energitilsynets omkostninger til klagesagsbehandling over afgørelser truffet af Energinet, der vedrører:
 1) Nettilslutning af vindmøller, herunder fordelingen af nettilslutningsomkostninger, efter bekendtgørelse om nettilslutning af vindmøller og pristillæg for vindmølleproduceret elektricitet m.v.
 2) Tilslutning af vindmøller til transmissionsnettet, herunder fordelingen af nettilslutningsomkostninger, efter bekendtgørelse om nettilslutning af vindmøller og pristillæg for vindmølleproduceret elektricitet m.v.
 3) Opgørelse af fuldlasttimer for vindmøller efter bekendtgørelse om nettilslutning af vindmøller og pristillæg for vindmølleproduceret elektricitet m.v.
 Stk. 2. Energitilsynets udgifter ved myndighedsbehandlingen omtalt i stk. 1 beregnes på grundlag af en opgørelse over det antal timer, der er medgået til udførelsen af den enkelte opgave, og den timesats, der er fastsat efter stk. 3.
 Stk. 3. Timesatsen fastsættes på grundlag af den gennemsnitlige lønudgift til de medarbejdere, der deltager i myndighedsbehandlingen, tillagt en forholdsmæssig andel af de øvrige administrative omkostninger forbundet med myndighedsbehandlingen i det pågældende kalenderår.
 § 3. Netvirksomheder skal ud fra timeforbruget betale for Energitilsynets omkostninger til klagesagsbehandling over afgørelser truffet af netvirksomheder, der vedrører:
 1) Nettilslutning af vindmøller, herunder fordelingen af nettilslutningsomkostninger, efter bekendtgørelse om nettilslutning af vindmøller og pristillæg for vindmølleproduceret elektricitet m.v.
 2) Opgørelse af fuldlasttimer for vindmøller efter bekendtgørelse om nettilslutning af vindmøller og pristillæg for vindmølleproduceret elektricitet m.v.
 Stk. 2. Energitilsynets udgifter ved myndighedsbehandlingen omtalt i stk. 1 beregnes på grundlag af en opgørelse over det antal timer, der er medgået til udførelsen af den enkelte opgave, og den timesats, der er fastsat efter stk. 3.
 Stk. 3. Timesatsen fastsættes på grundlag af den gennemsnitlige lønudgift til de medarbejdere, der deltager i myndighedsbehandlingen, tillagt en forholdsmæssig andel af de øvrige administrative omkostninger forbundet med myndighedsbehandlingen i det pågældende kalenderår.
 § 4. Energitilsynet opkræver betaling efter § 2 og § 3.
Stk. 2. Efter udløbet af et kalenderår udarbejder Energitilsynet på grundlag af den endeligt beregnede timesats en opgørelse over det beløb, som Energinet og de enkelte netvirksomheder skal betale for det pågældende år.
Dette beløb reguleres med eventuelt foreløbigt indbetalte beløb.
 Stk. 3. Beløb, der erlægges efter stk. 2, indbetales senest 30 dage efter fakturaens udstedelse.
 Stk. 4. Betales det opkrævede beløb ikke rettidigt, skal der betales renter heraf i medfør af renteloven.
 § 5. Bekendtgørelsen træder i kraft den 1. januar 2018.
