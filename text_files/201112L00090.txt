Fremsat den 22. februar 2012 af beskæftigelsesministeren (Mette Frederiksen) Forslag til Lov om ændring af lov om Arbejdsretten og faglige voldgiftsretter (adgang til at øge antallet af suppleanter i Arbejdsretten) § 1 I lov nr. 106 af 26. februar 2008 om Arbejdsretten og faglige voldgiftsretter foretages følgende ændringer:
 1. I § 2, stk. 1, ændres »31 suppleanter« til: »31-41 suppleanter«.
 2. I § 3, stk. 1, nr. 1, ændres »6 suppleanter« til: »6-8 suppleanter«.
 3. I § 3, stk. 1, nr. 2, ændres »4 suppleanter« til: »4-6 suppleanter«.
 4. I § 3, stk. 1, nr. 3, ændres »4 suppleanter« til: »4-6 suppleanter«.
 5. I § 3, stk. 1, nr. 4, ændres »10 suppleanter« til: »10-12 suppleanter«.
 6. I § 3, stk. 1, nr. 5, ændres »7 suppleanter« til: »7-9 suppleanter«.
§ 2 Stk. 1. Loven træder i kraft den 1. juni 2012.
 Stk. 2. Suppleanter, der i medfør af denne lov beskikkes med virkning fra et tidligere tidspunkt end den 31. december 2012, beskikkes indtil den 31. december 2012.
Bemærkninger til lovforslaget Almindelige bemærkninger 1. Indledning og baggrund For at kunne fastholde en hurtig, smidig og effektiv tvistløsning af arbejdsretlige sager, foreslår regeringen at give adgang til at øge antallet af suppleanter i Arbejdsretten.
Landsorganisationen i Danmark og Dansk Arbejdsgiverforening rettede den 31. januar 2011 henvendelse til beskæftigelsesministeren, da hovedorganisationerne finder det i stigende grad vanskeligt at samle det nødvendige antal ordinære dommere og dommersuppleanter til brug for de enkelte hovedforhandlinger i Arbejdsretten.
Det skyldes, at hovedorganisationerne i stigende grad  grundet bl.a. strukturændringer blandt arbejdsmarkedets organisationer i de senere år  er afskåret fra at udpege »egne« dommere til den enkelte hovedforhandling, og at de dommere, der udøver advokatvirksomhed i stigende grad  grundet dannelsen af færre men større advokatkontorer  er afskåret fra at medvirke på grund af interessekonflikt mellem advokaten og dennes klienter.
 Det er hovedorganisationernes opfattelse, at det er mest hensigtsmæssigt at ændre sammensætningen af Arbejdsretten for at fastholde Arbejdsrettens sagsbehandlingstid på det nuværende lave niveau og fortsat gennemføre de enkelte forhandlinger under iagttagelse af de principper, der altid har været kendetegnede for Arbejdsrettens virke.
2. Gældende ret Arbejdsretten består af 12 ordinære dommere og 31 suppleanter for disse samt af en formand og 5 næstformænd.
Dette fremgår af § 2, stk. 1, i gældende lov om Arbejdsretten og faglige voldgiftsretter (arbejdsretsloven).
De ordinære dommere og suppleanter beskikkes af beskæftigelsesministeren efter indstilling af de grupper af organisationer og myndigheder, der er nævnt i arbejdsretslovens § 3. Beskikkelsen gælder for 5 år regnet fra en 1. januar.
Genbeskikkelse kan finde sted.
De nuværende ordinære dommere og suppleanter er beskikket frem til den 31. december 2012.
3. Lovforslagets indhold Med dette lovforslag foreslås indført en adgang til at øge antallet af dommersuppleanterne, således at Arbejdsretten fremover vil bestå af mindst 31 og højst 41 suppleanter.
Antallet af suppleanter for Arbejdsretten foreslås således øget med op til 10 personer.
De 10 yderligere suppleanter foreslås fordelt ligeligt mellem de 5 grupper af organisationer eller myndigheder, der er nævnt i arbejdsretslovens § 3, nr. 1-5. Med dette lovforslag får hver af de indstillingsberettigede grupper adgang til at øge det hidtidige antal af suppleanter med op til 2 personer.
 Loven foreslås at træde i kraft den 1. juni 2012. De nuværende beskikkede suppleanter fortsætter efter forslaget beskikkelsesperioden ud, det vil sige frem til den 31. december 2012. De yderligere suppleanter, der beskikkes i medfør af denne ændringslov, foreslås beskikket frem til den 31. december 2012. Herefter vil beskikkelsen af alle suppleanter følge lovens 5-års-periode, jf. arbejdsretslovens § 3, stk. 2-4.
4. De økonomiske og administrative konsekvenser for det offentlige Lovforslaget har ikke i sig selv økonomiske og administrative konsekvenser for staten, kommuner og regioner.
 En fortsat hurtig, smidig og effektiv tvistløsning på det arbejdsretlige område er omvendt med til at bevare freden på arbejdsmarkedet og af stor samfundsøkonomisk betydning.
 5. De økonomiske og administrative konsekvenser for erhvervslivet m.v.
 Lovforslaget har ikke i sig selv økonomiske og administrative konsekvenser for erhvervslivet m.v., men en fortsat hurtig, smidig og effektiv tvistløsning på det arbejdsretlige område har dog stor betydning for virksomhederne  såvel økonomisk som administrativt.
6. De administrative konsekvenser for borgerne Lovforslaget har ikke i sig selv administrative konsekvenser for borgerne.
7. De miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ingen EU-retlige aspekter.
9. Hørte organisationer Lovforslaget har været sendt til høring hos Advokatrådet, Akademikernes Centralorganisation, Arbejdsretten, Centralorganisationernes Fællesudvalg, Dansk Arbejdsgiverforening, Danske Advokater, Danske Regioner, Den Danske Dommerforening, Domstolsstyrelsen, Finanssektorens Arbejdsgiverforening, Frie Funktionærer, Funktionærernes og Tjenestemændenes Fællesråd, Kommunale Tjenestemænd og Overenskomstansatte, Kommunernes Landsforening, Kristelig Arbejdsgiverforening, Kristelig Fagbevægelse, Landsorganisationen i Danmark, Ledernes Hovedorganisation, Moderniseringsstyrelsen og Sammenslutningen af Landbrugets Arbejdsgiverforeninger.
Bemærkninger til lovforslagets enkelte bestemmelser Til § 1 Til nr. 1-6 Rettens 12 ordinære dommere og 31 suppleanter beskikkes af beskæftigelsesministeren.
De beskikkes for 5 år regnet fra en 1. januar og kan genbeskikkes.
Hvis en ordinær dommer eller suppleant fratræder i løbet af 5-års-perioden, beskikkes en anden person for den resterende del af perioden.
 Det er følgende organisationer og myndigheder, der indstiller beskikkelsen til beskæftigelsesministeren:
1) Dansk Arbejdsgiverforening, 2) Sammenslutning af Landbrugets Arbejdsgiverforeninger og Finanssektorens Arbejdsgiverforening i fællesskab, 3) Finansministeriet, Danske Regioner og KL i fællesskab, 4) Landsorganisationen i Danmark, og 5) FTF, Akademikernes Centralorganisation og Ledernes Hovedorganisation i fællesskab.
Det foreslås i stk. 1 at øge antallet af suppleanter i Arbejdsretten med maksimalt 10 personer.
Det er herefter muligt at øge antallet af suppleanter i Arbejdsretten fra i alt 31 til 41.
 De indstillingsberettigede organisationer og myndigheder er organiseret i ovennævnte 5 grupper, hvoraf nogle indstiller i fællesskab.
Lovforslaget vil give hver gruppe adgang til at indstille 2 ekstra suppleanter.
En gruppe af indstillingsberettigede myndigheder og organisationer kan også vælge ikke at indstille yderligere suppleanter, hvis det er gruppens vurdering, at det nuværende antal af beskikkede suppleanter er tilstrækkeligt.
Til § 2 Det foreslås, at loven træder i kraft den 1. juni 2012.
 I stk. 2, foreslås det, at de suppleanter, der beskikkes med virkning fra et tidligere tidspunkt end den 31. december 2012, beskikkes frem til den 31. december 2012.
 De op til maksimale 10 suppleanter, der kan beskikkes i medfør af denne lov, beskikkes derfor midlertidigt, således at de beskikkes for en periode, der falder sammen med den nuværende 5-års-periode.
De nuværende ordinære dommere og suppleanter, der er beskikket i henhold til gældende arbejdsretslov, fortsætter perioden frem til den 31. december 2012. Vedtagelsen af lovforslaget er dermed uden betydning for Arbejdsrettens nuværende ordinære dommere og suppleanter samt det nuværende formandskabs fortsatte virke.
Disse fortsætter deres virke på det hidtidige lovgrundlag.
 Efter den 31. december 2012 er alle Arbejdsrettens suppleanter omfattet af arbejdsretslovens regler om beskikkelse, jf. gældende lovs § 3, stk. 2-4.
