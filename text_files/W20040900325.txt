Konkrete afgørelser vedr. § 7 fra ÅB 2004 II (N.j.nr. 11-01084-2004) Ansøgeren søgte blandt andet om godtgørelse for varigt mén.
Nævnet anmodede den 07-05-2002 ansøgeren ved sin advokat om at oplyse, hvorvidt ansøgeren på skadestidspunktet havde tegnet forsikring.
Nævnet henviste i den forbindelse til den dagældende offererstatningslov § 7, stk. 1, idet nævnet samtidig redegjorde nærmere for betydningen af denne bestemmelse.
Ansøgeren anmeldte først skaden til sit forsikringsselskab den 23-03-2004. Fristen for anmeldelse til forsikringsselskabet udløb den 31-12-2003, idet der ifølge forsikringsaftalelovens § 29 indtræder forældelse 2 år efter udgangen af det år, hvor forsikringstageren fik kendskab til et eventuelt krav om erstatning og til, at det var forfaldent.
Nævnet afslog herefter ansøgningen om godtgørelse for varigt mén, idet skaden burde og kunne være anmeldt overfor forsikringsselskabet inden den 31-12-2003, hvor forældelsen indtrådte.
Ændringen af offererstatningslovens § 7, stk.1, medfører heller ingen ændringer for så vidt angår nedenstående afgørelse.
Det skyldes, at erstatning udbetalt i medfør af lov om arbejdsskadesikring også efter ændringen af offererstatningslovens § 7, stk. 1, skal fradrages i erstatning efter offererstatningsloven.
Men fradraget sker nu i medfør af arbejdsskadesikringslovens § 77 og erstatningsansvarslovens § 30.
