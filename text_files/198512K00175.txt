Nr LSF 175 Forslag til Lov om ændring af lov om dyreforsøg Fremsat af Margrete Auken (SF) Lilli Gyldenkilde (SF) Birthe Hansen (SF)  

 Leif Hermann (SF) Ebba Strange (SF) Thoft (SF) § 1 I lov nr. 220 af 18. maj 1977 om dyreforsøg foretages følgende ændringer:
 1. § 2 affattes således:
»§ 2. Justitsministeriets dyreforsøgsudvalg skal forud for meddelelse af tilladelse til dyreforsøg vurdere, om der er en rimelig forskningsmæssig eller samfundsmæssig interesse i, at forsøgene udføres.
Stk. 2. Tilladelse til dyreforsøg kan kun gives til navngivne personer, der efter deres uddannelse og beskæftigelse må antages at kunne sikre, at forsøgene udføres på forsvarlig måde.« 2. I § 3 indsættes efter stk. 2, som nyt stykke:
»Stk. 3. Tilladelse kan gøres betinget af, at resultaterne af dyreforsøgene offentliggøres.« 3. § 10, stk. 3, ophæves.
 Stk. 4 bliver herefter stk. 3.
4. I § 13, stk. 1, ændres sætningen »Besigtigelsen kan foregå uanmeldt.« til: »Besigtigelsen bør så vidt muligt foregå uanmeldt.«.
5. I § 13, stk. 2, ændres ordet »Han« til: »Den, der  

 udfører dyreforsøg,».
 6. § 15, stk. 1, affattes således:
»Dyreforsøgsudvalget består af en formand, der skal opfylde betingelserne for at kunne beskikkes som dommer, og 8 andre medlemmer.« 7. § 15, stk. 2, affattes således:
»Stk. 2. Justitsministeren udpeger udvalgets formand og de øvrige medlemmer.
To medlemmer udpeges efter udtalelse fra henholdsvis statens lægevidenskabelige forskningsråd (SLDF) og statens jordbrugs- og veterinærvidenskabelige forskningsråd (SJVF), et medlem efter udtalelse fra sundhedsstyrelsen, et medlem efter udtalelse fra Industrirådet og fire medlemmer efter udtalelse fra dyrebeskyttelsesforeningerne.« 8. I § 17 indsættes efter stk. 2 som nyt stykke:
»Stk. 3. Antallet af udvalgsbesøg skal stå i et rimeligt forhold til antallet af de anvendte dyr.« 9. § 18 affattes således:
»§ 18. Udvalget afgiver en årlig indberetning til justitsministeren, som sørger for, at beretningen offentliggøres.
Stk. 2. Udvalgets medlemmer aflønnes af staten.« 10. I § 20 udgår ordene »grov eller gentagen«.
§ 2 Loven træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET Almindelige bemærkninger Forslagsstillerne anerkender, at der er behov for at udføre dyreforsøg af forskningsmæssige grunde for at opnå en bedre sygdomsbekæmpelse, et bedre arbejdsmiljø, et bedre eksternt miljø m.v.
Forslagsstillerne er imidlertid også af den opfattelse, at det ikke er enhver påstand om forskningsmæssig interesse m.v., som berettiger til, at man påfører dyr lidelse.
Der må ske en etisk bedømmelse af, om formålet nu også er bare nogenlunde rimeligt, og om dyreforsøgene nu også i praksis gennemføres på en forsvarlig måde.
Efter forslagsstillernes opfattelse bærer den eksisterende lovgivning præg af en næsten blind tillid til, at ingen kan finde på at gennemføre dyreforsøg uforsvarligt og uden en rimelig begrundelse.
Det skal bemærkes, at det i øvrigt anses for ønskeligt, at man udnytter de forbedrede muligheder for at erstatte nogle forsøg med levende dyr med forsøg med bakterier og cellekulturer i reagensglas.
Der kan her henvises til en artikel af cand. mag.
Jørn Carsten Jensen: Forsøg uden dyr? i Forskningen og Samfundet nr. 6, oktober 1985.
Bemærkninger til lovforslagets enkelte bestemmelser Til nr. 1 Det er ikke tanken, at der med den nye bestemmelse skal lægges hindringer i vejen for den biologiske og medicinske forskning og medicinafprøving i almindelighed.
Samfundet har en overordnet interesse i, at denne forskning og afprøvning finder sted.
 Bestemmelsen tager sigte på, hvad man kan betegne som  

 »vildskud«.
Er der tale om smertevoldende forsøg, bør der finde en afvejning sted af den lidelse, man udsætter dyrene for, og den samfundsmæssige og forskningsmæssige interesse i, at forsøgene udføres.
Det bør ikke være sådan, at en hvilken som helst påstand om, at en person forsker eller deltager i sygdomsbekæmpelse, berettiger til dyreforsøg.
Forslagsstillerne finder ikke bestemmelsen i den gældende § 2 om uddannelsesmæssig baggrund og beskæftigelse tilstrækkelig til at sikre, at der ikke sker »vildskud«.
Til nr. 2 Det må efter forslagsstillernes opfattelse være væsentligt, at antallet af dyreforsøg søges begrænset.
En af måderne at søge dette sikret på er at kræve offentliggørelse af resultaterne af dyreforsøg for at undgå, at mange personer foretager stort set de samme forsøg uden at offentliggøre resultaterne.
Til nr. 3 Når forslagsstillerne finder, at den gældende lovs § 10, stk. 3, om smertevoldende forsøg uden bedøvelse kan ophæves, hænger det blandt andet sammen med, at justitsministeriets dyreforsøgsudvalg i beretningen for 1983 oplyser, at der ikke i beretningsperioden er meddelt tilladelser efter lovens § 10, stk. 3.
Til nr. 4 Det er forslagsstillernes opfattelse, at på forhånd aftalte besigtigelser ikke er særligt egnede til at afgøre, om de dyreforsøg, der finder sted på en institution, udføres på forsvarlig måde.
Til nr. 5 Skal lovens tekst ændres, bør man tage til efterretning, at der faktisk også er kvinder, der udfører dyreforsøg.
Til nr. 6 Efter forslagsstillernes opfattelse er stillingtagen til dyreforsøg nok så meget et etisk spørgsmål som et lægeligt-veterinært spørgsmål om forsøgenes praktiske gennemførelse.
Det er forslagsstillernes opfattelse, at man passende kan øge repræsentationen fra dyrebeskyttelsesforeningerne med et medlem fra tre til fire.
I konsekvens af forslagsstillernes opfattelse bør man så også undlade at kræve, at medlemmerne (bortset fra formanden) skal være læger eller dyrlæger.
Det er ønskeligt, at der er læger og dyrlæger i udvalget, men læger og dyrlæger har ikke nødvendigvis en mere rigtig etik omkring dyreforsøg, end andre har.
Til nr. 8 En læsning af beretningen fra dyreforsøgsudvalget for 1983 giver den oplysning, at man in plenum har holdt 7 møder og foretaget inspektion på 13 virksomheder og institutioner, i flere af tilfældene omfattende et antal forsøgsudøvere det enkelte sted.
I betragtning af, at der i alt blev givet tilladelse til 276 personer til dyreforsøg som ansvarlige, som i alt udførte ca. 1/2 mill.
dyreforsøg, synes inspektionernes omfang at være en del under det ønskelige.
Mere end 1.000 af forsøgene blev udført på hunde, katte eller aber.
Til nr. 9 Dyreforsøgsudvalgets beretning for 1983 består af 5 sider tekst og et samleskema samt som bilag nogle hundrede skemasider, hvor man har opregnet institution, ansvarlig person, tilladelsens dato, antal dyr til hvilke forsøg, til hvilke formål samt oplysning om, om der har været brugt bedøvelse, og om der er foretaget overlevelsesforsøg.
Det betyder, at man f.eks. kan læse, at dyrlæge A ved institut B har været ansvarlig for, at man har podet 10 marsvin »intraperitonæalt med hæmophilus parasuis« med formålet »at undersøge patogenitet  

 af forskellige podekulturer«, og at de 10 marsvin ikke har været bedøvet, og at der er gennemført overlevelsesforsøg.
Den læge læser har svært ved at læse det skrevne.
Selv for en læge/ dyrlæge er det formentlig umuligt at vurdere, om de beskrevne forsøg har et fornuftigt formål, og om de er udført forsvarligt.
I mange tilfælde er oplysningerne endnu mere sparsomme, såsom antal dyr: 301 mus, indgreb: subkutan injektion, formål: uspecifik toxicitet, bedøvelse: nej.
Beretningen fra udvalget indeholder ingen oplysninger om, hvor mange gange man eventuelt har sagt nej til at tillade dyreforsøg, og hvor mange gange man eventuelt har givet pålæg om forsøgenes nærmere gennemførelse.
Langt hovedparten af de gennemførte dyreforsøg har formentlig været gennemført fuldt forsvarligt, men udvalgets beretning overbeviser ikke læseren om, at det er tilfældet.
Det er forslagsstillernes opfattelse, at man må forvente en meget betydelig arbejdsindsats fra de personer, der påtager sig at være medlemmer af dyreforsøgsudvalget.
Dette indebærer, at der må ske en egentlig aflønning af medlemmerne.
Behovet for aflønning er størst for de medlemmer, der ikke kan deltage i inspektioner m.v.
som en naturlig forlængelse af det hverv, de i forvejen bestrider i en offentlig ansættelse.
Til nr. 10 Det er urimeligt, at en tilladelse kun kan tilbagekaldes, hvis der er sket grov eller gentagen overtrædelse af vilkår for tilladelsen m.v.
Som bestemmelsen er formuleret, må det formodes at være en meget stor sjældenhed, at man tilbagekalder en tilladelse.
