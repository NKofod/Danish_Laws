(Til samtlige børnehave- og  

 fritidspædagogseminarier og socialpædagogiske seminarier) På given foranledning skal man meddele, at det ved indgåelsen af aftalen  

 mellem Lærernes Centralorganisation og finansministeriet om afspadsering af  

 overtimer m.v. i folkeskolen var forudsat, at en afspadseringsordning for  

 overtimer ligeledes skulle indføres ved børnehave- og  

 fritidspædagogseminarierne og de socialpædagogiske seminarier, men at det  

 endnu ikke har været muligt at udarbejde nærmere regler om afspadsering af  

 overtimer.
 På denne baggrund skal ministeriet herefter for så vidt angår  

 tjenestemandslønnede lærere og praktisledere ved børnehave- og  

 fritidspædagogseminarierne samt tjenestemandslønnede lærere, praktikledere og  

 overlærere/souschefer ved de socialpædagogiske seminarier fastsætte følgende  

 foreløbige retningslinier:
 Fra 1. februar 1984 skal eventuelle overtimer registreres med henblik på  

 en samlet opgørelse på tidspunktet for planlægningen (skemalægningen) for  

 undervisningsåret 1984/85 og muligheden for afspadsering af overtimer i det  

 nævnte undervisningsår.
 Der skal derfor ikke fra den angivne dato ydes de pågældende  

 overtimebetaling i henhold til aftale af 20. september 1979 mellem  

 finansministeriet og Lærernes Centralorganisation om beregning af  

 overtimebetaling til lærere i lønramme 18/26/29 og til praktikledere ved  

 børnehave- og fritidspædagogseminarierne, respektive aftale af 8. september  

 1975 mellem finansministeriet og CO II om betaling af overtimer til  

 lærere/overlærere i lønramme 18/26, praktikledere og souschefer ved  

 børneforsorgsseminarier.
 Til lærere, der fratræder deres stilling i løbet af undervisningsåret  

 1983/84, ydes dog betaling for de indtil fratrædelsestidspunktet registrerede  

 overtimer efter bestemmelserne i ovennævnte aftaler.
 Tillægges der tjenestemandslønnede lærere, som har opnået nedsættelse af  

 det pligtige timetal mod tilsvarende nedsættelse af lønnen, timer ud over det  

 forudsatte årlige løntimetal, men inden for det pligtige timetal, vederlægges  

 sådanne timer i overensstemmelse med de hidtidige regler med en tilsvarende  

 højere kvotaløn.
 Det tilføjes, at der efter det for ministeriet oplyste ved nogle  

 seminarier allerede fra begyndelsen af indeværende undervisningsår er  

 foretaget registrering af overtimer uden overtimebetaling i forventning om  

 indførelsen af en afspadseringsordning, og at ministeriet ikke skal indvende  

 noget imod, at ovenstående retningslinier bringes i anvendelse med virkning  

 fra 1. august 1983.
 P.m.v.
 e.b.
Hanne Tornøe fm.
