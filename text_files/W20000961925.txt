Landsskatteretskendelse Kommanditist - fradrag for renter m.v.
 A klager for skatteårene 1994 og 1995 over, at de  

 stedlige skattemyndigheder ikke har godkendt hans andel af virksomheden B's  

 resultat før renter i forbindelse med hans deltagelse i virksomheden,  

 idet hans deltagelse er anset for at være uden skattemæssig  

 virkning.
Det fremgår af sagen, at klageren i 1992 erhvervede  

 35 anparter a 100.000 kr., i alt 3,5 mio. kr., i K/S B (herefter blot kaldet  

 selskabet). Selskabet består ifølge vedtægterne af 270  

 anparter a 100.000 kr. og har 10 deltagere.
Komplementaren, der ikke har  

 andel i resultat og egenkapital, er  C ApS.
Det kontante indskud udgjorde ifølge  

 udbudsmaterialet 12.611 kr. pr. anpart, og klageren har således i alt  

 indbetalt 441.385 kr. i kontantindskud.
Herudover skal der ifølge  

 udbudsmaterialet årligt indbetales 1.296 kr. pr. anpart til delvis  

 dækning af likviditetsunderskud, i alt 349.920 kr.
 Om selskabets formål og idégrundlag  

 fremgår bl.a. følgende af udbudsmaterialet:
 "Selskabets formål er gennem en  

 lavrisiko-investering i en fuldt udlejet ejendom og finansieret på  

 særdeles fordelagtige vilkår, at give de deltagende investorer  

 mulighed for at opspare en betydelig kapital via sparet skat, og på  

 denne måde opnå større økonomisk frihed.
Det er muligt ved deltagelse i en investering baseret  

 på sikkerhed, at drage nytte af den økonomiske kapacitet, der  

 alene ligger i at have en høj indkomst." Af udbudsmaterialet fremgår endvidere bl.a.  

 følgende under overskriften "Maximal sikkerhed":
"Sikkerheden i dette projekt skabes ved, at  

 kommanditselskabet med sælgeren af ejendommen har aftalt en  

 lejesikkerhed i projektperioden, og til sikkerhed herfor har sælger  

 meddelt kommanditselskabet modregningsret i sælgerpantebrevet, som  

 kommanditselskabet udsteder til sælger i forbindelse med købet.  

 Da sælgerpantebrevet er aftalt til fast rente i hele projektperioden,  

 vil de i budgettet stipulerede rente og lejeindtægter således  

 indgå med fuld sikkerhed.
Fremtidige indfrielseskrav af  

 sælgerpantebrevet fra sælgers side kan alene ske ved at  

 kræve sig fyldestgjort med dels lejesikkerheden, dels ejendommens  

 realisationsværdi.
Kommanditisterne hæfter personligt alene overfor  

 kreditforeningen." Vedrørende "Sikkerhed" fremgår bl.a.  

 følgende af udbudsmaterialet:
"En af målsætningerne omkring projekter udbudt  

 af C A/S er at opnå stor prognosesikkerhed.
I dette projekt er dette  

 opnået ved en fordelagtig finansieringsmodel og sikring af en  

 minimumsnettoleje, der gør at investorerne i videst mulige omfang har  

 minimeret enhver risiko.
......." Det fremgår endvidere af udbudsmaterialet, at man  

 over en periode på 20 år har budgetteret med et negativ  

 driftsresultat.
Driftsresultatet har således også været  

 negativt i perioden fra 1992-1997, for hvilke indkomstår  

 Landsskatteretten har fået fremsendt selskabets årsregnskaber.
 Af selskabets vedtægter fremgår, at selskabets  

 formål er at eje en ejendom og drive udlejningsvirksomhed med denne.  

 Ejendommen består af 5 erhvervslejemål.
 Det fremgår af sagen, at selskabet med overtagelse  

 pr. 31. december 1992 købte ovennævnte ejendom af D A/S.  

 Købesummen på 27.855.430 kr. blev ifølge det endelige  

 skøde berigtiget således:
Kontant udbetaling 855.430,00 kr.
Køber overtager indestående  

 kreditforeningslån til aftalt kontantværdi 14.526.481,00 kr.
Køber udsteder gældsbrev, som herefter er  

 kaldet "Gældsbrev" med en trækningsret på 30.000.000 kr.,  

 hvoraf udgør restkøbesummen for ejendommen 12.473.519,00 kr.
Købesum i alt 27.855.430,00 kr.
Det fremgår af sagen, at kreditforeningen ved brev  

 af 25. juli 1994 accepterede, at selskabet overtog gældsforpligtelsen  

 for kreditforeningslånet.
D A/S ved E underskrev den 3. august 1994 en  

 kautionserklæring, hvorefter D A/S indestår som  

 selvskyldnerkautionist for alle betalinger i henhold til  

 kreditforeningslånet.
I forbindelse med salget af ejendommen afgav D ved  

 underskrift af 22. november 1993 lejegaranti overfor selskabet.
Af  

 lejegarantien fremgår bl.a. følgende:
"3. Lejegaranti D garanterer over for C, at ejendommen vil give C en  

 minimumsnettolejeindtægt i kalenderåret 1993 på kr.  

 1.765.129 excl. moms, samt at minimumslejeindtægten for Ejendommen vil  

 stige med minimum 3% akkumulerende årligt, første gang fra og  

 med den 1. januar 1994.
 .........
Ved minimumslejeindtægt skal forstås alle ejendommens lejeindtægter excl. moms minus  

 samtlige udgifter og omkostninger, f.eks. ejendomsskatter, forsikringer,  

 administration, vedligeholdelse, fornyelser, varmeudgifter,  

 miljøafgifter, genudlejningsomkostninger,  

 istandsættelsesomkostninger, annonceomkostninger, stempelgebyrer,  

 sagsomkostninger pålagt ejer i forbindelse med retstvister med lejerne,  

 det vil sige alle former for udgifter og omkostninger vedrørende  

 ejendommen - forudseelige som uforudseelige.
 Garantien indebærer, at D tilsikrer C, at C senest  

 den sidst hverdag i en kalendermåned (hvilket tidspunkt herefter er  

 kaldet "Forfaldstidspunkt") oppebærer 1/12 af den for det  

 pågældende kalenderår garanterede  

 Minimumslejeindtægt.
 ......
4. Modregningsret m.m D indrømmer C fuld modregningsret i  

 gældsbrevet til sikring af D's opfyldelse af forpligtelserne i henhold  

 til nærværende lejegaranti.
 .......
 7. Varighed.
D er ubetinget og uigenkaldeligt bundet til  

 garantiforpligtelserne i henhold til nærværende garanti, indtil  

 det tidspunkt, da C sælger ejendommen.
D kan således i ingen  

 henseende bringe sin forpligtelser i henhold til nærværende  

 lejegaranti til ophør forinden C's salg." D A/S stillede i forbindelse med salget af  

 ovennævnte ejendom en løbende kreditfacilitet til rådighed  

 for selskabet.
Af gældsbrevet oprettet herved fremgår bl.a.  

 følgende:
 " §1.
 Beløbsstørrelse.
Kreditor stiller kreditfaciliteter til rådighed  

 for et beløb på max.
DKK 30.000.000.
 Gælden udgør pr. 31. december 1992 kr.  

 12.473.519,-, svarende til restkøbesummen for ejendommen.
 § 2.
 Anvendelse.
Kreditfaciliteterne kan i overensstemmelse med dette  

 gældsbrev alene anvendes til finansiering af - Debitors restkøbesum for ejendommen, - Debitors løbende driftsunderskud  

 vedrørende ejendommen og - refusionsmellemværende vedrørende debitors  

 køb af ejendommen:
 Matr.nr.: ......
 Beliggende: .........
 herefter kaldet "Ejendommen".
 ......
 § 4.
 Rente- og afdragsvilkår.
Kreditfaciliteterne ydes som afdragsfrit lån  

 på kassekreditvilkår med en rente på 12,4 % p.a. beregnet  

 halvårligt bagud indtil 31. december 2002, hvorefter renten er 11 %  

 p.a. beregnet halvårligt bagud.
Renten er aftalt fast indtil  

 lånet endeligt indfries.
 Saldoen forrentes fra overtagelsesdagen den 31. december  

 1992.
Beregningen af renten sker månedsvis på basis  

 af ultimo månedssaldoen, og renten tilskrives halvårligt hver den  

 30. juni og 31. december.
Første renteberegning finder sted den 31.  

 december 1992 på basis af saldoen pr. 31. december 1992. Første  

 rentetilskrivning finder sted 31. december 1992.
Nærværende lånetilsagn skal virke som en  

 kassekredit, ifølge hvilken Kreditor er pligtig at regulere  

 gælden, således at den nedskrives/opskrives med Debitors  

 likviditet i forbindelse med driften og ejerskabet af Ejendommen.
Det vil  

 sige, at gælden reguleres med udsvingene i forhold til Debitors samlede  

 indtægter og udgifter vedrørende Ejendommen, indtil det  

 tidspunkt da gældsbrevet forlanges indfriet, jfr. § 11. Herudover  

 afdrages gældsbrevet ved kontante indbetalinger fra Debitor på  

 årligt kr. 350.000, (hver den 30. april) efter der er afholdt  

 omkostninger til Ejendommens øvrige udgifter, herunder rente og afdrag  

 på kreditforeningslån.
Gælden kan ikke overstige kr.  

 30.000.000.
 § 5.
 Hæftelse.
Nærværende lånetilsagn er uden nogen  

 form for personlig hæftelse for kommanditisterne i K/S B.
Det vil sige,  

 at kommanditisterne, herunder disses investorer, successorer eller andre,  

 ikke hæfter personligt for gældens tilbagebetaling.
Til sikkerhed  

 for gældens betaling hæfter udelukkende de nedenfor i § 6  

 definerede Sikkerheder.
 § 6.
 Sikkerhed og fyldestgørelse.
 Til sikkerhed for Debitors forpligtelser i henhold til  

 nærværende gældsbrev stilles udelukkende følgende  

 sikkerheder:
 - Kreditors håndpant i ejerpantebrev stort kr.  

 6.000.000,00.
 - Kreditors sikkerhedstransport i lejekontrakterne og  

 ejendommens forsikringspolicer/forsikringssummen.
 .......
 § 7.
 Modregning.
 Debitor har ubegrænset og ubetinget modregningsret  

 for ethvert tilgodehavende Debitor måtte få over for Kreditor.  

 Debitor har i særdeleshed ret til at modregne ethvert tilgodehavende  

 hos Kreditor i henhold til den lejegaranti, bilag 4, som Kreditor har  

 indrømmet Debitor vedrørende Ejendommen.
 .......
 § 11.
 Uopsigelighed:
 Lånetilsagnet, og dermed gælden i henhold til  

 nærværende gældsbrev er uopsigelig fra Kreditors side  

 indtil det tidspunkt, da Debitor afhænder Ejendommen.
....." D A/S fik ved pantsætningserklæring af 8.  

 december 1993 primær pant i en selskabet tilhørende konto hos  

 banken (kaldet "Sikringskontoen"). Af pantsætningserklæringen  

 fremgår bl.a. følgende:
 ".......
 Pantsætningen sker til sikkerhed for  

 Pantsætters opfyldelse af forpligtelser af enhver art over for  

 Panthaver vedrørende Pantsætters forpligtelser i henhold til  

 gældsbrev indeholdende kreditfaciliteter på kr. 30.000.000.  

 Nærværende pantsætning omfatter tillige renter og afkast af  

 det pantsatte.
Sikringskontoen fungerer som indbetalingskonto for lejerne  

 i ejendommen matr. nr. ....(herefter kaldet "Ejendommen") Parterne er enige om, at der i banken  indlægges en  

 stående ordre om, at der fra Sikringskontoen månedligt og  

 automatisk via PBS overføres det beløb, som er fornødent  

 for at imødegå betaling af Ejendommens faste udgifter.
Disse er  

 specificeret og budgetterede.Øvrige udgifter kan alene anvises til  

 betaling gennem pantsætters bestyrelsesformand i forening med  

 ejendommens administrator, C ApS.
 Parterne er enige om, at overskydende likviditet på  

 Sikringskontoen udbetales kvartalsvis til F mod at saldoen på  

 gældsbrev med kreditfaciliteter på kr. 30.000.000 nedbringes  

 tilsvarende.
........" D A/S er ifølge bestemmelserne i det endelig  

 skøde tillagt en køberet til ejendommen, hvorefter D A/S i en  

 periode fra 37 til 121 måneder efter salget er berettiget til at  

 købe ejendommen tilbage for en pris stigende fra 30,5 mio. kr. til 39  

 mio. kr.
Såfremt D A/S ikke ønsker at købe ejendommen  

 efter 121 måneder forlænges kravet om minimumsnettolejen  

 automatisk i yderligere 119 måneder mod sikring af en minimumsnettoleje  

 svarende til minimumsnettolejen beregnet efter retningslinierne i  

 lejegarantien, dog svarende til at denne var betalt årligt forud.
 Herudover er D A/S indrømmet en forkøbsret  

 til ejendommen, til en kontant købesum svarende til det beløb,  

 der dokumenteret kan tilbydes fra tredjemand.
Klageren anvender virksomhedsordningen og har for  

 indkomståret 1994 fratrukket 48.825 kr. under posten "resultat  

 før renter af virksomhed", og under posten  

 "nettofinansieringsudgifter" har han fratrukket 378.037 kr.
For så vidt  

 angår indkomståret 1995 har klageren indtægtsført  

 27.965 kr. under posten "resultat før renter af virksomhed", og under  

 posten "nettofinansieringsudgifter" har han fratrukket 367.371 kr.
 Told- og skatteregionen har nægtet at godkende  

 fradrag for klagerens andel af nettorenteudgifter samt klagerens andel af  

 virksomhedens resultat før renter i forbindelse med hans deltagelse i  

 K/S B, idet man har anset klagerens deltagelse for at være uden  

 skattemæssig virkning.
Regionen har anført, at man er af den opfattelse,  

 at der alene er tale om køb af skattemæssige fradrag, idet der i  

 kommanditselskabet i hele ejerperioden vil fremkomme skattemæssige  

 underskud.
Der er efter regionens opfattelse ikke tale om  

 erhvervsmæssig virksomhed, og lånemellemværendet  

 indebærer ikke en reel hæftelse.
 Det er videre anført, at regionen har lagt  

 vægt på følgende momenter:
 at sælger har transport i samtlige leje- og  

 forsikringsydelser til sikkerhed for den etablerede kassekredit på  

 30.000.000 kr.
at sælger finansierer og betaler ydelserne  

 på det eksisterende realkreditlån at deltagerne i kommanditselskabet ikke  

 hæfter personligt for det beløb, der bliver brugt til at betale  

 renterne på realkreditlånet at sælger garanterer en minimumsleje, som har  

 haft virkning for i hvert tilfælde 1993 og 1994 at sælger på forhånd er  

 garanteret en tilbagekøbspris stigende fra 30.500.000 kr. til  

 39.000.000 kr.
at køber ikke udøver  

 ejerbeføjelser at arrangementet i hele perioden på 10 eller  

 20 år vil give underskud, således at der ikke ses at foreligge  

 nogen erhvervsmæssig virksomhed.
Det fremgår således af D  

 A/S regnskab for 1993:
 "Pantebrevsporteføljen fordeler sig på 4  

 pantebreve, der alle er udstedt i forbindelse med selskabets salg af  

 ejendomme i 1992. Pantebrevene yder i 1993 et gennemsnitligt afkast på  

 12,3 %.
Af de 4 pantebreve har de 3 til en samlet værdi  

 på 32 mio. kr. alene sikkerhed i de solgte ejendomme samt i  

 ejendomsinvestorernes forpligtelse til at indbetale et på forhånd  

 fastsat beløb.
Pantebrevene er udformet således, at det  

 primært er gennem de tilsvarende ejendommes afkast, der foretages  

 afvikling af pantebrevene.
I 1993 er pantebrevenes hovedstol som følge  

 heraf forøget med 1,5 mio. kr.
Under de herskende markeds- og  

 rentevilkår forventes det, at pantebrevene vil blive yderligere  

 forøget" at købernes risiko gennem det etablerede  

 system anses for elimineret Regionen har endvidere fremhævet, at en  

 forudsætning for at opnå fradrag for renteudgifter er, jf.  

 ligningslovens § 5, stk. 1 og stk. 7, at hæftelsen, der påhviler  

 skatteyderen, er forfalden og betales, hvilket for sidstnævntes  

 vedkommende ikke er tilfældet, som følge af den  

 vedrørende gældsbrevet udskudte rentebetaling.
 Klagerens repræsentant har nedlagt påstand om  

 fradrag i overensstemmelse med det selvangivne, idet der er tale om  

 erhvervsmæssig virksomhed.
 Om sagens fakta har repræsentanten bl.a. oplyst, at  

 klageren i 1992 anskaffede en andel i K/S B på 3,5 mio. kr. af den  

 samlede kapital på 27 mio. kr.
 Kommanditselskabet købte i 1992 erhvervsejendommen  

 matr. nr. ..... Ejendommen er beliggende i et storcenter i udkanten af X, og  

 var på anskaffelsestidspunktet blandt andet udlejet til  en Radio/TV-  

 forhandler og et køkkenfirma.
Gældsbrevet blev udformet som et kassekreditlignende  

 lån med en maksimal trækningsret på 30 mio. kr.
Denne  

 lånemulighed er blevet benyttet til blandt andet at finansiere en del  

 af anskaffelsessummen og den løbende drift af ejendommen, herunder  

 betaling af ydelser på realkreditlånet.
Repræsentanten har  

 i den forbindelse fremhævet, at der er mulighed for yderligere  

 låneoptagelse i ejendommen.
Et eventuelt låneprovenu skal dog  

 indbetales til de foranstående kreditorer i ejendommen.
 Repræsentanten er fremkommet med bemærkninger  

 til de enkelte punkter i regionens begrundelse:
 at sælger har transport i samtlige leje- og  

 forsikringsydelser til sikkerhed for den etablerede kassekredit på kr.  

 30 mio.
 I henhold til almindelige formueretlige regler har en  

 panthaver i fast ejendom (for eksempel en kreditor i henhold til et  

 realkreditpantebrev eller et sælgerpantebrev) sikkerhed ikke kun i  

 ejendommen, men også i ejendommens afkast (lejeindtægter) og i  

 udbetalte forsikringssummer i tilfælde af skade på ejendommen.  

 Der er således ikke noget usædvanligt i, at kreditor i henhold  

 til kassekreditten, der har pant i ejendommen, ligeledes har transport i  

 leje- og forsikringsydelser.
 at sælger finansierer og betaler på det  

 eksisterende realkreditlån.
Dette er ikke korrekt.
Det er kommanditselskabet, der som  

 ejer af ejendommen og som debitor betaler ydelser på  

 realkreditlånet.
Betalingen sker med de midler, der er til stede  

 på kommanditselskabets konto, det vil sige hovedsagelig af  

 lejeindtægter og i mindre omfang af kommanditisternes indbetaling af  

 resthæftelse og ved låneoptagelse.
 at deltagerne i kommanditselskabet ikke hæfter for  

 det beløb, der bliver brugt til at betale renterne på  

 realkreditlånet.
Repræsentanten hertil anført, at han ikke  

 forstår denne kommentar.
Kommanditisterne hæfter fuldt ud for den  

 samlede kommanditkapital på kr. 27 mio., hvoraf kr. 4,8 mio. er  

 indbetalt ultimo 1997. Realkreditlånet er ydet mod fuld hæftelse  

 for kommanditselskabet, det vil sige de enkelte investorer hæfter  

 personligt for realkreditgælden.
Kreditor kan dermed søge sig  

 fyldestgjort inden for resthæftelsen hos de enkelte kommanditister.
 at sælger garanterer en minimumsleje, som har haft  

 virkning for i hvert tilfælde 1993 og 1994.
Sælgergarantien for lejeindtægter har  

 været nødvendig for, at sælger kunne opnå en rimelig  

 pris for ejendommen.
Fastsættelsen af ejendommens handelsværdi  

 sker typisk med udgangspunkt i en beregning af forrentningen af den  

 investerede kapital.
I denne situation beregnes handelsværdien ved at  

 lejeindtægterne på ejendommen sidestilles med forrentning.
Ved  

 afgivelse af en sådan garanti sikrer køber sig, at sælger  

 står inde for rigtigheden af den aftalte salgspris.
Repræsentanten har fremhævet, at garantien kun  

 dækker en absolut minimumsleje.
Der har i 1993 været betalt  

 245.000 kr., i 1994 260.000 kr., i 1995 234.000 kr., i 1996 74.000 kr., i  

 1997 65.000 kr. og i 1998 100.000 kr. på garantien ud af den samlede  

 årlig lejeindtægt på godt 2 mio. kr.
 at sælger på forhånd er garanteret en  

 tilbagekøbspris stigende fra kr. 30,5 mio. til kr. 39 mio.
Det skal understreges, at der er tale om en køberet  

 til en pris, der i alle tilfælde overstiger kommanditselskabets  

 købspris.
Der er ikke tale om en salgsret.
Kommanditselskabet har  

 således ikke krav på, at D køber ejendommen til  

 optionsprisen.
 at arrangementet i hele perioden på 10 eller 20  

 år vil give underskud, således at der ikke ses at foreligge nogen  

 erhvervsmæssig virksomhed.
Repræsentanten har hertil anført, at han ikke  

 forstår denne udtalelse.
Hvorvidt selskabets resultat om 10 år  

 vil være positivt eller negativt vil afhænge af lejeniveauet og  

 renteniveauet og af den pris, ejendommen kan sælges for.
Det er i den  

 forbindelse fremhævet, at ejendommen belastes af meget store  

 renteudgifter i forhold til det nuværende renteniveau.
Den  

 igangværende skattesag gør det imidlertid særdeles  

 vanskeligt at få lånene omlagt.
 at købernes risiko gennem det etablerede system  

 må anse for elimineret.
Dette er ikke korrekt, idet kommanditisterne hæfter  

 personligt for betaling af realkreditgæld, resthæftelse,  

 løbende driftsomkostninger og alle andre forpligtelser  

 vedrørende ejendommen og kommanditselskabets drift.
At  

 kommanditselskabets yderste lån alene har sikkerhed i ejendommen og i  

 lejeindtægter og forsikringssum indebærer ikke, at investorernes  

 personlige risiko er elimineret, men alene reduceret.
 Det er videre anført, at man er af den opfattelse,  

 at regionens begrundelser, hverken enkeltvis eller samlet kan føre til  

 en tilsidesættelse af nærværende ejendomsinvestering i  

 skattemæssig henseende.
Repræsentanten har bl.a. henvist til  

 låneaftalens § 4, hvoraf fremgår, at investorerne årligt  

 indbetaler gælden ved løbende kapitalindskud i  

 kommanditselskabet.
Herudover indgår de løbende  

 lejeindtægter m.v. også til nedbringelsen af den samlede  

 gæld.
Der er ikke på forhånd givet henstand med betalingen.
 Det skattemæssige underskud opstår på  

 grund af en efter nutidige forhold uhensigtsmæssig finansiering.  

 Driftsresultatet inklusive afskrivninger er positivt allerede fra og med  

 1995.
Det er videre anført, at regionen har anset  

 købet af ejendommen for alene at være køb af et  

 skattemæssigt underskud, idet kommanditselskabet giver underskud i hele  

 ejerperioden.
Efter regionens opfattelse er der ikke tale om  

 erhvervsmæssig virksomhed, og de optagne lån indebærer ikke  

 en reel hæftelse.
Vedrørende sagsbehandlingen har  

 repræsentanten bl.a. anført, at denne, som det fremgår af  

 sagsmaterialet, startede hos den kommunale skattemyndighed i kommunen.
Efter  

 at man havde holdt et møde med skatteforvaltningen i kommunen, havde  

 skatteforvaltningen til hensigt at frafalde den påtænkte  

 forhøjelse, hvilket fremgår af skrivelse til regionen af 3.  

 april 1998. Regionen overtog imidlertid sagen fra kommunen, inden  

 skatteforvaltningen nåede at give klageren meddelelse om, at sagen blev  

 frafaldet.
Vedrørende virksomheden har repræsentanten  

 bl.a. anført, at kommanditselskabet har erhvervet ejendommen ved  

 tinglyst skøde.
Det må allerede som følge heraf  

 være klart, at kommanditselskabet har ejendomsret til ejendommen.
Der  

 er i den forbindelse fremlagt en fuldt ud acceptabel redegørelse for  

 indgåelse af lejekontrakter.
Det er videre anført, at man er af den opfattelse,  

 at kommanditselskabet via sit køb og drift af ejendommen i X driver  

 erhvervsmæssig virksomhed på sædvanlige kommercielle  

 vilkår.
Siden købet af ejendommen i 1992 er der iværksat  

 en række kommercielle tiltag med henblik på at forbedre  

 virksomhedens drift.
Der har som følge af virksomhedens driftsresultat  

 været behov for væsentlige og belastende likviditetsmæssige  

 indbetalinger fra kommanditisterne.
Ejendommens drift efter renter og afskrivninger har givet  

 underskud.
Der foregår for tiden forhandling med ejendommens  

 væsentligste lejer om tilpasning af lejen til den aktuelle markedsleje.  

 Dette vil forhåbentlig medføre en stigning i huslejen og dermed  

 en forbedret drift.
Repræsentanten har videre anført, at  

 selskabet nok har givet underskud, men at dette ikke var givet ved stiftelsen  

 heraf.
Det blev yderligere anført, at den omstændighed, at et  

 selskab giver underskud, ikke har været noget problem i relation til  

 tidligere praksis, hvilket tidligere forhåndsgodkendelser fra  

 Ligningsrådet kan illustrere.
Repræsentanten har i den  

 forbindelse henvist til en af ham udleveret revisorredegørelse  

 udarbejdet af et revisionsfirma.
II redegørelsen fremgår, at man  

 i forbindelse med udbudsrunden havde budgetteret med underskud i selskabet.  

 Det er videre anført, at Ligningsrådet svarede bekræftende  

 på spørgsmålet om, om kommanditisterne kunne foretage  

 skattemæssige afskrivninger efter afskrivningsloven.  

 Repræsentanten har endvidere henvist til redegørelsen, hvoraf  

 praksis vedrørende ejendomsvirksomhed fremgår.  

 Repræsentanten har i den forbindelse anført, at det ikke er  

 evident, at resultatet for omhandlede selskab blev et underskud, idet dette  

 afhang af markedet.
Repræsentanten har yderligere anført, at der  

 ikke er nogen tvivl om, at investorerne løber en erhvervsmæssig  

 risiko ved denne investering og endvidere har mulighed for at opnå en  

 ikke beskeden gevinst.
Der bør endvidere lægges vægt  

 på investorernes risiko for ikke at få tilbagebetalt det  

 foretagne indskud.
Vedrørende regionens henvisning til TfS 1998.201  

 ØLD (Cargolux-dommen) har repræsentanten bl.a. anført, at  

 sagen drejede sige om en flyvemaskine, som danske investorer havde  

 købt og tilbageleaset.
Dommen er imidlertid anket til  

 Højesteret, hvorfor den ikke kan betragtes som endelig.
Repræsentanten er endvidere ikke enig med regionen  

 i, at Cargolux-sagen er identisk med nærværende sag.
De to sager  

 adskiller sig væsentligt fra hinanden.
Blandt andet var flyet  

 belånt 100 % med non-recourse-lån, hvilket ikke er  

 tilfældet i nærværende sag, hvor investorerne hæfter  

 personligt for realkreditgælden og renterne heraf.
Repræsentanten har videre anført, at det  

 så vidt vides er første gang, at skattemyndighedernes argumenter  

 i de såkaldte 10-mandssager søges overført på et  

 dansk ejendomsinvesteringsprojekt.
Alene det forhold, at ejendomsretten  

 på ejendommen er tinglyst indebærer, at der ikke kan være  

 tvivl om ejendomsretten til aktivet.
Kommanditselskabet har forelagt fuld dokumentation for  

 juridisk ejendomsret i form af tinglyst skøde, BBR-meddelse, bankkonti  

 m.v.
Det er dokumenteret, at der foregår helt sædvanlige  

 driftsmæssige dispositioner i form af huslejeopkrævninger,  

 betaling af driftsomkostninger og ydelser på lån.
Der er  

 herudover foretaget væsentlige investorindbetalinger, dels i  

 forbindelse med købet og dels i forbindelse med den løbende  

 drift, og der afholdes periodiske bestyrelsesmøder og  

 generalforsamlinger med henblik på drøftelse af kommercielle  

 beslutninger.
 Det er yderligere anført, at der ikke er salgsret  

 vedrørende ejendommen eller kommanditanparterne af nogen som helst  

 karakter, og der er ingen sikkerhed mod tab i forbindelse med salg.
Vedrørende fradrag for renteudgifter af  

 realkreditgæld har repræsentanten bl.a. anført, at  

 kommanditselskabet i forbindelse med erhvervelsen af ejendommen har overtaget  

 det realkreditlån, der var i ejendommen på købstidspunktet  

 med en restgæld på 14,5 mio. kr.
Der er ikke tale om et lån  

 på særlige vilkår.
Kommanditisterne hæfter for  

 gælden på helt sædvanlig vilkår.
Hæftelsen er  

 således personlig og solidarisk.
I tilfælde af en eventuel  

 tvangsauktion, hvor kreditforeningen ikke bliver fyldestgjort med pantet, kan  

 kreditforeningen inddrive udestående beløb direkte hos  

 kommanditselskabet og subsidiært hos en eller flere kommanditister.
Det  

 er således repræsentantens opfattelse, at renteudgifterne er  

 fuldt fradragsberettigede.
Vedrørende fradrag for renteudgifter af  

 gældsbrev, har repræsentanten bl.a. anført, at renten  

 tilskrives i det omfang, den ikke kan betales via ejendommens  

 lejeindtægter og investorindskud.
Denne tilskrivning må efter  

 repræsentantens opfattelse sidestilles med en ny låneoptagelse,  

 der ikke påvirker rentefradragsretten.
Dette underbygges endvidere af,  

 at der også betales renter af renter, der tillægges hovedstolen.
Ligningsrådet har ved flere lejligheder godkendt  

 projekter, der er 100 % finansieret ved non-recourse-lån, og  

 Ligningsrådet har flere gange udtrykkeligt godkendt fradragsretten, jf.  

 eksempelvis sagerne 99/94-4721-28 (bindende forhåndsbesked af 29.  

 september 1994) og 99/92-4233-1 (bindende forhåndsbesked af 17.  

 november 1992). Repræsentanten har specielt fremhævet sagen fra  

 1994, hvoraf fremgår, at der godkendes afskrivningsret på  

 ejendommen og rentefradrag vedrørende lån optaget på  

 non-recourse-vilkår.
Det fremgår af afgørelsen, at  

 non-recourse-klausulen tidligere havde været godkendt, og efter Told-  

 og Skattestyrelsens opfattelse ikke i sig selv kunne bevirke, at  

 låneaftalen kunne tilsidesættes skattemæssigt.
Repræsentanten har videre anført, at  

 ovennævnte bindende forhåndsbeskeder er eksempler på den  

 linie, som Ligningsrådet har fulgt i hvert fald siden 1980'erne.  

 Ligningsrådet bekræftede dels det opgjorte afskrivningsgrundlag,  

 dels rentefradragsretten på samtlige lån, idet Told og  

 Skattestyrelsen bemærkede, at Ligningsrådet tidligere havde  

 godkendt lån på non-recourse-vilkår, og at  

 non-recourse-klausulen ikke i sig selv kunne bevirke, at låneaftalen  

 kunne tilsidesættes skattemæssigt.
Det fremgår endvidere  

 udtrykkeligt af virksomhedsskattelovens § 6, stk. 2, at renteindtægter  

 og renteudgifter skal fordeles over den periode, renterne vedrører.  

 Der ses at være hjemmel til udskydelse af rentefradragsretten i henhold  

 til ligningslovens § 5, stk. 7, for så vidt angår renteudgifter  

 under virksomhedsordningen.
Bestemmelsen i virksomhedsskatteloven er en  

 specialbestemmelse, der går forud for generelle regler i ligningslovens  

 § 5. Henvisningen til ligningslovens § 5 går alene på  

 definitionen af begrebet renter.
 Repræsentanten har yderligere anført, at det  

 med baggrund i det anførte må konkluderes, at kommanditisterne  

 formelt og reelt har ejendomsretten til ejendommen, og at de i denne  

 forbindelse har påtaget sig en gæld, som de har pligt til at  

 tilbagebetale.
Det er videre anført, at regionens afgørelse  

 er udtryk for en praksisændring, som ikke kan foretages med  

 tilbagevirkende kraft.
Forhøjelsen kan heller ikke støttes  

 på Cargolux-afgørelsen, idet denne har et helt andet indhold.  

 Det kan ikke med rimelighed hævdes, at investorernes risiko er  

 elimineret.
Dels hæfter kommanditisterne personligt og solidarisk for  

 ejendommens driftskreditorer, herunder offentlige myndigheder og ejendommens  

 lejere, blandt andet i form af tilbagebetalingspligt vedrørende  

 deposita.
Endvidere bør der lægges vægt på den  

 personlige hæftelse vedrørende realkreditlånet samt  

 risikoen for, at investorerne mister deres oprindelige indskud.
Det er  

 således repræsentantens opfattelse, at der er en rimelig stor  

 risiko ved denne investering.
Samtlige renteudgifter til både  

 kreditforening og pantebrevskreditor er forfaldne til betaling henholdsvis  

 kvartalsvis og halvårligt.
Renterne er tillige betalt enten kontant  

 eller ved optagelse af lån.
Med baggrund i det anførte fastholder  

 repræsentanten, at der er tale om erhvervsmæssig virksomhed, og  

 at virksomheden drives erhvervsmæssigt med henblik på overskud  

 dels i form af forventede højere lejeindtægter end opnået,  

 dels i form af en forventet avance ved salg af ejendommen.
Driftsresultatet  

 og renter vedrørende kommanditselskabet skal således medregnes  

 ved opgørelsen af klagerens skattepligtige indkomst.
 Told- og Skattestyrelsen, som under sagens behandling i  

 Landsskatteretten har været repræsenteret af Kammeradvokaten, har  

 indledningsvis anført, at man ønsker at begrænse  

 påstanden således, at indstillingen lød på, at  

 klageren alene nægtes fradrag for renteudgifter af lån ydet af  D  

 A/S, jf. statsskattelovens § 6, stk. 1, litra e.
 Repræsentanten har erklæret sig enig i, at  

 klageren er berettiget til at afskrive på ejendommen, idet det  

 følger af afskrivningsloven og af praksis på området, at  

 der kan afskrives på bygninger, som anvendes erhvervsmæssigt,  

 hvilket er tilfældet i nærværende sag.
 Vedrørende spørgsmålet om  

 rentefradragsret har repræsentanten anført, at dette  

 vedrører to låneforhold: Lån ydet af  kreditforeningen og  

 overtaget i forbindelse med ejendommens erhvervelse samt lån ydet af  

 sælger, D A/S.
Til støtte for påstanden om fradrag for  

 renteudgifter af lån ydet af kreditforeningen henvises til, at  

 Styrelsen ved revurderingen og begrænsningen af påstanden havde  

 anerkendt rentefradragsretten i relation hertil.
Det er videre anført,  

 at der er tale om et sædvanligt kreditforeningslån, som der ikke  

 er grundlag for at tilsidesætte.
Til støtte for påstanden om fradrag for  

 renteudgifter af lån ydet af D A/S har repræsentanten henvist  

 til, at der er tale om et lån optaget til finansiering af køb af  

 en ejendom.
De domme, som foreligger på området vedrører  

 situationer, som ikke kan sammenlignes med nærværende sag, idet  

 der i disse sager var tale om cirkulære arrangementer, hvor den  

 sædvanlig debitorrisiko ikke har været til stede.
I  

 nærværende sag kan man vel nok diskutere risikoens  

 størrelse, men der er helt afgjort en risiko forbundet med optagelsen  

 af lånet for investorerne.
Sammenfattende er det således ikke  

 nogen omstændigheder, der kan begrunde en tilsidesættelse af  

 låneforholdet.
Til støtte for indstillingen om, at klageren ikke  

 indrømmes fradrag for renteudgifter af lån ydet af D A/S, jf.  

 statsskattelovens § 6, stk. 1, litra e, har Told- og Skattestyrelsen  

 anført, at der er tale om et skattemæssigt arrangement, som er  

 helt uden forretningsmæssigt indhold, og hvor formålet alene er  

 at opnå en skattemæssig fordel.
Arrangementer som dette er  

 kendetegnet ved, at driften giver underskud samt ønsket om at  

 konvertere en fradragsberettiget udgift til en skattefri kapitalgevinst Fradrag for renteudgifter er betinget af, at gælden  

 påhviler vedkommende som en reel retlig forpligtelse, og at der  

 foreligger en retlig forpligtelse til at betale ydelsen.
Dette betyder, at  

 rentefradrag vil blive nægtet, selv om der formelt foreligger et  

 låneforhold og dermed en formel gælds- og  

 forrentningsforpligtelse, f.eks. i form af et rentebærende  

 gældsbrev, såfremt realiteten er, at gældsbrevet ikke er  

 bærer af nogen fordring.
Forpligtelsen skal altså være  

 udslag af en realøkonomisk realitet.
Rentefradrag kan således risikere at blive  

 underkendt, hvis forrentning og afdrag sker gennem optagelse af i princippet  

 endeløse cirkellån eller ved lukkede arrangementer - som i  

 nærværende sag - hvor låneprovenuet ikke udbetales, men  

 straks indgår som sikkerhed, og hvor hele arrangementet ved dets  

 afslutning opgøres ved differenceafregning.
Der er herved henvist til  

 Højesterets dom TfS 2000.148.
I nærværende arrangement er lånet  

 optaget på non-recourse vilkår, arrangementet er uden risiko for  

 skatteyderen, og skatteyderens eneste interesse i arrangementet er at  

 opnå fradrag for renteudgifter samt en skattefri kursgevinst.
Dette  

 fremgår da også af prospektet, hvormed arrangementet er  

 udbudt.
 Vedrørende hæftelsen fremgår det af  

 gældsbrevets § 5, at lånet er optaget på non-recourse  

 vilkår.
Vedrørende spørgsmålet om  

 ejendomsinvesteringen påførte investorerne en risiko, er der  

 henvist til det særegne aftalekompleks (skøde, gældsbrev,  

 lejegaranti m.v. er alle underskrevet i november/december 1992), som fjerner  

 den naturlige risiko ved investeringen.
Der er herudover henvist til  

 skødets § 6, hvoraf fremgår, at købesummen for ejendommen  

 udgør 27,8 mio. kr., og heraf er erlagt 850.000 kr. i kontant  

 udbetaling.
Udbetalingens størrelse (ca. 3 % af købesummen)  

 må anses for at været meget usædvanligt for en  

 ejendomshandel.
Det fremgår endvidere af § 6, at der er oprettet et  

 gældsbrev på 12,4 mio. kr. til D A/S, hvilket må anses for  

 meget favorabelt, henset til at der ikke er personlig hæftelse knyttet  

 hertil.
Det fremgår endvidere af Selskabets regnskaber for 1994 og  

 1995, at udgifterne langt overstiger de løbende indtægter.
De  

 løbende driftsudgifter er imidlertid afdækket ved lejegarantien,  

 hvorefter D A/S garanterer en minimumsnettolejeindtægt på  

 1.765.129 excl. moms med en årlig stigning på 3 % akkumulerende.  

 Det fremgår af lejegarantien, at minimumsnettolejeindtægten skal  

 forstås som alle ejendommens lejeindtægter ekskl. moms minus  

 samtlige udgifter og omkostninger - forudseelige som uforudseelige.
Det er  

 hertil anført, at der er tale om en usædvanlig og yderst gunstig  

 lejegaranti, som er tidsubegrænset og som betyder, at den  

 løbende drift aldrig kan medføre udgifter for investorerne.
Vedrørende lånet til D A/S er anført,  

 at det fremgår af gældsbrevets § 11, at gælden er  

 uopsigelig fra kreditors side, indtil afhændelsen af ejendommen,  

 hvilket er et meget usædvanligt vilkår.
Herudover fremgår  

 det af § 4, at lånetilsagnet skal virke som en kassekredit,  

 ifølge hvilken kreditor er pligtig at regulere gælden,  

 således at den nedskrives/opskrives med debitors likviditet i  

 forbindelse med driften af og ejerskabet af ejendommen.
 Det fremgår af ovennævnte, at man  

 således har ønsket at eliminere enhver risiko ved  

 arrangementet.
Vedrørende en eventuel afhændelse af  

 ejendommen er det anført, at der heller ikke i denne situation er  

 nogen reel risiko for investorerne.
Gældsbrevet til D A/S er  

 således ikke forbundet med personlig hæftelse.
Vedrørende  

 gælden til kreditforeningen opstår der alene et problem i den  

 situation, hvor lånet er større end det indkomne provenu ved  

 salget.
Gælden skal afdrages over 17 år og er allerede de  

 første år nedbragt med ca. 800.000 kr.
Ejendommen er i 1992  

 vurderet til 20,45 mio. kr.
Lejeindtægten er på ca. 2,5 mio. kr.  

 om året, og ved at gange ejendommens indtægt med  

 kapitaliseringsfaktoren 8 eller 12 finder man ejendommens kapitaliserede  

 værdi, der ligger mellem 17 og  25 mio. kr.
Det er således  

 oplagt, at ejendommen vil kunne sælges til et beløb, som ligger  

 langt over gældens nedskrevne værdi.
Det fremgår da  

 også af mødereferat af 15. april 1999, at D A/S' direktør  

 har tilbudt at overtage ejendommen for 29,5 mio. kr.
Den, der bærer risikoen er D A/S, som derfor  

 også er indrømmet både en køberet og en  

 forkøbsret til ejendommen.
En abstrakt risiko er ikke  

 tilstrækkeligt ifølge praksis, og det fremgår  

 således også af TfS 1999.419, at der skal foretages en realistisk  

 risikoafvejning og væsentlighedsvurdering.
 Told- og Skattestyrelsen har anført, at det er i  

 overensstemmelse med både administrationen og domstolenes praksis at  

 nægte fradrag for renteudgifter i en sag som nærværende.  

 Der er således ikke tale om en praksisændring, jf. hertil TfS  

 2000.148, hvoraf fremgår, at Skatteministeriet heri bestred, at der  

 forud for indkomståret eksisterede en fast og langvarig praksis for  

 indrømmelse af fradrag for renteudgifter vedrørende lån  

 optaget på non-recourse vilkår, idet Ligningsrådet alene i  

 én afgørelse, Ligningsrådets bindende  

 forhåndsbesked af 29. september 1994, direkte er blevet spurgt om  

 fradragsret for renterne af et non-recourse lån, og denne  

 afgørelse er ikke i sig selv er udtryk for en fast og langvarig  

 praksis.
Klagerens repræsentant har hertil anført, at  

 man i stedet for at fokusere på lighederne mellem  

 nærværende sag og praksis, der i øvrigt vedrører  

 situationer, som ikke er sammenlignelige med nærværende, burde  

 fokusere på forskellene.
I den konkrete sag er der ikke tale om et  

 lukket arrangement, idet der er tale om køb af en ejendom, og  

 lånoptagelsen hos D A/S sker som led i berigtigelsen af ejendommens  

 købesum.
Der er således tale om et slags sælgerpantebrev -  

 som ved et parcelhussalg - hvorpå det bliver betalt renter - ud fra den  

 klare opfattelse, at man skylder kreditor pengene.
Renteudgifterne er derfor  

 fradragsberettigede i henhold til statsskattelovens § 6, stk. 1, litra e.
Det er videre anført, at non-recourse  

 vilkåret ikke er usædvanligt.
Det vil således typisk  

 forekomme i forbindelse med salg af en bil, at sælger vælger at  

 have sikkerhed i bilen og således kan tage den tilbage, hvis  

 køber ikke overholder sine betalingsforpligtelser.
Køber vil  

 dog stadig føle det som om, at det er ham der hæfter, idet bilen  

 er hans.
Vedrørende investorernes risiko er det  

 anført, at Styrelsen uanset alle deres argumenter i sidste ende vender  

 tilbage til den omstændighed, at der er tale om et non-recourse  

 lån.
Det følger imidlertid af Højesterets praksis, at  

 denne omstændighed ikke i sig selv er tilstrækkeligt til at  

 nægte fradrag for renteudgifter heraf.
Der er endvidere ikke som  

 påstået tale om manglende hæftelse for gælden, idet D  

 har sikkerhed i ejendommen, ligesom Selskabet tillige hæfter for  

 gælden.
Repræsentanten har endvidere henvist til  

 Ligningsrådets bindende forhåndsbesked af 29. september 1994,  

 hvoraf fremgår, at der er fradragsret for renteudgifter af lån  

 optaget på non-recourse vilkår.
Da lovgivningen på dette  

 område ikke er ændret efter, at denne afgørelse blev  

 truffet, er afgørelsen udtryk for gældende ret og må  

 følges.
Afgørelsen er således også fulgt op af  

 Højesteret, der har fastslået, at man ikke alene kan lægge  

 vægt på dette vilkår ved nægtelse af  

 rentefradrag.
 Landsskatteretten skal udtale:
 To retsmedlemmer, herunder retsformanden, skal  

 bemærke, at det er ubestridt, at K/S B med overtagelse pr. 31. december  

 1992 købte ejendommen af D A/S, ligesom ejendommen, der består  

 af 5 erhvervslejemål, anvendes til et afskrivningsberettiget  

 formål af lejer, jf. afskrivningslovens § 18. Under disse  

 omstændigheder voterer disse to retsmedlemmer for at indrømme  

 klageren fradrag for afskrivninger på den omhandlede ejendom.
Vedrørende gælden til kreditforeningen skal  

 disse to retsmedlemmer bemærke, at K/S B har overtaget  

 kreditforeningslånet i forbindelse med købet af ovennævnte  

 ejendom, ligesom kreditforeningslånet er overtaget med personlig  

 hæftelse.
Da lånet således opfylder et helt  

 sædvanligt finansieringsformål finder disse to retsmedlemmer ikke  

 grundlag for at nægte klageren fradrag for renteudgifter af  

 kreditforeningslån, hvorfor retsmedlemmerne voterer for at klageren  

 indrømmes fradrag for renteudgifter af kreditforeningslån.
Vedrørende lån optaget hos DA/S kan disse to  

 retsmedlemmer tilslutte sig Kammeradvokatens begrundelse for, at der ikke kan  

 indrømmes fradrag for renteudgifter heraf.
Der er tale om lån  

 ydet på non-recourse vilkår i et arrangement uden  

 realøkonomisk risiko for skatteyderen, og lånet er udelukkende  

 optaget af skattemæssige årsager.
Disse to retsmedlemmer voterer  

 derfor for, at klageren ikke indrømmes fradrag for renteudgifter af  

 gæld til D  A/S.
Et retsmedlem skal bemærke, at det er en betingelse  

 for at anerkende en virksomhed som erhvervsmæssig, at der for egen  

 regning og risiko udøves en økonomisk virksomhed med det  

 formål at opnå overskud.
Dette retsmedlem finder, at K/S B's  

 økonomiske risiko må anses for elimineret i kraft af de  

 indgåede aftaler.
Dette retsmedlem har herved bl.a. lagt vægt  

 på, at deltagerne ikke hæfter personligt for gælden til D  

 A/S, der er uopsigelig fra  D A/S's side i hele K/S B's ejertid, at D A/S har  

 garanteret en minimumsnettolejeindtægt i hele K/S B's ejertid samt at  

 ejendommens faste udgifter, herunder ydelser på  

 kreditforeningslånet, automatisk overføres fra sikringskontoen,  

 hvorpå lejeindtægterne, herunder beløb i henhold til  

 lejegarantien, indgår.
 Under disse omstændigheder samt under hensyntagen  

 til, at D A/S har stillet selvskyldnerkaution for K/S B's gæld til  

 kreditforeningen, finder dette retsmedlem, at K/S B's hæftelse over for  

 kreditforeningen heller ikke kan tillægges skattemæssig  

 betydning.
Dette retsmedlem finder, at det må lægges til  

 grund, at virksomheden ikke er blevet drevet med henblik på  

 indtægtserhvervelse, men derimod med henblik på at skabe  

 skattemæssige fordele for deltagerne.
Dette retsmedlem finder, at den  

 af K/S B drevne virksomhed ikke opfylder betingelserne for at kunne betragtes  

 som erhvervsmæssig, ligesom K/S B's påtagelse af gælds- og  

 renteforpligtelser ikke kan anses for at have reelt indhold.
 Dette retsmedlem finder ikke, at resultatet udfra en  

 helhedsbetragtning strider mod domstolenes eller Landsskatterettens praksis  

 ligesom retsmedlemmet ikke finder det dokumenteret, at der har foreligget en  

 fast administrativ praksis for at anerkende skattemæssig realitet i  

 tilfælde som det i nærværende sag foreliggende .
 Dette retsmedlem voterer derfor for, at de påklagede  

 ansættelser, hvorved klagerens deltagelse i K/S B ikke er tillagt  

 skattemæssig betydning, stadfæstes.
 Der vil være at træffe afgørelse efter  

 stemmeflertallet, hvorfor klageren indrømmes fradrag for hans andel i  

 deltagelsen i K/S B med 48.825 kr. for indkomståret 1994 og skal  

 indtægtsføre hans andel i deltagelsen i K/S B med 27.976 kr. for  

 indkomståret 1995. Klageren indrømmes endvidere fradrag for  

 renteudgifter af kreditforeningslån med 124.703,70 kr. for  

 indkomståret 1994 og med 129.594,89 kr. for indkomståret  

 1995.
