Nr BTL 102 Betænkning over Forslag til lov om ændring af lov om tandpleje m.v.   

 Nr L 102 1989-90, 1. samling Afgivet af Sundhedsudvalget Afgivet: 19891211 Udvalget har behandlet lovforslaget i flere møder og har herunder stillet spørgsmål til sundhedsministeren, som denne har besvaret skriftligt og i samråd.
 Endvidere har udvalget modtaget skriftlige og/eller mundtlige henvendelser  

 fra Kommunernes Landsforening og Tandlægernes Nye Landsforening.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) lovforslaget til  

vedtagelse uændret.
 Et mindretal (Socialdemokratiets medlemmer af udvalget) indstiller  

 lovforslaget til forkastelse ved 3. behandling.
Socialdemokratiet finder lovforslaget centralistisk og stridende imod det  

 kommunale selvstyre.
Socialdemokratiet beklager, at sundhedsministeren ikke  

 har fulgt sædvane og forhandlet om lovforslaget med Kommunernes Landsforening  

 og Københavns og Frederiksberg kommuner, så meget mere som Kommunernes  

 Landsforening ikke er enig med sundhedsministeren, hverken om de eksisterende  

 udgifter pr. barn eller om behovet for denne indgriben i en ellers god  

 udvikling.
Dertil kommer, at lovforslaget alene rammer kommuner med kommunal  

 tandpleje, idet der ikke eksisterer styringsinstrumenter i forhold til privat  

 tandlægepraksis.
I øvrigt har kommunerne allerede gennemført besparelser som  

 resultat af den forbedrede tandsundhed, således som det også klart fremgår af  

 henvendelsen fra Tandlægernes Nye Landsforening.
 Det fremgår af sundhedsministerens svar på stillede spørgsmål, at  

 besparelsen vil være 30 mio. kr. i 1990 og 55 mio. kr. på årsbasis.
Under udvalgsbehandlingen er det konstateret, at det næppe bliver muligt  

 at spare det beløb, som sundhedsministeren forventer at spare, idet en stor  

 del af tandlægerne er tjenestemandsansatte og ikke kan opsiges uden flerårige  

 udgifter for kommunerne.
Ca. halvdelen af landets kommuner har kun  

 tjenestemænd tilbage, alle andre er sparet væk.
Enkelte kommuner har endog  

 kun 1 tandlæge ansat.
Sundhedsministeren har yderligere oplyst, at der er  

 planlagt store besparelser på tandretningsbudgetterne.
Ministeren har  

 meddelt, at der vil blive udsendt visitationsregler for  

 tandreguleringsbehandling svarende til et niveau på 20-25 pct., hvilket  

 skønnes at ville give en besparelse på 20 mio. kr. i 1990 og 30 mio. kr. på  

 årsbasis.
Dette niveau for tandreguleringsbehandling er væsentligt under det  

 niveau, et ekspertudvalg, der er nedsat af Sundhedsministeriet, anbefaler som  

 minimum.
Man kan deraf slutte, at der ikke vil være mulighed for at behandle  

 selv komplicerede tilfælde, da udgifterne til denne specialbehandling er  

 stærkt varierende.
De bebudede besparelser svarer formentlig til 1/6 af de  

 nuværende udgifter.
 Konsekvenserne af lovforslaget og den bebudede ændring af  

 visitationsreglerne bliver en reduktion af bloktilskuddene til kommunerne,  

 hvilket ikke tidligere har været tilfældet, når kommunerne har gennemført  

 besparelser på sundhedsområdet.
 Socialdemokratiet finder, at lovforslaget og de ændrede regler for  

 tandreguleringsbehandling er en forkert sundhedspolitik, og Socialdemokratiet  

 stemmer imod lovforslaget.
 Et andet mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling.
 SF skal om lovforslaget udtale følgende:
 Sundhedsministerens udgangspunkt for lovforslagets faglige grundlag  

 eksisterer ikke, idet det klart fremgår af redegørelsen fra  

 Sundhedsstyrelsens arbejdsgruppe om tandplejens fremtidige organisation  

 (ATFO), at det er indenrigsministeren, der ved flere lejligheder har påpeget,  

 »at der burde ske en reduktion i ressourceforbruget ved en reduktion i  

 personaleudgiften hovedsagelig ved, at antallet af børn pr. tandlæge over en  

 5-årig periode burde hæves til gennemsnitligt ca. 1.000 (dog under  

 hensyntagen til lokale forhold), . . . .« (s. 106-107).
 Derefter har arbejdsgruppen lagt denne forudsætning til grund for sit  

 arbejde.
Af et notat fra Tandlægernes Nye Landsforening fremgår det, at  

 ressourceforbruget pr. barn er faldet markant siden 1983 - et fald, som  

 sundhedsministeren ikke anfægter i sin kommentar til papiret.
Af  

 besvarelserne fra sundhedsministeren er det desuden umuligt at se, hvor stor  

 en del af de i den offentlige tandpleje anvendte ressourcer der er gået til  

 ældretandpleje.
Her anlægger ministeren et helt uunderbygget skøn.
Med hensyn til måden, hvorpå den forudsatte kommunale besparelse vil  

 fremkomme, er lovforslaget meget uklart og kan indebære yderst  

 uhensigtsmæssige konsekvenser.
Hvis det af ministeren forudsatte provenu skal  

 opnås, vil det enten skulle ske i form af en reduktion på 50 kr. pr. barn i  

 den kommunale tandpleje eller ved en uspecificeret (og senere udmøntet)  

 reduktion af det kommunale budget svarende hertil.
Hvis det første er tilfældet, vil der ske en uacceptabel nedskæring i de  

 kommuner, hvor man i forvejen har et meget lavt serviceniveau, mens andre  

 kommuner måske kan finde pengene inden for tandplejen.
Et særligt problem  

 rejser de kommuner, der slet ikke har kommunale tandklinikker.
Hvis der  

 skulle være blot lidt mening i denne økonomiske øvelse, måtte de kommuner,  

 der allerede har en lav service/høj produktivitet på dette område, vel  

 friholdes for nedskæringer.
Det vil så ikke give det forventede provenu til  

 staten.
Ikke mindst fordi behovet for ydelser på dette område er tæt  

 sammenhængende med de sociale forhold, er fastsættelse af en øvre grænse for  

 ressourceforbruget meningsløs og et uacceptabelt indgreb i den af regeringen  

 i andre sammenhænge så højt besungne kommunale frihed.
Hvis det andet er tilfældet, altså at den enkelte kommune selv kan udmønte  

 det reducerede bloktilskud, så har regeringen sagt med rene ord, at her er  

 tale om en konfiskation af bloktilskuddet.
Lovforslaget skaber dermed  

 præcedens for, at der fremover af regeringen kan lægges nærmest fiktive  

 normer for niveauet for en given aktivitet, hvorefter dette - i forhold til  

 regeringens normer - for høje gennemsnitlige aktivitetsniveau kan begrunde en  

 bloktilskudsreduktion.
Det er helt uacceptabelt.
