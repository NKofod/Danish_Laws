Betænkning afgivet af Miljø- og Fødevareudvalget den 10. maj 2017 Betænkning over Forslag til lov om ændring af lov om hold af dyr (Bemyndigelse til fastsættelse af regler om obligatorisk hygiejnekursus for visse personer, der håndterer svin, m.v.) [af miljø- og fødevareministeren (Esben Lunde Larsen)]:
1. Udvalgsarbejdet Lovforslaget blev fremsat den 15. marts 2017 og var til 1. behandling den 5. april 2017. Lovforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og miljø- og fødevareministeren sendte den 21. december 2016 dette udkast til udvalget, jf.
MOF alm. del  bilag 169. Den 15. marts 2017 sendte miljø- og fødevareministeren de indkomne høringssvar og et notat herom til udvalget.
Spørgsmål Udvalget har stillet 1 spørgsmål til miljø- og fødevareministeren til skriftlig besvarelse, som denne har besvaret.
2. Bidrag fra miljø- og fødevareministeren Miljø- og fødevareministeren har over for udvalget oplyst følgende:
Formålet med lovforslaget Med lovforslaget foreslås det at indføre en bemyndigelse til at fastsætte regler om deltagelse i et obligatorisk hygiejnekursus for visse personer, der håndterer levende svin.
 Kravet om gennemførelse af hygiejnekursus forventes at øge indsigten i effekten af hygiejne ved håndtering af svin og derved bidrage til at mindske risikoen for, at resistente bakterier fra stalden føres videre ud i samfundet, (afsnit 2.3) i aftalen om Handlingsplan for husdyr-MRSA, april 2015.
Miljø- og Fødevareministeriet har ved udarbejdelsen af lovforslaget lagt til grund, at hensigten bag initiativet om obligatorisk hygiejnekursus i Handlingsplan for husdyr-MRSA (afsnit 2.3) har været at sikre, at den relevante gruppe af personer, som håndterer svin, får adgang til viden om hygiejne og smittespredning.
Det har ikke været hensigten, at kurset skulle være adgangsgivende for at kunne arbejde med håndtering af levende svin.
Da det er adgangen til viden, som er det bærende element i initiativet, vurderes det ikke formålstjenligt at stille krav om, at kurset afsluttes med en eksamen.
 Kurset skal således være et vejledende kursus på linje med andre typer af kompetenceudvidende kurser uden afsluttende eksamen.
 Det er en grundlæggende forudsætning for lovforslaget, der implementerer initiativ (afsnit 2.3). i Handlingsplan for husdyr-MRSA, at kursets målgruppe er interesseret i og motiveret for at gennemføre kurset for at opnå en større indsigt i hygiejne ved håndtering af svin, idet det også er i disse personers egen personlige interesse at bidrage til at reducere smitte med husdyr-MRSA bl.a. for at forebygge smitte af deres egne pårørende.
Anvendelse af e-learningkurset på eksisterende uddannelser indenfor landbrugssektoren Det fremgår af bemærkningerne til lovforslaget (punkt 3.1.2, s. 5), at »Hygiejnekurset vil blive stillet vederlagsfrit til rådighed af SSIs MRSA-rådgivningstjeneste og vil ligge frit tilgængeligt på internettet.
Udover at tjene sit formål som obligatorisk kursus for de anførte medarbejdergrupper vil kurset således kunne indgå i den generelle rådgivningstjeneste og vil kunne benyttes af alle, som er interesserede i at tilegne sig nærmere kendskab til emnet.
Det vil desuden være muligt for andre, herunder uddannelsesinstitutioner, frit at benytte kurset som en del af deres undervisning.« Miljø- og Fødevareministeriet vurderer det anbefalelsesværdigt, at uddannelsesinstitutionerne, som udbyder uddannelser inden for landbrugssektoren, anvender e-learningkurset, og Miljø- og Fødevareministeriet vil derfor opfordre uddannelsesinstitutionerne til at indarbejde kurset som en del af undervisningen på de relevante uddannelser.
Det er væsentligt at bemærke, at Miljø- og Fødevareministeriet ikke kan pålægge uddannelsesinstitutionerne at integrere kurset i undervisningsforløb.
Frist for gennemførelse af kurset for nyansatte Det fremgår af bemærkningerne til lovforslaget (3.1.2, s. 5) at, »I reglerne, som fastsættes efter den foreslåede bemyndigelse, vil der blive fastsat en nærmere angiven frist for, hvornår de omfattede personer skal have gennemført kurset, for at virksomheden eller virksomhedsejeren lever op til kravet.« Det foreslås, at lovforslaget træder i kraft den 1. juli 2017. Herefter fastsættes regler, som udmønter den foreslåede bemyndigelsesbestemmelse i bekendtgørelsesform.
Denne bekendtgørelse forventes at træde i kraft den 1. januar 2018. Miljø- og Fødevareministeriet vil i reglerne i bekendtgørelsen fastsætte en nærmere angiven frist for, hvornår de omfattede personer skal have gennemført kurset, for at virksomheden eller virksomhedsejeren lever op til kravet.
Fristen fastsættes under hensyntagen til, at nuværende ansatte og nyansatte skal have rimelig tid til at kunne gennemføre kurset.
Idet e-learning er en fleksibel kursusform i forhold til tilrettelæggelse af virksomhedens øvrige arbejde, må det forventes, at kursusdeltagelse kan afvikles relativt hurtigt, hvilket taler for, at der fastsættes en kort frist for gennemførelse.
Fristen for, at nyansatte skal have gennemført kurset, vil i bekendtgørelsen blive fastsat til en måned (30 dage) fra første arbejdsdag i ansættelsen.
Evaluering af kurset Hygiejnekurset er et blandt i alt 22 initiativer i Handlingsplan for husdyr-MRSA.
Miljø- og Fødevareministeriet vurderer, at en evaluering af kurset, når det har været gennemført i en periode, er hensigtsmæssigt.
Miljø- og Fødevareministeriet vil evaluere kurset samtidig med de øvrige initiativer i handlingsplanen, idet en samlet evaluering af initiativerne inden udgangen af forligsperioden i 2018 vurderes mest udbytterig.
I denne evaluering af hygiejnekurset kan det bl.a. tages op, hvorvidt kursusformen bør suppleres med tilstedeværelseskursus.
 Kursusformen e-learning er fleksibel og giver derved mulighed for videreudvikling i takt med nyopstået viden og behov, herunder ved supplerende kursusmoduler.
3. Indstillinger Udvalget indstiller lovforslaget til vedtagelse uændret.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
René Christensen (DF) Pia Adelsteen (DF) fmd.
Ib Poulsen (DF) Orla Østerby (KF) Lise Bech (DF) Karina Due (DF) Erling Bonnesen (V) Kristian Pihl Lorentzen (V) Thomas Danielsen (V) Torsten Schack Pedersen (V) Anni Matthiesen (V) Hans Christian Schmidt (V) Carsten Bach (LA) Villum Christensen (LA) Mette Abildgaard (KF) Bjarne Laustsen (S) Lea Wermelin (S) nfmd.
Christian Rabjerg Madsen (S) Jesper Petersen (S) Kirsten Brosbøl (S) Simon Kollerup (S) Søren Egge Rasmussen (EL) Maria Reumert Gjerding (EL) Christian Poll (ALT) Roger Matthisen (ALT) Andreas Steenberg (RV) Ida Auken (RV) Trine Torp (SF) Pia Olsen Dyhr (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
