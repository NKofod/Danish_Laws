Ankestyrelsens principafgørelse A-18-07 om behandlingsudgifter - behandling uden for det offentlige behandlingssystem - psykoterapi - ventetid Resume:
Ventetid på behandling i offentligt regi betød ikke i sig selv, at behandlingsmulighederne inden for det offentlige kunne anses for udtømt.
Der måtte foretages en konkret vurdering af ventetidens længde sammenholdt med lidelsens karakter, nødvendigheden af at behandling blev iværksat med det samme samt sagens øvrige omstændigheder.
 Efter en konkret vurdering kunne der ikke ydes hjælp til psykoterapeutisk behandling på en privat klinik, da der var mulighed for behandling inden for det offentlige.
 Den omstændighed, at klageren på ansøgningstidspunktet havde været i et positivt behandlingsforløb på den private klinik, udelukkede ikke, at et gunstigt behandlingsforløb ville kunne iværksættes inden for det offentlige behandlingssystem.
 Kassation:
Principafgørelsen er afløst af en nyere afgørelse Love:
Lov om aktiv socialpolitik - lovbekendtgørelse nr. 1009 af 24. oktober 2005 - § 82 Sagsfremstilling:
Sagen drejede sig om en ung pige, der havde haft psykiske problemer i adskillige år og af den grund havde måttet opgive gymnasieuddannelsen.
Der havde været forsøgt behandling hos forskellige psykologer/psykiatere, men uden tilstrækkelig virkning.
 Ansøgers symptomer var navnlig tvangstanker, tvangshandlinger og depression.
 Kommunen gav i sommeren 2005 afslag på hjælp til behandling hos en privat psykolog, da behandlingsmulighederne inden for det offentlige behandlingssystem ikke skønnedes at være udtømt.
 Ansøger blev herefter gennem sin læge henvist til Rigshospitalets Angstklinik, men fravalgte i august 2005 denne mulighed, da der var ca. 1 års ventetid.
 Efter forværring af tilstanden i efteråret 2005 søgte ansøger selv behandling på den private klinik i februar 2006.
I marts 2006 var ansøger et par dage indlagt på en psykiatrisk afdeling, men blev udskrevet, da amtskommunen ikke kunne tilbyde relevant behandling.
Overlægen rådede ansøger til at fortsætte på den private klinik.
 Ansøger søgte på ny om hjælp til behandling på den private klinik i juni 2006. Kommunen gav afslag på hjælp efter aktivlovens § 82 og servicelovens dagældende § 86 (nu servicelovens § 102). Begrundelsen var, at de offentlige muligheder ikke var udtømt, da man bl.a. kunne få tilsvarende behandling på Rigshospitalets Angstklinik.
 Nævnet tiltrådte afgørelsen med henvisning til Ankestyrelsens praksis.
 Sagen blev behandlet i principielt møde til belysning af, hvornår der undtagelsesvis kunne ydes hjælp til behandling uden for det offentlige behandlingssystem, herunder betydningen af ventetid.
 Afgørelse:
 Ansøger havde ikke ret til hjælp til behandling i privat regi.
 Ankestyrelsen tog udgangspunkt i, at der kun undtagelsesvis kunne ydes hjælp efter lov om aktiv socialpolitik til sygebehandling uden for det offentlige behandlingssystem.
 Ankestyrelsen tog endvidere udgangspunkt i, at der var mulighed for behandling uden for det offentlige behandlingssystem, men at ansøger havde fravalgt dette tilbud på grund af den oplyste ventetid.
Ventetid på behandling i offentligt regi betød ikke i sig selv, at behandlingsmulighederne inden for det offentlige kunne anses for udtømt.
Der måtte foretages en konkret vurdering af ventetidens længde sammenholdt med lidelsens karakter, nødvendigheden af at behandling blev iværksat med det samme og i privat regi samt sagens øvrige omstændigheder.
Ansøger kunne ikke få hjælp fra behandlingens start i februar 2006, allerede fordi der normalt ikke kunne ydes hjælp til udgifter, som var påtaget inden ansøgningen til kommunen.
Ankestyrelsen lagde vægt på, at der ikke ved behandlingens begyndelse var beskrevet et akut behandlingsbehov, som ikke kunne afvente en henvendelse til kommunen, eventuelt med hjælp fra pårørende eller egen læge.
 Der kunne heller ikke ydes hjælp fra ansøgningstidspunktet, da behandlingsmulighederne inden for det offentlige ikke var udtømt.
Ankestyrelsen var opmærksom på det positive behandlingsforløb på den private klinik.
Ankestyrelsen var endvidere opmærksom på, at overlægen på den psykiatriske afdeling havde anbefalet fortsat behandling på klinikken, da amtskommunen ikke havde noget behandlingstilbud.
 Ankestyrelsen fandt dog ikke, at det hidtidige behandlingsforløb udelukkede, at et gunstigt behandlingsforløb ville kunne iværksættes i det offentlige system.
 Ankestyrelsen lagde desuden vægt på, at ansøgeren selv havde valgt at blive behandlet uden for det offentlige behandlingssystem.
 Ankestyrelsen tiltrådte således det sociale nævns afgørelse.
