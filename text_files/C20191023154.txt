Skrivelse om ændring af vejledning om selvstændig virksomhed i dagpengesystemet I vejledning nr. 9808 af 26. september 2018 om selvstændig virksomhed i dagpengesystemet foretages følgende ændringer:
1. I 3. afsnit under afsnittet Selskaber i vejledningen Til § 2 ændres »Et medlem, der har afgørende indflydelse på et selskab, anses for at drive selvstændig virksomhed med selskabet, hvis pågældende modtager løn fra selskabet.« til: »Et medlem, der modtager løn, udbetalt som A-indkomst fra et selskab, hvori medlemmet har afgørende indflydelse, anses for at drive selvstændig virksomhed med selskabet.
Et medlem, der har personligt arbejde med et selskab, men som ikke modtager løn, udbetalt som A-indkomst fra selskabet, skal også opfylde betingelsen om afgørende indflydelse i selskabet, for at aktiviteten skal anses for selvstændig virksomhed.« 2. Afsnittet Til stk. 2 i vejledningen Til § 3 affattes således:
»I bestemmelsen er der fastsat, hvor mange arbejdstimer, der skal forstås ved »meget begrænset omfang«.
Det følger heraf, at et medlem kan have personligt arbejde med en aktivitet, der anses for formueforvaltning, i 5 timer pr. måned.
Et medlem, der har personligt arbejde med en erhvervsmæssig aktivitet, der overstiger de 5 timer pr. måned, kan ikke anses for at have formueforvaltning.
I disse tilfælde vil der formentlig være tale om selvstændig virksomhed efter § 2.
 Det personlige arbejde med en erhvervsmæssig aktivitet, er ikke kun den direkte deltagelse i driften, men kan f.eks. også være en mere indirekte deltagelse gennem administrative funktioner eller bestyrelsesarbejde i virksomheden.
 Da udgangspunktet ved formueforvaltning er, at et medlem ikke har personligt arbejde forbundet med den erhvervsmæssige aktivitet ved formueforvaltning, vil vurderingen af, om der er tale om »meget begrænset omfang« være restriktiv.
 F.eks. vil der typisk ikke være tale om »meget begrænset omfang«, hvis et medlem direkte deltager i driften af en virksomhed, da alle medlemmets arbejdsopgaver, herunder også administrative funktioner, skal medregnes ved vurderingen.
Hvis et medlem f.eks. oplyser, at pågældende som revisor har faktureret for 5 timers arbejde pr. måned, vil det skulle indgå i vurderingen, at det må antages at medlemmet herudover må have haft administrative opgaver.
Det vil kunne betyde, at det samlede arbejde i virksomheden ikke kan anses for at være på højest 5 timer pr. måned.
Der stilles ikke krav om, at den erhvervsmæssige aktivitet er inden for en vis branche eller er af en vis karakter, jf. § 3, stk. 1, nr. 5, i bekendtgørelse om selvstændig virksomhed i dagpengesystemet.
Det er dog afgørende for vurderingen, om medlemmet ikke eller i meget begrænset omfang har personligt arbejde forbundet med aktiviteten.
