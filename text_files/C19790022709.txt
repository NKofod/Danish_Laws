(Om fagrækken og børnehaveklasser) (Til alle amtsråd, kommunalbestyrelser,  

 skolekommissioner, skolenævn, lærerråd og skoleledere uden for  

 København) Ved lov nr. 219 af 23. maj 1979 og lov nr. 257 af 8. juni 1979 er der  

 gennemført en række ændringer af lov nr. 313 af 26. juni 1975 om folkeskolen.  

 Ændringslovene er optrykt som bilag 1 og 2 til dette cirkulære.
 Der er i undervisningsministeriets cirkulære nr. 120 af 2. juli 1979  

 redegjort for den ændring af bestemmelserne i folkeskolelovens § 25 om  

 kommunernes befordringsforpligtelse, som er sket ved lov nr. 257 af 8. juni  

 1979. Ministeriet skal i dette cirkulære give nærmere oplysninger om de  

 øvrige ændringer af folkeskoleloven, som de to ændringslove indebærer.
1. Fagrækken (Lov nr. 219 af 23. maj 1979 (bilag 1)) a.
Historie.  Med ændringen af folkeskolelovens § 4, stk. 1, er  

 faget historie, der hidtil alene har været obligatorisk på 3.-7. klassetrin,  

 nu også et obligatorisk fag for eleverne på 8. og 9. klassetrin.
I konsekvens  

 heraf er lovens § 9, stk. 1, ændret, således at historie udgår af den række  

 af fag, som kommunerne kan tilbyde eleverne på de pågældende klassetrin  

 (valgfag). Faget er opretholdt som valgfag i 10. klasse.
 Ændringen træder i kraft samtidig for både 8. og 9. klassetrins  

 vedkommende, således at faget fra lovens ikrafttræden pr. 1. august 1980,  

 jfr. pkt. 3, er et obligatorisk fag for eleverne på begge klassetrin.
Faget historie vil på den ændrede vejledende timefordelingsplan, der vil  

 blive udsendt, jfr. pkt. c, blive opført med 2 ugentlige timer på 8. og 9.  

 klassetrin.
For at få plads til disse timer er folkeskolelovens § 16, stk. 2,  

 ændret, således at det maksimale ugentlige timetal for den obligatoriske  

 undervisning på 8. og 9. klassetrin er forhøjet fra 22 til 24 timer.
b.
Latin.  Efter ændringen af lovens § 4, stk. 2, kan der ikke  

 længere tilbydes eleverne undervisning i latin på 9. klassetrin, men der vil  

 i medfør af bestemmelsen i § 9, stk. 2, kunne tilbydes eleverne i 10. klasse  

 undervisning i latin.
Eleverne vil fortsat i henhold til § 12, stk. 5, kunne  

 indstille sig til folkeskolens afgangsprøve i faget, og undervisningen i  

 faget vil stadig i medfør af bestemmelserne i § 22, stk. 2 og 3, kunne være  

 fælles for elever fra flere skoler eller vil kunne tilrettelægges i  

 samarbejde med den kommunale ungdomsskole, således at eleverne om nødvendigt  

 henvises hertil.
 Lov om gymnasieskoler og studenterkursus er samtidig ændret, således at  

 kravet om latin som betingelse for optagelse i 1. gymnasieklasse på sproglig  

 linje er bortfaldet med virkning fra 1. august 1981.
c.
Ifølge folkeskolelovens § 16, stk. 1, nr. 1, fastsættes undervisningens  

 ordning, herunder timetallet for de enkelte fag, på undervisningsplanen for  

 den enkelte skole (timefordelingsplanen). Der skal således ske en ændring af  

 timefordelingsplanen som følge af ændringerne af fagrækken.
 Der vil senere blive udsendt meddelelse om ændring af  

 undervisningsministeriets vejledning af 16. september 1975 om udarbejdelse af  

 timefordelingsplaner i folkeskolen, herunder en ændret vejledende  

 timefordelingsplan.
På den ændrede vejledende timefordelingsplan vil det nuværende samlede  

 ugentlige timetal for eleverne på 30 ugentlige timer på 8. og 9. klassetrin  

 blive fastholdt.
Forøgelsen af timetallet til faget historie med 2 ugentlige  

 timer på 8. og 9. klassetrin vil blive modsvaret af en nedsættelse af  

 timetallet til den frivillige undervisning med 2 timer om ugen på hvert af de  

 to klassetrin.
Den enkelte elev vil dog fortsat kunne have op til 34  

 ugentlige timer, jfr. ministeriets cirkulære nr. 117 af 10. juni 1977 om  

 ændring af lov om folkeskolen.
d.
Idræt på 4. og 5. klassetrin.  På den vejledende plan vil i alt  

 4 ugentlige timer for eleverne i den frivillige undervisning (tilbudsfag og  

 valgfag) på 8. og 9. klassetrin blive erstattet med obligatorisk undervisning  

 i faget historie.
Timerne hertil fordeles med 2 timer på hvert af disse  

 klassetrin.
En ændring, hvorved den obligatoriske undervisning styrkes med et  

 givet timetal til eleverne på bekostning af et tilsvarende timetal i den  

 frivillige undervisning, medfører imidlertid generelt - på grund af  

 forskellen i gennemsnitlig holdstørrelse - en reduktion af  

 lærerskematimeforbruget.
Det har været en forudsætning for  

 timetalsomlægningen i forbindelse med lovændringen, at  

 lærerskematimeforbruget pr. klasserække på 1.-9. klassetrin kunne forblive  

 uændret ved anvendelse af den vejledende timefordelingsplan, og det har  

 endvidere været en forudsætning, at der skulle ske en styrkelse af faget  

 idræt.
Der vil derfor på den ændrede plan blive afsat yderligere 1 time til  

 faget idræt på 4. og 5. klassetrin.
e.
Der vil senere blive udsendt meddelelse om ændret vejledende forslag  

 til læseplan for faget historie.
2. Børnehaveklasser (lov nr. 257 af 8. juni 1979  

 (bilag 2)) a.
Efter ændringen af folkeskolelovens § 19, stk. 1, påhviler det  

 kommunen at oprette børnehaveklasser.  Efter forældrenes anmodning skal  

 et barn herefter optages i en børnehaveklasse i det kalenderår, hvor barnet  

 fylder 6 år, eller senere, jfr. ændringen af § 37, stk. 1.
Bestemmelsen i lovens § 37, stk. 2, om forpligtelsen til at tilbyde ledige  

 pladser til 5-årige er opretholdt ved lovændringen.
Der vil også fortsat  

 under de i § 38 nævnte betingelser kunne ske henvisning til børnehaveklasse  

 af børn, der er optaget i 1. klasse, hvis det efter optagelsen viser sig, at  

 barnet ikke er tilstrækkeligt udviklet.
b.
Børnehaveklasser er også efter lovændringen beregnet for de børn, der  

 det følgende år ventes at skulle begynde i 1. klasse ved den pågældende  

 skole.
Dog er der med ændringen af § 22, stk. 2, åbnet mulighed for, at  

 amtsrådet i særlige tilfælde kan tillade, at der i en skoles børnehaveklasser  

 optages børn fra flere skoledistrikter.  I København og på Frederiksberg  

 meddeles tilladelsen af kommunalbestyrelsen.
Muligheden for at give en sådan  

 tilladelse vil kun kunne anvendes i særlige tilfælde.
Der er med bestemmelsen  

 taget hensyn til, at der er skoler, der er for små til at have en  

 børnehaveklasse, og at der er større skoler, der lokalemæssigt ikke har plads  

 til en børnehaveklasse, medens andre skoler i kommunen har den fornødne  

 kapacitet.
Det forudsættes, at dispensationerne som regel vil være  

 tidsbegrænsede, idet dispensationsårsagerne i mange tilfælde vil kunne  

 afhjælpes over en periode.
En dispensation i henhold til § 22, stk. 2, er  

 uden betydning med hensyn til spørgsmålet om, ved hvilken skole et barn  

 senere skal optages i 1. klasse.
I det omfang det er muligt, bør der skabes  

 kontakt mellem børn, der er optaget i børnehaveklasse på en anden skole end  

 distriktsskolen, og deres senere skole.
Dette vil f. eks. kunne ske ved, at  

 børnene aflægger besøg i en 1. klasse på deres senere skole, og ved at de  

 lærere, som børnehaveklassebørnene skal have i 1. klasse, besøger  

 børnehaveklassen.
Undervisningsministeriet vil i en periode på 5 år fra lovens ikrafttræden  

 følge udviklingen på området.
Med henblik herpå skal man anmode om, at  

 amtsrådene og Københavns og Frederiksberg kommunalbestyrelser i tiden indtil  

 31. juli 1985 indsender indberetninger om de meddelte tilladelser til  

 undervisningsministeriet, direktoratet for folkeskolen, folkeoplysning,  

 seminarier m. v., Frederiksholms Kanal 26, 1220 København K.
3. Ikrafttrædelsestidspunkt Ændringerne vedrørende fagrækken og børnehaveklasser træder i kraft den  

1. august 1980.  Dog har ændringen af § 22, stk. 2, hvorefter  

 amtsrådet, i København kommunalbestyrelsen, i særlige tilfælde kan tillade,  

 at der i en skoles børnehaveklasser optages børn fra flere skoledistrikter,  

 virkning fra 1. august 1979.
Der er ved § 2, stk. 2, i lov nr. 257 af 8. juni 1979 åbnet mulighed for,  

 at undervisningsministeriet i en overgangsperiode indtil 31. juli 1984 i  

 særlige tilfælde kan dispensere fra kravet om oprettelse af børnehaveklasser.  

 Baggrunden for bestemmelsen er, at det især af lokalemæssige grunde vil være  

 vanskeligt for nogle kommuner allerede fra lovens ikrafttræden at opfylde  

 kravet om oprettelse af børnehaveklasser.
Ansøgninger om dispensation, der  

 bedes bilagt en plan for, hvornår der vil kunne oprettes børnehaveklasser ved  

 den pågældende skole, indsendes til undervisningsministeriet, direktoratet  

 for folkeskolen, folkeoplysning, seminarier m. v., Frederiksholms Kanal 26,  

 1220 København K.
Udtalelser fra skolekommissionen og fælleslærerrådet  

 vedlægges ansøgningen.
Ansøgningen indsendes gennem amtsrådet, der skal  

 udtale sig om ansøgningen.
Undervisningsministeriet, den 19.  

 december 1979 P.M.V.
V.
Hammer /Birte Pinstrup Bilag 1 Lov nr. 219 af 23. maj 1979 om ændring af lov om folkeskolen.
 (Om fagrækken).
(Udelades her) Bilag 2 Lov nr. 257 af 8. juni 1979 om ændring af lov om folkeskolen.
 (Om børnehaveklasser m. v.).
