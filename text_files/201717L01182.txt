Ændringsforslag stillet den 31. maj 2018 uden for betænkningen Ændringsforslag til 2. behandling af Forslag til lov om nedsættelse af statstilskuddet til kommuner som følge af indtægter fra parkering [af økonomi- og indenrigsministeren (Simon Emil Ammitzbøll-Bille)]:
Ny paragraf Af økonomi- og indenrigsministeren:
 7) Efter § 3 indsættes som ny paragraf:
»§ 03. Økonomi- og indenrigsministeren kan efter ansøgning reducere nedsættelsen af statstilskuddet til en kommune efter § 1 for kommunens omkostninger til afskrivning og forrentning af anlægskapital vedrørende parkeringsanlæg, som er taget i brug inden den 2. maj 2018 eller tages i brug i perioden 2018-2020, hvis kommunen før den 2. maj 2018 har indgået bindende kontrakt om opførelse af parkeringsanlægget.« [Reduceret nedsættelse som følge af omkostninger til afskrivning og forrentning af parkeringsanlæg] Til § 4 8) Efter »parkeringsafgifter« indsættes ordene: »samt omkostninger til afskrivning og forrentning af anlægskapital vedrørende parkeringsanlæg«.
[Hjemmel til at fastsætte de nærmere regler om opgørelse af afskrivning og forrentning af anlægskapital vedrørende parkeringsanlæg] Bemærkninger Til nr. 7 Der kan være kommuner, der er i den situation, at de har iværksat større investeringer på parkeringsområdet  og indgået bindende kontrakt herom  i forventning om at de fremover ville kunne fradrage afskrivning og forrentning af investeringen i deres modregning efter de hidtil gældende regler.
Dette ændringsforslag indebærer, at disse kommuner får mulighed for at få nedsat deres modregning svarende til omkostningerne til afskrivning og forrentning af parkeringsanlæg.
Denne mulighed omfatter afskrivning og forrentning af kommunens nuværende parkeringsanlæg og afskrivning og forrentning af planlagte investeringer, som tages i brug i perioden 2018-2020, og hvor kommunen har indgået bindende kontrakt inden fremsættelsen af dette lovforslag, dvs. den 2. maj 2018.
 Hermed vil kommuner kunne få et fradrag for allerede iværksatte investeringer i parkeringsanlæg, og fremadrettet vil kommuners nettoindtægter således kunne anvendes til at dække kommunernes udgifter til drift og nye investeringer på parkeringsområdet.
 Dette ændringsforslag erstatter ændringsforslag nr. 2 i Social-, Indenrigs- og Børneudvalgets betænkning af 29. maj 2018.
Til nr. 8 I § 4 foreslås det, at økonomi- og indenrigsministeren får hjemmel til at fastsætte de nærmere regler om opgørelse af indtægter fra parkeringsbilletter og parkeringsafgifter.
Det kan herunder præciseres, hvilke indtægter der skal medregnes.
 Dette ændringsforslag indebærer, at denne hjemmel udvides, således at ministeren også kan fastsætte regler om opgørelse af omkostninger til afskrivning og forrentning af anlægskapital vedrørende parkeringsanlæg.
Det skyldes, at ændringsforslag nr. 7 indebærer, at kommunerne får mulighed for at få nedsat deres modregning svarende til omkostningerne til afskrivning og forrentning af parkeringsanlæg.
Denne mulighed omfatter afskrivning og forrentning af kommunens nuværende parkeringsanlæg og afskrivning og forrentning af planlagte investeringer, som tages i brug i perioden 2018-2020, og hvor kommunen har indgået bindende kontrakt inden fremsættelsen af dette lovforslag, dvs. den 2. maj 2018.
Der kan derfor være behov for at fastsætte nærmere regler om afskrivning og forrentning af disse parkeringsanlæg.
Reglerne vil blive fastsat i overensstemmelse med reglerne herom i kapitel 8 i budget- og regnskabssystem for kommuner.
 Dette ændringsforslag erstatter ændringsforslag nr. 5 i Social-, Indenrigs- og Børneudvalgets betænkning af 29. maj 2018.
