Skriftlig fremsættelse (11. december  

 2002) Fødevareministeren Herved tillader jeg mig for Folketinget at  

 fremsætte:
Forslag til lov om ændring af lov om jordbrugets  

 anvendelse af gødning og om plantedække (Forenkling af  

 gødningsplanlægning) (Lovforslag nr.
L 110).
Lovforslaget fremsættes med henblik på at  

 lette de administrative byrder for jordbrugerne og for at undgå  

 dobbeltarbejde i tilknytning til hektarstøtteordningen og  

 reglerne om anvendelse af gødning og om plantedække.
Forslaget  

 fremsættes som et led i »Regeringens handlingsplan for regelforenkling  

 og administrative lettelser«.
Ved bl.a. at ændre kravene i § 21 i den  

 gældende lov, således at der ikke længere skal udarbejdes  

 selvstændig markplan og gødningsplan, skabes der mulighed for at  

 kombinere jordbrugsvirksomhedernes indberetninger af markoplysninger i  

 ansøgningen om hektarstøtte med kravene om udarbejdelse af  

 mark- og gødningsplaner i en fælles indberetning.
Med  

 lovændringen kan jordbrugere således samle indberetninger, der i  

 dag er fordelt over flere blanketter med 3 forskellige tidsfrister, til  

 én indberetning med én frist.
Reglerne om jordbrugets  

 anvendelse af gødning og om plantedække videreføres  

 uændret, idet planlægningskravene dog lempes.  

 Jordbrugsvirksomhederne skal imidlertid fortsat indsende  

 gødningsregnskab.
Det skønnes, at ca. 51.000  

 jordbrugsvirksomheder, der indsender ansøgning om hektarstøtte,  

 fremover kan undlade at udarbejde særskilte mark- og  

 gødningsplaner.
Jordbrugsvirksomheder, som ikke producerer eller forbruger  

 husdyrgødning eller forarbejdet husdyrgødning, vil fremover  

 få tilsendt et gødningsregnskab fortrykt med alle  

 nødvendige oplysninger.
Det kan ske ved at udvide de oplysninger, som  

 Fødevareministeriet i dag fortrykker, med oplysning om virksomhedens  

 kvælstofkvote inden gødningsregnskaberne udsendes til  

 jordbrugsvirksomhederne.
Det er hensigten at give husdyrproducenter mulighed for at  

 indberette oplysningerne om husdyrholdet elektronisk forud for indkaldelse af  

 gødningsregnskaberne, eksempelvis i forbindelse med elektronisk  

 indsendelse af den fælles indberetning.
Ved indberetning forud for  

 indkaldelsen af gødningsregnskabet vil de maskinelle beregninger af  

 kvælstof i husdyrgødning give virksomhederne overblik over, hvor  

 meget kvælstof i handelsgødning, der kan udbringes indenfor  

 virksomhedens kvælstofkvote.
Dertil kommer, at indberetning af  

 oplysninger om husdyrhold forud for indkaldelse af gødningsregnskab  

 også gør det muligt at udsende et fuldstændigt fortrykt  

 gødningsregnskab til husdyrproducenterne.
Da  

 besætningsstørrelsen for mange jordbrugere er forholdsvis  

 konstant, er det endvidere tanken, at jordbrugere på sigt kun skal  

 foretage indberetning, hvis der sker ændringer i besætningens  

 størrelse og/eller sammensætning.
 Idet jeg i øvrigt henviser til lovforslagets  

 bemærkninger, anbefales det til Folketingets velvillige behandling.
