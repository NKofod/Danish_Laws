 Herved bekendtgøres lov nr. 188 af 30. april 1948 om  

 velfærdsforanstaltninger for søfarende, som ændret ved lov nr. 84 af 31.  

 marts 1958, lov nr. 161 af 27. maj 1964, lov nr. 105 af 25. marts 1971, lov  

 nr. 221 af 18. maj 1977, lov nr. 630 af 21. december 1983, lov nr. 857 af 23.  

 december 1987 og lov nr. 220 af 13. april 1988. Den bekendtgjorte lovtekst  

 gælder først fuldt ud fra den 1. januar 1989.
 § 1.  Industriministeren bemyndiges til at nedsætte et  

 velfærdsråd for handelsflåden med den opgave at varetage og fremme sådanne  

 foranstaltninger i ind- og udland vedrørende søfarendes velfærd under ophold  

 i havn, som måtte skønnes formålstjenlige og ønskelige, eller som er  

 nødvendige til opfyldelse af de henstillinger, der indeholdes i den af den  

 XXI. internationale arbejdskonference i 1936 vedtagne rekommendation angående  

 søfolks velfærd i havn.
Stk. 2.  Velfærdsrådet kan selvstændigt tage initiativ  

 til iværksættelse af foranstaltninger af den nævnte art og kan til dette  

 formål i fornødent omfang rette henvendelse til eller træde i samarbejde med  

 andre myndigheder, organisationer el.lign., herunder de velfærdsmyndigheder,  

 der er eller måtte blive oprettet for søfarende i andre lande.
Endvidere er  

 Velfærdsrådet rådgivende organ for ministeren i alle spørgsmål vedrørende  

 søfarendes velfærd under ophold i havn.
§ 2.  Velfærdsrådet består af en af ministeren udnævnt  

 formand samt et af ministeren nærmere fastsat antal medlemmer, omfattende  

 repræsentanter for rederne, de søfarende samt private institutioner, der  

 arbejder for søfolks velfærd.
De pågældende repræsentanter vælges efter derom  

 af ministeren nærmere fastsatte regler af organisationer for redere og for  

 søfarende samt af almindelig anerkendte foreninger eller institutioner, der  

 på frivilligt grundlag udfører et humanitært velfærdsarbejde for søfarende.  

 Rådets forretningsorden fastsættes af ministeren.
§ 3.  De til Velfærdsrådets virksomhed fornødne midler  

 tilvejebringes ved en afgift af 200 øre pr. dag for hver med dansk  

 handelsskib eller -fartøj forhyret søfarende - herunder skibsførere i sådanne  

 skibe og fartøjer - der er forsikret mod følger af ulykkestilfælde i henhold  

 til gældende lovgivning om arbejdsskadeforsikring.
Afgiften udredes med 50  

 øre pr. dag af den søfarende, 50 øre af rederen og 100 øre af statskassen.
Stk. 2.  Industriministeren fastsætter nærmere regler  

 for afgiftens opkrævning og kan herunder pålægge rederen at tilbageholde det  

 den søfarende påhvilende afgiftsbeløb i hyren.
I mangel af rettidig betaling  

 kan det den søfarende og rederen påhvilende afgiftsbeløb inddrives ved  

 udpantning.
 § 4.  Velfærdsrådet disponerer selvstændigt over de i  

 medfør af § 3 tilvejebragte midler eller andre midler, der måtte blive  

 stillet til rådighed.
 Stk. 2.  Rådets indtægter og udgifter optages på de  

 årlige finanslove og statsregnskaber, men holdes i øvrigt afsondrede fra  

 statskassen.
Stk. 3.  Rådets regnskaber revideres af Rigsrevisor (*  

 1) og decideres af industriministeren.
Udgifterne ved rådets administration  

 afholdes ved bevilling på de årlige finanslove.
 § 4 a.  Henlægger industriministeren sine beføjelser  

 efter loven til Søfartsstyrelsen, kan ministeren fastsætte regler om  

 klageadgangen, herunder at klager ikke kan indbringes for højere  

 administrativ myndighed.
 § 5.  Denne lov, der ikke gælder for Færøerne, træder  

 i kraft straks, dog således, at beregningen af den i § 3 omhandlede afgift  

 sker fra 1. juli 1948 at regne.
 Lov nr. 857 af 23. december 1987 indeholder følgende  

 ikrafttrædelsesbestemmelse:
 § 16.  Loven træder i kraft den 1. januar 1988.
 Lov nr. 220 af 13. april 1988 (* 2) indeholder følgende  

 ikrafttrædelsesbestemmelse:
 § 2.  Loven træder i kraft den 1. januar 1989.
Industriministeriet, den 29. september  

 1988 NILS WILHJELM /Torben Ginnerup (* 1) Jf. lov nr. 321 af 26. juni 1975 om revision af statens regnskaber  

 m.m.
 (* 2) Herved ændres afgiften fra 120 øre pr. dag til 200 øre pr. dag.  

 Rederens og den søfarendes andel ændres fra 30 øre pr. dag, til 50 øre pr.  

 dag, mens statens andel ændres fra 60 øre pr. dag til 100 øre pr. dag.
