Vedligeholdelse ctr. forbedring Reference:
SL § 6, stk. 1, litra a AL § 2, stk. 6 A A/S klagede for skatteåret 1996/97 over, at skatteankenævnet  

 ikke havde godkendt fradrag for vedligeholdelsesudgift på bil, 120.378  

 kr., men havde medregnet beløbet i den afskrivningsberettigede  

 værdi af bilen, og ansat denne til 65.219 kr.
 Det fremgik af sagens oplysninger, at selskabet den 6. december 1993  

 købte en bil af mærket Daimler Double Six fra 1976, som herefter  

 blev stillet til rådighed for hovedaktionærens  

 ægtefælle, der var ansat i selskabet.
 Ved købet oplyste sælgeren, at bilen havde kørt 93.000  

 km, og der blev givet 3 måneders 100 pct. reklamationsret på  

 motor, gearkasse og bagtøj samt sikkerhedsmæssige mangler, og 6  

 måneders reklamationsret på klimaanlæg.
I august 1994, under en tur i udlandet, blev det opdaget, at bilens motor  

 manglede kompression på første og femte cylinder.
Ved  

 hjemkomsten afgav sælgeren tilbud på reparation af motoren for  

 19.000 kr.
Der foregik herefter en del korrespondance mellem selskabet og  

 sælgeren om placeringen af ansvaret for manglerne.
Der blev ikke  

 opnået enighed herom, og selskabet overvejede at anlægge sag mod  

 sælgeren, men opgav dette, da det efter bevisets stilling blev anset  

 for vanskeligt at bevise, at den manglende kompression havde foreligget  

 på købstidspunktet.
 Selskabet indleverede i maj 1995 bilen til reparation hos en autoriseret  

 forhandler, hvor bilens motor for 120.738 kr. blev udskiftet med en  

 fabriksrenoveret brugt motor, idet denne forhandler ikke fandt, at reparation  

 af enkelte cylindre ville være forsvarlig.
 Klagerens revisor havde fremlagt en skrivelse fra importfirmaet, hvor  

 bilen den 3. juni 1997 var vurderet til en pris af 45.000 kr.
I selskabets selvangivelse for 1995 var udgiften på 120.738 kr.  

 fratrukket som driftsudgift.
Afskrivninger på bilen var selvangivet med  

 29.106 kr., beregnet som 30 pct. af den skattemæssige saldoværdi  

 pr. 1. januar 1995.
Skatteankenævnet havde ikke godkendt fradrag for udgiften på  

 120.738 kr. men havde medregnet beløbet i den afskrivningsberettigede  

 værdi af bilen, jf. afskrivningslovens § 2, hvorefter afskrivninger  

 på bilen var ansat til 65.219 kr.
Som begrundelse herfor havde  

 nævnet anført, at den omhandlede udgift kun var  

 fradragsberettiget i det omfang, bilen ikke var sat i en bedre stand, end  

 tilfældet var på det tidspunkt, hvor A A/S erhvervede bilen.  

 Nævnet havde herved henvist til  statsskattelovens § 6, stk. 1, litra  

 e, og Højesterets dom af 31. oktober 1958, offentliggjort i Ugeskrift  

 for Retsvæsen 1958.1173 H, hvoraf fremgik, at vedligeholdelse i  

 skatteretlig sammenhæng forelå, hvor der var tale om genopretning  

 af den forringelse, der var sket i den nuværende ejers ejertid.  

 Nævnet havde herefter anset udgiften til ilæggelse af motor for  

 en forbedringsudgift, idet der var lagt vægt på, at manglende  

 kompression på cylinderne næppe kunne henføres til A A/S's  

 benyttelse af bilen i perioden fra 6. december 1993 til august 1994 men  

 måtte henføres til den tidligere ejers ejertid.
Der var henset  

 til, at bilen var fra 1977, og at det fremgik af brev til sælgeren af  

 22. august 1994, at bilen ikke havde fået udskiftet bremsevæske i  

 over 3 år.
Efter nævnets opfattelse indicerede dette en  

 dårlig udført service på bilen i den tidligere ejers tid,  

 som alt andet lige måtte antages at have medført øget  

 slitage på både bil og motor.
Klagerens repræsentant havde over for Landsskatteretten principalt  

 nedlagt påstand om, at der godkendtes fradrag for udgiften på  

 120.738 kr.
Til støtte for påstanden havde repræsentanten  

 anført, at udgiften måtte anses for en vedligeholdelsesudgift,  

 idet bilen ikke kunne anses for at være tilført en  

 værditilvækst ved at der, efter at bilen havde kørt i 1  

 1/2 år efter købet, blev ilagt en renoveret brugt motor.  

 Repræsentanten havde herved henvist til, at sælgeren ved  

 købet oplyste, at en 12 cylinders motor, som den bilen oprindelig var  

 udstyret med, burde have holdt i yderligere en årrække.  

 Repræsentanten havde endvidere anført, at der ikke var tale om,  

 at bilen var købt som et vrag, der efterfølgende skulle  

 istandsættes.
 Subsidiært havde repræsentanten nedlagt påstand om, at  

 der blev foretaget en fordeling af udgiften i en vedligeholdelses- og en  

 forbedringsdel, eventuelt i forholdet 50:50, svarende til den fordeling, som  

 nævnet havde foretaget ved fastsættelsen af værdi af fri  

 bil hos den ansatte, hvilken ansættelse, den ansatte dog havde  

 påklaget.
 Landsskatteretten udtalte:
 Landsskatteretten bemærkede, at fradragsberettigede  

 vedligeholdelsesudgifter var udgifter, der var en følge af almindelig  

 slid og ælde i ejertiden.
Landsskatteretten fandt ikke, at der var grundlag for at antage, at  

 udskiftningen af bilens motor alene skulle bringe bilen i den stand, den var  

 i på købstidspunktet.
Retten fandt derfor, at udgiften  

 måtte anses for en kombineret vedligeholdelses- og forbedringsudgift,  

 og at fordelingen i mangel af nærmere oplysninger herom skulle  

 foretages ud fra et skøn.
 Landsskatteretten fandt, at den del af den samlede reparationsudgift,  

 hvorved der var tilført bilen en forbedring, passende kunne  

 ansættes til 50 pct.
 Landsskatteretten fandt herefter, at selskabet var berettiget til at  

 foretage fradrag for udgift til vedligeholdelse af bil, jf. statsskattelovens  

 § 6, stk. 1, litra a, med 50 pct. af 120.738 kr. = 60.369 kr, mens den  

 resterende del af udgiften, 60.369 kr., blev tillagt bilens  

 afskrivningsberettigede værdi som forbedring, jf. afskrivningslovens §  

 2, stk. 6.
 Den påklagede ansættelse blev ændret i overensstemmelse  

 hermed.
