Skriftlig fremsættelse (2. december 1999) Økonomiministeren (Marianne Jelved):
 Herved tillader jeg mig for Folketinget at  

 fremsætte:
 Forslag til Lov om ændring af lov om tilsyn med  

 firmapensionskasser, lov om Lønmodtagernes Dyrtidsfond, lov om  

 Arbejdsmarkedets Tillægspension og lov om sikring mod følger af  

 arbejdsskade. (Ændring af ledelsesbestemmelser, regnskabsår  

 m.v.).
(Lovforslag nr.
L 116).
Der sker med lovforslaget en øget harmonisering og  

 regelforenkling.
Således harmoniseres reglerne for firmapensionskassers  

 fastlæggelse af regnskabsperiode med reglerne for de øvrige  

 virksomheder i den finansielle sektor, ligesom firmapensionskassers frist for  

 afholdelse af generalforsamling bringes i overensstemmelse med reglerne for  

 forsikringsselskaber og tværgående pensionskasser.
Det er vigtigt, at aktuaren ikke bliver stillet i en  

 uheldig interessekonflikt mellem varetagelse af medlemmernes og virksomhedens  

 interesser.
Med lovforslaget sikres det derfor, at den godkendte aktuar som  

 kontrolorgan er uafhængig af såvel pensionskassens ledelse som af  

 den virksomhed, hvortil pensionskassen er knyttet.
 Endvidere lempes reglerne for finansielle virksomheders,  

 herunder firmapensionskassers, ATP's, AES's og LD's mulighed for at  

 udøve bestemmende indflydelse i ikke-finansielle virksomheder,  

 således at to finansielle virksomheder tilsammen kan udøve  

 bestemmende indflydelse.
 Endelig præciseres bestemmelsen om Finanstilsynets  

 adgang til at foretage inspektioner uden retskendelse.
 Med disse bemærkninger og idet jeg i øvrigt  

 henviser til lovforslaget og bemærkningerne til dette, skal jeg  

 anbefale forslaget til det høje Tings velvillige behandling.
