Nr BR 5 Beretning over den af energiministeren den 23. maj 1990 afgivne  

 redegørelse i henhold til § 6, stk. 1, i lov nr. 293 af 10. juni 1981 om  

 anvendelse af Danmarks undergrund   

 Nr 5 1989-90, 1. samling Afgivet af Det Energipolitiske Udvalg Afgivet: 19900429 Udvalget har fra energiministeren modtaget en redegørelse i henhold til  

 undergrundslovens § 6, stk. 1, om 3 tilladelser til efterforskning og  

 indvinding af olie og naturgas, som ministeren agter at tildele.
Redegørelsen  

 er medtaget som bilag 1 til denne beretning.
Udvalget har endvidere fra energiministeren modtaget en skrivelse af 23.  

 februar 1990 om to ansøgninger om tilladelser til efterforskning og  

 indvinding, som ministeriet modtog efter afholdelsen af 3. udbudsrunde.
I  

 forbindelse med denne skrivelse stillede udvalget et spørgsmål.
Skrivelsen  

 samt spørgsmålet og ministerens besvarelse heraf, dateret den 26. marts 1990,  

 er medtaget som bilag 2 til denne beretning.
 Udvalget har i sin behandling af sagen baseret sig på ministerens  

 redegørelse af 26. oktober 1988 i henhold til undergrundslovens § 12, stk. 2,  

 om vilkår m.v. for 3. udbudsrunde samt på ovennævnte skrivelse af 23. februar  

 1990 og på ministerens besvarelse af udvalgets spørgsmål.
 Udvalget har ved behandlingen af sagen noteret sig, at der med tildelingen  

 af de to centralgravslicenser skabes et væsentlig bedre grundlag for en  

 afklaring af ressourcegrundlaget i de pågældende grænseområder samt for en  

 hensigtsmæssig udnyttelse heraf.
 Udvalget har endvidere noteret sig, at de økonomiske vilkår i de to  

 centralgravslicenser, nr. 1/90 og 3/90, er mere fordelagtige for staten end  

 de vilkår, der gælder for de tilladelser, der udstedtes i 3. udbudsrunde.
 Herefter tilkendegiver et flertal (udvalget med undtagelse af  

 Fremskridtspartiets medlem), at man kan tage ministerens redegørelse til  

 efterretning.
Et mindretal inden for flertallet (Centrum-Demokraternes medlem af  

 udvalget) ønsker at tilføje, at mindretallet dog finder det kritisabelt, at  

 udvalget ikke har haft mulighed for at drøfte de generelle retningslinjer for  

 koncessionsforhandlingerne, jf. undergrundslovens § 12, stk. 2, idet specielt  

 den ene tilladelse adskiller sig fra de vilkår, der blev fastlagt ved 3.  

 udbudsrunde.
Mindretallet frygter, at der med den valgte fremgangsmåde er  

 åbnet mulighed for, at man ved at udbyde den resterende del af undergrunden i  

 små områder kan undgå en generel 4. udbudsrunde, hvorved Energiudvalget i  

 praksis er sat uden for indflydelse i forbindelse med yderligere udvindinger  

 i den danske undergrund.
 Et mindretal (Fremskridtspartiets medlem af udvalget) tilslutter  

 sig ikke den af energiministeren afgivne beretning og ønsker at  

 tilkendegive følgende utilfredshed:
 Det såkaldte restområde omkring Gert-fundet i blok 5603/28 burde have  

 været overdraget betingelsesløst til DUC.
 DUC har dygtigt og professionelt sikret Danmark en stor  

 olieefterforskningsindustri samt tilførsel af meget væsentlige energimængder  

 til det danske samfund.
 Det er naivt at tro, at staten direkte eller indirekte i form af DOPAS'  

 deltagelse på 20 pct. i blok 5603/28 kan gøre arbejdet den mindste smule  

 bedre - tværtimod.
Folketinget skal i 1990'erne bruge kræfterne på at lægge de flest mulige  

 opgaver ud til private.
Hver gang en ny opgave opstår, skal kræfterne bruges  

 på at søge opgaven løst i privat regi.
Statens (DOPAS') deltagelse i dette  

 projekt er et fejlskud.
 Fremskridtspartiet kan kun håbe, at den erfarne DUC-deltagelse kan sikre  

 projektets succes.
 P. u. v.
Duetoft formand Bilag 1 Energiministeriet Den 23. maj 1990 Energiministerens forelæggelse for Folketingets Energipolitiske Udvalg  

 i henhold til undergrundslovens § 6, stk. 1, vedrørende tildeling af  

 koncessioner i blokkene 5604/18, 5604/23 og 24 samt 5603/28 1. Indledning Energiministeriet har til hensigt at meddele tre tilladelser til  

 efterforskning og indvinding: to til Statoil-konsortiet og een til DUC.
Den  

 følgende redegørelse afgives i henhold til undergrundslovens § 6, stk. 1,  

 hvorefter tilladelser til efterforskning og indvinding af olie og naturgas  

 meddeles, efter at sagen har været forelagt Folketingets Energipolitiske  

 Udvalg.
2. Ansøgningerne 2.1. Statoil-ansøgningen Som oplyst i Energiministeriets skrivelse af 23. februar 1990 til Det  

 Energipolitiske Udvalg samt i besvarelsen af udvalgets spørgsmål af 26. marts  

 1990 modtog Energiministeriet i december 1989 og januar 1990 ansøgninger om  

 tilladelse til efterforskning og produktion af kulbrinter fra henholdsvis  

 Statoil-konsortiet og DUC.
Begge ansøgninger vedrørte en del af blok 5604/18  

 i Centralgraven, og Statoil-konsortiets ansøgning omfattede herudover en  

 koblingsblok uden for Centralgraven.
 Energiministeriet orienterede i februar 1990 de danske rettighedshavere om  

 ansøgningerne og opfordrede dem samtidig til at tilkendegive deres eventuelle  

 interesse i at søge om koncession på det pågældende område i Centralgraven  

 samt eventuelle koblingsområder.
Som den eneste tilkendegav Agip-konsortiet en sådan interesse, men inden  

 den fastsatte ansøgningsfrists udløb den 28. marts 1990 meddelte konsortiet,  

 at man alligevel ikke agtede at indsende en ansøgning.
Senere meddelte  

 DUC-konsortiet, at man ikke ønskede at følge den tidligere indsendte  

 ansøgning op.
Energiministeriet har siden ført forhandlinger med  

 Statoil-konsortiet om det pågældende område.
2.2. DUC-ansøgningen I forbindelse med tilrettelæggelsen af 3. udbudsrunde drøftedes bl.a.  

 spørgsmålet om udbud af det omstridte såkaldte restområde omkring Gert-fundet  

 i blok 5603/28, jf. energiministerens brev af 18. november 1988 til Det  

 Energipolitiske Udvalg samt ministerens besvarelse af udvalgets spørgsmål 4  

 og 5 i forbindelse med fremlæggelsen af § 12, stk. 2-redegørelsen for 3.  

 udbudsrunde.
Brevet samt spørgsmålene og deres besvarelse indgår som bilag I  

 og II i udvalgets beretning af 6. december 1988 over redegørelsen.
 Det pågældende område blev udbudt i 3. udbudsrunde, uden at det  

 resulterede i en tildeling, selv om det var kendt, at området muligvis rummer  

 en del af Gert-fundet.
I forbindelse med skriftudvekslingen i den af DUC rejste voldgiftssag om  

 afgrænsning af Gert-fundet har spørgsmålet om koncession til området været  

 drøftet mellem Energiministeriet og A.
P.
Møller.
Som resultat af disse  

 drøftelser er der opnået enighed om en løsning, der indebærer, at  

 voldgiftssagen hæves, samt at DUC på moderne koncessionsvilkår tildeles  

 restområdet i blok 5603/28, hvor Gert-fundet er beliggende.
3. De ansøgte områder 3.1. Statoil-ansøgningen Ansøgningen fra Statoil vedrører dels et område i blok 5604/18  

 (»Pizza«) i Centralgraven, dels blokkene 5604/23 og 24  

 (»Frida«) umiddelbart øst for Statoil-konsortiets 7/86-tilladelse  

 og uden for Centralgravsområdet.
De to områder dækker henholdsvis 6,5 km2 og  

 430,5 km2.
Blok 5604/18 forventes at rumme en del af en struktur, der strækker sig  

 fra det tilstødende norske område ind over både blok 5604/18, Statoils  

 7/86-tilladelse og DUC's område omkring Harald-feltet.
På denne struktur,  

 kaldet Lulita-strukturen, blev der af operatøren på den norske side, Shell  

 Norway, i blok 3/7 med boringen 3/7-4 i december 1989 gjort et fund af gas og  

 kondensat.
3.2. DUC-ansøgningen Den påtænkte tilladelse til DUC omfatter hele det ikke-koncessionsbelagte  

 restområde i blok 5603/28, i alt ca. 30 km2. Hele det omstridte område, som  

 DUC har ønsket tilbageført til det afgrænsede område omkring Gert-feltet, vil  

 således være dækket af tilladelsen, på nær et beskedent område i blok  

 5603/27. Dette lille område, som er beliggende mellem Gert-afgrænsningen og  

 DUC's 3. runde-tilladelse, nr. 10/89, agtes af praktiske grunde tildelt DUC  

 som en udvidelse af 3. runde-tilladelsen.
4. Rettighedshaverne Den procentvise fordeling af andele i rettighedshaverkonsortierne i  

 efterforskningsfasen fremgår af nedenstående tabeller.
Det bemærkes, at BHP  

 Petroleum Inc., som er rettighedshaver i Statoil-konsortiets tilladelse nr.  

 7/86 fra 2. runde, ikke har ønsket at deltage i konsortiets nye tilladelser.
 DOPAS' andel er sammensat af en 20-pct.-andel, som er båret i  

 efterforskningsfasen, samt en betalende andel på 5,316 pct.
(*) BHP Petroleum Inc. har heller ikke ønsket at deltage i eventuelle  

 boreaktiviteter i den del af tilladelse 7/86, der vedrører Lulita-strukturen.  

 DOPAS har i denne forbindelse besluttet at følge de øvrige konsortiedeltagere  

 og tage sin forholdsmæssige andel af BHP's andel af omkostningerne, i  

 overensstemmelse med samarbejdsaftalens »sole risk«-bestemmelser på  

 betalende basis.
DOPAS' samlede andel er således den samme i  

 7/86-tilladelsens del af Lulita-strukturen og i tilladelse nr. 1/90, nemlig  

 25,316 pct., hvoraf 20 pct. er båret.
5. Vilkår for tilladelserne 5.1. Statoils tilladelse 1/90, blok 5604/18 Der er opnået enighed om et sæt vilkår, som adskiller sig fra 3.  

 runde-vilkårene ved, at der betales royalty, at glideskalaen for DOPAS' andel  

 af produktionen (statsdeltagelsen) er gunstigere for staten, og at DOPAS  

 bæres i efterforskningsfasen for sin andel på 20 pct., dvs.
DOPAS er fritaget  

 for at betale efterforskningsudgifter i forhold til denne del af selskabets  

 andel, selv om der er aftalt operatøropgaver til DANOP.
De økonomiske vilkår  

 for tilladelsen svarer til vilkårene i Statoil-konsortiets tilladelse nr.  

 7/86 fra 2. udbudsrunde.
Med hensyn til operatøropgaver for DANOP er det for det første aftalt, at  

 DANOP skal være operatør for tilladelsen på samme grundlag som i tilladelse  

 7/86, hvilket indebærer, at DANOP er operatør fra udbygningsfasen.
Herudover  

 er det aftalt, at DANOP bliver operatør for den boreaktivitet, der finder  

 sted på strukturen, inden en eventuel udbygning påbegyndes.
Endelig har  

 rettighedshaverne givet tilsagn om at ville arbejde for, at DANOP involveres  

 mest muligt, såfremt en udbygning ikke finder sted inden for gruppens  

 tilladelser som følge af en unitisering/samordning af forekomsten.
Det aftalte arbejdsprogram indeholder dels en forpligtelse til at  

 gennemføre såkaldt 3-dimensional seismik over strukturen, dels en nærmere  

 fastlagt boreforpligtelse.
Det indgår bl.a. heri, at konsortiet også vil  

 kunne opfylde sin forpligtelse ved at bidrage til en boring i DUC's område,  

 hvis det over for myndighederne kan godtgøres, at formålet med boringen kan  

 opfyldes herved.
 I lyset af de øvrige forbedrede vilkår er det en del af  

 forhandlingsresultatet, at rettighedshaverne ikke skal påtage sig  

 forpligtelser til forskning, udvikling og uddannelse.
 Tilladelse 7/86 udløber den 24. juni 1992. Statoil-gruppen har, som led i  

 ansøgningen om tilladelsen i blok 5604/18, søgt om en forlængelse af den del  

 af tilladelse 7/86, som støder op til Lulita-strukturen, foreløbig for eet år  

 (se bilag 1). Det pågældende område dækker et areal på 15,3 km2.  

 Energiministeriet er indstillet på at bevilge denne forlængelse for herved at  

 muliggøre en hensigtsmæssig og koordineret afklaring af ressourcegrundlaget i  

 området.
 Gebyret for udstedelsen af tilladelse nr. 1/90 er, ligesom i 2. og 3.  

 runde, 1 mio. kr.
5.2. Statsoils tilladelse nr. 2/90, blokkene 5604/23 og 24 For denne tilladelse er der opnået vilkår svarende til dem, der er  

 anvendt i 3. runde-tilladelserne uden for Centralgravsområdet.
DOPAS' andel i  

 efterforskningsfasen er således 10 pct., og denne andel kan forøges efter den  

 særlige glideskala, der i 3. runde-tilladelserne gælder for områderne uden  

 for Centralgravsområdet.
Der betales ikke royalty, og der indgår ikke aftaler  

 om forskning, udvikling og træning.
Det er aftalt, at DANOP er operatør fra starten i denne tilladelse.
I  

 overensstemmelse med 3. runde-betingelserne har DOPAS' bæring derfor været  

 forhandlet, og som resultat heraf er det aftalt, at DOPAS' bæring ophæves fra  

 og med første efterforskningsboring.
 Arbejdsprogrammet omfatter et seismisk undersøgelsesprogram samt en  

 boreforpligtelse.
 Der betales som i 3. runde et gebyr på 100.000 kr. ved udstedelsen af  

 denne tilladelse uden for Centralgraven.
5.3. DUC's tilladelse nr. 3/90, blok 5603/28 De økonomiske vikår, der er opnået enighed om med DUC, indebærer bl.a.,  

 at statens selskab, DOPAS, deltager i koncessionen.
De aftalte vilkår  

 adskiller sig fra 3. runde-vilkårene ved, at der betales royalty, og ved, at  

 glideskalaen for DOPAS' andel af produktionen er gunstigere for staten.
DOPAS  

 er i efterforskningsfasen fuldt båret for sin andel på 20 pct.
Blandt andet for at undgå skævvridninger under en fælles udnyttelse med  

 DUC's gamle Gert-koncession er der aftalt de samme royalty-regler som for den  

 gamle koncession.
Royalty-satsen er således 8,5 pct.
Anvendelsen af den  

 aftalte glideskala for statsdeltagelsen sker på samme beregningsgrundlag som  

 i 2. og 3. runde.
 Det aftalte arbejdsprogram omfatter tilvejebringelsen af en passende  

 seismisk dækning af det ansøgte område samt en nærmere defineret  

 boreforpligtelse, som tidsmæssigt er knyttet til arbejdet med udnyttelsen af  

 den afgrænsede del af Gert-fundet.
Der er ikke aftalt operatørskab til DANOP i forbindelse med denne  

 tilladelse.
Baggrunden herfor er navnlig, at Mærsk Olie og Gas A/S er  

 operatør på det afgrænsede Gert-fund, og at det ville være uhensigtsmæssigt  

 at have en anden operatør på den meget begrænsede del af Gert-fundet, der kan  

 tænkes at befinde sig i det af tilladelsen omfattede område.
 I lighed med tilladelse nr. 1/90 er der ikke aftalt forpligtelser for  

 rettighedshaveren med hensyn til forskning, udvikling og uddannelse.
 For udstedelsen af tilladelse nr. 3/90 betales et gebyr på 1 mio. kr.
6. Afsluttende bemærkninger Med udstedelsen af de ansøgte tilladelser 1/90, 2/90 og 3/90 vil det i  

 givet fald være første gang, at der meddeles tilladelser, uden at der har  

 været afholdt en forudgående udbudsrunde, jf. undergrundslovens § 12, stk. 2.  

 Tildelingen skal, for så vidt angår nr. 1/90, ses på baggrund af, at der  

 allerede er påvist kulbrinter i den norske del af Lulita-strukturen.  

 Eksistensen af ikke-koncessionsbelagte danske dele af Lulita-strukturen ville  

 derfor kunne indebære en uønsket forsinkelse af efterforskningen af fundets  

 formodede udstrækning på dansk side.
Tildeling af tilladelse nr. 1/90 indebærer, at hele den danske del af  

 Lulita-strukturen vil være koncessionsbelagt.
Der er således skabt grundlag  

 for, dels at der kan gennemføres en samordning af efterforskning og  

 indvinding på dansk område, dels at den danske side vil kunne indgå i  

 forhandlinger om en fællesudnyttelse (unitisering) med de norske myndigheder  

 og rettighedshavere.
 Med det opnåede forhandlingsresultat vedrørende tilladelse nr. 3/90 er der  

 i det såkaldte Gert-restområde opnået en tilfredsstillende afklaring af  

 koncessionsforholdene, der vil sikre en hensigtsmæssig udnyttelse af området.
Koncessionstildeling 1990 Bilag 2 København, den 23. februar 1990 Folketingets Energipolitiske Udvalg Efter afslutningen af 3. udbudsrunde har Energiministeriet modtaget to  

 ansøgninger om tilladelse til efterforskning og indvinding af kulbrinter i  

 blok 5604/18 i Centralgraven, der grænser op til den norske blok 3/7-4. En af  

 ansøgerne har yderligere søgt om to koblingsblokke uden for Centralgraven.
 I den norske blok er der i december 1989 gjort et fund af et norsk  

 konsortium bestående af operatøren Shell (35 pct.), Statoil (50 pct.) og  

 Total (15 pct.). Energistyrelsen skønner, at fundet er gjort i en struktur,  

 der strækker sig ind på dansk område såvel i blok 5604/18 som i det  

 tilstødende område for tilladelse 7/86, der blev udstedt til Statoil-gruppen  

 i 2. udbudsrunde, og i DUC's område omkring Harald-feltet.
Jeg har på denne baggrund fundet det rigtigt at orientere samtlige  

 rettighedshavere i Danmark om modtagelsen af de ovennævnte ansøgninger og om,  

 at ministeriet er indstillet på at indlede forhandlinger med ansøgerne med  

 henblik på udstedelsen af en efterforsknings- og indvindingstilladelse til  

 blok 5604/18 samt eventuelle koblingsblokke.
Det er samtidig tilkendegivet,  

 at koncessionsvilkårene bl.a. bør afspejle, at der allerede er gjort et fund  

 i en struktur, som strækker sig ind i blok 5604/18.
 I samme forbindelse har jeg anmodet de pågældende selskaber om at  

 tilkendegive deres eventuelle interesse i at ansøge om området over for  

 Energiministeriet senest den 27. februar 1990. En frist for indsendelse af  

 ansøgninger vil derpå blive fastsat.
 Når der måtte foreligge et resultat af forhandlingerne med ansøgerne, vil  

 sagen efter undergrundslovens § 6, stk. 1, blive forelagt Folketingets  

 Energipolitiske Udvalg.
 Jeg vil i øvrigt, når ansøgningssituationen er afklaret, give udvalget en  

 redegørelse om det gjorte fund, ansøgerne samt gældende retningslinjer for  

 efterforskning og indvinding af grænseoverskridende forekomster.
Med venlig hilsen Jens Bilgrav-Nielsen Ad bilag 2 Energiministeriet Den 26. marts 1990 Folketingets Energipolitiske Udvalg (Alm.del. - bilag 65) Spørgsmål nr. 50:
Hvilke koncessionsbetingelser vil ministeren lægge til grund for den 4.  

 udbudsrunde, som fremgår af ministeriets skrivelse af 23. februar 1990, j.nr.  

 417 til Det Energipolitiske Udvalg? Svar:
 I min skrivelse af 23. februar 1990 til Det Energipolitiske Udvalg  

 oplyste jeg, at Energiministeriet efter afslutningen af 3. udbudsrunde havde  

 modtaget to ansøgninger om tilladelse til efterforskning og indvinding af  

 kulbrinter i blok 5604/18 i Centralgraven.
Som nævnt i skrivelsen af 23. februar 1990 har jeg derfor fundet det  

 rigtigt at orientere en begrænset kreds af selskaber, nemlig de  

 rettighedshavere, der i øjeblikket har koncession i Danmark, om modtagelsen  

 af de ovennævnte ansøgninger, idet jeg samtidig anmodede dem om at  

 tilkendegive deres eventuelle interesse i at ansøge om området.
Der er  

 således ikke tale om nogen udbudsrunde.
Eet konsortium, under ledelse af  

 Agip, tilkendegav en sådan interesse, og der blev fastsat en frist til den  

 28. marts 1990 for indsendelse af ansøgning.
 Forud for fristens udløb meddelte Agip, at man efter at have foretaget en  

 foreløbig evaluering af blokken havde besluttet ikke at indsende en  

 ansøgning.
 Ved brev af 28. marts 1990 til Energiministeriet meddelte Mærsk Olie og  

 Gas A/S, at DUC-partnerne ikke agtede at følge ansøgningen af 13. februar  

 1990 op.
Med hensyn til betingelserne (vilkårene) for en tilladelse i blok 5604/18  

 er det over for ansøgerne tilkendegivet, at vilkårene bl.a. bør afspejle, at  

 der er gjort et fund i en struktur, som strækker sig ind i den pågældende  

 blok.
Det er således min forventning, at der vil kunne opnås vilkår, der  

 samlet set vil være bedre for staten end f.eks. vilkårene i de koncessioner,  

 der netop er udstedt i 3. udbudsrunde.
 Samtidig kan jeg give udvalget følgende redegørelse for det gjorte fund,  

 om ansøgerne samt om gældende retningslinjer for efterforskning og indvinding  

 af grænseoverskridende forekomster, jf. skrivelsen af 23. februar 1990.
Fundet er gjort i den norske blok 3/7, der grænser op mod dansk  

 sokkelområde.
I Energistyrelsens korlægning skønnes det, at strukturen er  

 grænseoverskridende og på dansk område strækker sig igennem det åbne område i  

 blok 5604/18 og ind i Statoils tilladelse fra 2. runde samt ind i det område,  

 der er afgrænset omkring DUC's Harald-felt.
I den norske boring 3/7-4, som blev afsluttet i januar måned 1990, blev  

 der påvist kulbrinter i sandsten af jura-alder, og en produktionstest blev  

 gennemført.
Under testen produceredes 833.000 m3 gas og 613 m3 flydende  

 kulbrinter pr. dag.
Blandt andet på baggrund af dette testresultat vurderede  

 det norske Oljedirektorat fundet som meget lovende og opmuntrende - også med  

 henblik på fremtidige fundmuligheder i området.
 Rettighedshaverne til fundet på norsk område er: Statoil (50 pct.), Norske  

 Shell (operatør) (35 pct.) og Total (15 pct.).
 Følgende selskaber er repræsenteret i den tilbageværende ansøgning, som  

 Energiministeriet behandler:
EAC Energy A/S (ØK) (DK), LD Energi A/S (DK), Statoil (N) og Total (F).
 Herudover vil DOPAS blive deltager i en eventuel tilladelse i kraft af  

 statsdeltagelsen, ligesom Denerco vil blive indplaceret i forbindelse med  

 forhandlingerne om operatørskab til DANOP.
 De gældende retningslinjer for efterforskning og indvinding af  

 grænseoverskridende forekomster fremgår dels af folkeretlige bestemmelser,  

 dels af nationale regler (undergrundsloven).
 Det folkeretlige grundlag findes i overenskomst af 8. december 1965 med  

 Norge om afgrænsningen af den kontinentale sokkel, hvori det af artikel 4  

 bl.a. fremgår, at såfremt det konstateres, at naturforekomsters udstrækning  

 er grænseoverskridende, vil der efter anmodning fra et af landene skulle  

 træffes aftale om de pågældende naturforekomsters udnyttelse.
 Grænseoverenskomsten indeholder ikke nærmere regler om fremgangsmåden ved  

 indgåelsen af og indholdet af de aftaler, der skal indgås mellem de to landes  

 regeringer.
 Danmark har ikke tidligere indgået sådanne aftaler, mens Norge tidligere  

 har indgået aftaler med England om fælles udnyttelse af nogle felter.
 Det må forventes, at aftalen bl.a. skal indeholde regler om fastsættelse  

 og fordeling af forekomsterne, om beskatningsretten og operatørspørgsmålet  

 samt om de overordnede regler vedrørende spørgsmål af mere teknisk karakter,  

 herunder sikkerhed og arbejdsmiljø.
 Herudover skal der inden for rammerne af en sådan aftale mellem de to  

 lande indgås en særlig samarbejdsaftale mellem de berørte rettighedshavere,  

 der skal udfylde regeringsaftalens principper og bl.a. regulere  

 teknisk-operative forhold i den fælles udnyttelse.
