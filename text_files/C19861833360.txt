Moms - salg af brugte campingvogne og lystfartøjer Vejledningen indeholder reglerne om moms i forbindelse med salg mv af  

 brugte campingvogne og lystfartøjer, herunder de særlige regler om  

 anvisningssalg af disse varer.
 Vejledningen erstatter den meddelelse, som blev udsendt i juli 1981.
De almindeligt gældende regler om momsregistrerede virksomheder findes i  

 afgiftsvejledningen »Moms«, Y 94. Generelt vedrørende salg mv Efter bestemmelserne i momslovens § 11 skal registrerede virksomheder  

 betale moms ved salg af varer og momspligtige ydelser.
Det gælder således  

 også ved salg af brugte varer, som virksomheden har købt eller modtaget i  

 bytte ved salg af nye varer.
 Virksomheder skal endvidere betale moms ved salg af varer, herunder brugte  

 varer, som virksomheden har modtaget i kommission, såvel fra registrerede og  

 ikke-registrerede virksomheder som fra private.
 Privatpersoner skal derimod ikke betale moms ved salg af en brugt vare.
 Ved kommissionshandel forstås det forhold, at en virksomhed sælger varer  

 for en andens regning, men i virksomhedens eget navn.
 Momsen skal i sådanne tilfælde beregnes på grundlag af den fulde salgspris  

 efter de almindelige regler for opgørelse af den momspligtige omsætning.
 Forhandlere af campingvogne og lystfartøjer kan på nærmere fastsatte  

 betingelser medvirke ved handel med brugte campingvogne/lystfartøjer, der  

 sker direkte mellem to privatpersoner, uden at der skal betales moms af  

 salgsprisen.
 Denne form for salg mellem køber og sælger, formidlet af en forhandler, er  

 i det efterfølgende benævnt anvisningssalg.
 Ved anvisningssalg forstås det forhold, at en virksomhed formidler varer  

 solgt i ejerens navn og for dennes regning.
 I sådanne tilfælde skal forhandleren (anviseren) betale moms af den  

 betaling i form af anvisningsprovision (mæglersalær), som den pågældende  

 forhandler beregner sig for at formidle salget mellem køber og sælger.
 De momsmæssige regler om anvisningssalg ved handel med brugte  

 campingvogne/lystfartøjer er nærmere beskrevet nedenfor.
Anvisningssalg For at en forhandlers medvirken ved salg af brugte  

 campingvogne/lystfartøjer kan godkendes som et anvisningssalg, skal følgende  

 betingelser være opfyldt:
 1. Salget af den brugte campingvogn/lystfartøj skal  

 ske i ejerens navn og for dennes regning på grundlag af skriftlig  

 anvisningsaftale, som er indgået mellem ejeren og forhandleren.
 Anvisningsaftalen skal opbevares hos forhandleren og skal bl a indeholde  

 oplysning om, at ejeren af den brugte campingvogn/lystfartøj har fuld  

 dispositionsret og ejendomsret i relation til forhandleren, indtil handelen  

 med køberen er afsluttet.
 Forhandleren har derfor ikke adgang til at belåne den brugte  

 campingvogn/lystfartøj, ligesom den pågældende campingvogn/lystfartøj ikke må  

 tjene som sikkerhed eller garanti for udbetalingen ved ejerens køb af en  

 anden campingvogn/lystfartøj hos forhandleren.
 Campingvogne/lystfartøjer, der er taget i bytte, fx som udbetaling ved køb  

 af en anden campingvogn/lystfartøj, er ikke omfattet af reglerne om  

 anvisningssalg.
2. Hvis der anvendes forhandlerens slutsedler,  

 kontrakter og andre salgsdokumenter, må forhandleren ikke fremtræde som  

 sælger af den brugte campingvogn/lystfartøj.
Det skal derfor på tydelig måde  

 i salgsdokumenterne tilkendegives køberen, at handelen indgås med ejeren af  

 den brugte campingvogn/ lystfartøj.
 Hvis der anvendes neutrale slutsedler, kontrakter og andre  

 salgsdokumenter, skal dokumenterne udover navn og adresse mv på sælger og  

 køber også indeholde navn og adresse på anviseren (forhandleren).
3. Anviseren (forhandleren) må ikke over for køberen  

 påtage sig nogen som helst form for ansvar eller yde en garanti for det  

 solgte.
Det skal derfor på tydelig måde i de anvendte salgsdokumenter  

 tilkendegives køberen, at forhandleren ikke har ansvaret eller yder garanti  

 for det solgte.
 4. Forhandlerens provision (mæglersalær) for at  

 medvirke ved anvisningssalget skal være fastsat på normal måde, dvs enten som  

 en procentdel af den opnåede salgspris eller eventuelt til et forud nærmere  

 aftalt fast beløb.
 Ved vurderingen af, om forhandlerens anvisningsprovision er fastsat på  

 normal måde, vil der blive lagt vægt på, at provisionen sædvanligvis er den  

 samme, som anvendes af andre forhandlere inden for branchen, og at  

 forhandleren i øvrigt over længere perioder anvender samme retningslinjer for  

 beregning af provisionen.
Såfremt der mellem ejeren og forhandleren aftales en fast pris, som den  

 indsatte campingvogn/lystfartøj skal sælges til, og en eventuel merpris  

 tilfalder forhandleren, fx som provision, kan handelen ikke anses som  

 anvisningssalg, idet salget i et sådant tilfælde sker for forhandlerens  

 regning og risiko.
Forhandleren skal derfor i sådanne tilfælde betale moms af  

 den fulde salgspris.
 5. Såfremt forhandleren skal foretage reparationer  

 eller lignende på den indsatte campingvogn/lystfartøj, skal der for disse  

 ydelser ske særskilt fakturering til køber eller sælger.
 Det samme gælder, hvis forhandleren i forbindelse med anvisningssalget af  

 campingvognen/lystfartøjet leverer yderligere udstyr.
 Foretagne reparationer og lignende samt salg af ekstraudstyr mv skal  

 således holdes uden for anvisningssalget, og betalingen herfor skal på normal  

 måde medregnes i forhandlerens momspligtige omsætning.
 6. Ved et anvisningssalg må der ikke indgå brugte  

 effekter som delvis betaling, medmindre dette er skriftligt aftalt med ejeren  

 af den brugte campingvogn/lystfartøj og på betingelse af, at ejeren herefter  

 overtager de pågældende brugte effekter.
 7. Forhandleren er berettiget til selv at medvirke ved  

 finansieringen af et anvisningssalg, herunder at påtage sig forpligtelser som  

 selvskyldnerkautionist over for banker, sparekasser og  

 finansieringsselskaber. 1 disse tilfælde skal det eksemplar af  

 anvisningsaftalen, der opbevares hos forhandleren, påføres oplysning herom.
 Forhandlerens selvfinansiering eller medvirken ved finansiering i øvrigt  

 er betinget af, at købekontrakten med hensyn til finansieringsomkostninger  

 mv, renter og afdrag er fastsat på normal måde, hvilket må ses i sammenhæng  

 med det under punkt 4 anførte vedrørende fastsættelse af  

 anvisningsprovisionen.
Yderligere oplysninger Yderligere oplysninger kan fås ved henvendelse til det lokale  

 distriktstoldkammer.
