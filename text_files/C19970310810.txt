I.
Orientering Pr. 1. januar 1996 er der sket en ændring af erstatningsansvarsloven og af  

 sygedagpengeloven, så kommunerne kan gøre regres gældende i de tilfælde, hvor  

 der udbetales sygedagpenge til den sygemeldte som følge af en lidelse  

 forvoldt af en i erstatningsretlig henseende ansvarlig skadevolder.  

 Lovændringen medfører bl.a., at en kommune, der har udbetalt sygedagpenge til  

 en borger, der har pådraget sig en arbejdsbetinget lidelse eller har været  

 ude for en arbejdsulykke, kan indtræde i den skadelidtes eventuelle  

 erstatningskrav mod en arbejdsgiver.
I forbindelse med lovændringen har Socialministeriet udsendt vejledning  

 nr. 83 af 7. maj 1996 om regres for sygedagpenge.
Vejledningen er vedlagt som  

 bilag.
Vejledningen indeholder et afsnit om kommunens fremgangsmåde i en  

 regressag.
Kommunen henvises her til at indhente fortrolige oplysninger i et  

 vist omfang fra Arbejdstilsynets tilsynskredse.
På denne baggrund kan kredsene fremover forvente en del henvendelser fra  

 kommuner, der ønsker oplysninger til støtte for en formodning af, at en  

 borger modtager sygedagpenge på baggrund af en arbejdsskade forvoldt af en  

 ansvarlig skadevolder, fx arbejdsgiver.
Der kan således blive tale om  

 overvejelser om videregivelse af oplysninger i form af de tilsynsførendes  

 tilsynsrapporter og ulykkesrapporter, eller om oplysninger i form af  

 anmeldelser af arbejdsulykker og arbejdsbetingede lidelser, eller eventuelle  

 uddrag heraf.
 Efter forvaltningslovens § 28, stk. 2, kan fortrolige oplysninger, bl.a. i  

 form af helbredsoplysninger, videregives til andre forvaltningsmyndigheder,  

 hvis den person oplysningerne angår har givet samtykke hertil, eller  

 videregivelsen sker til varetagelse af private eller offentlige interesser,  

 der klart overstiger hensynet til de interesser, der begrunder  

 hemmeligholdelse.
II.
Instruktion Kredsene skal, ved modtagelse af en forespørgsel fra en kommune om  

 oplysninger vedrørende konkrete personer, som kommunen udbetaler eller har  

 udbetalt dagpenge til, vurderere, hvorvidt der med hjemmel i  

 Forvaltningsloven kan videregives fortrolige oplysninger vedrørende den  

 identificerede enkelsag.
 De ønskede oplysninger skal i henhold til forvaltningslovens § 28, stk. 2,  

 stk. 4 og stk. 5, jf. § 31, stk. 1 umiddelbart videregives til kommunen, hvis  

 den skadelidte har afgivet skriftligt samtykke hertil, og samtykket er  

 afgivet inden for det seneste år.
 Hvis skadelidte ikke har givet skriftligt samtykke må kredsen i den  

 konkrete sag vurdere, hvorvidt en af de øvrige betingelser i § 28, stk. 2,  

 for at videregive fortrolige oplysninger, er til stede.
 Der kan under de nævnte betingelser videregives oplysninger fra bl.a.  

 anmeldelser af arbejdsbetingede lidelser og anmeldelser af arbejdsulykker  

 samt oplysninger fra Inddateringsregistret.
 Kredsene kan ikke videregive oplysninger fra Arbejdstilsynets  

 Statistikregister, jf. registerforskriftens § 25. Der kan heller ikke gives  

 aktindsigt i oplysninger fra andre offentlige myndigheder, fx. i  

 politirapporter, idet eventuel aktindsigt heri skal indhentes hos den  

 myndighed, oplysningerne stammer fra.
 Kredsen skal, i forbindelse med anmodningen om videregivelse af fortrolige  

 oplysninger, ikke vurdere, hvorvidt en arbejdsgiver rent erstatningsretligt  

 har gjort sig skyldig i ansvarspådragende adfærd.
III.
Ikrafttræden Straks.
