Nr BTL 191 Betænkning over Forslag til lov om ophævelse af lov om afgift af parfumer,  

 toiletmidler m.v. samt om ændring af lov om afgift af mineralvand m.v. og af  

 lov om afgift af øl   

 Nr L 191 1990-91, 2. samling Afgivet af Skatteudvalget Afgivet: 19910524 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Et af udvalgets spørgsmål og ministerens svar herpå optrykkes som bilag  

 til denne betænkning.
 Herefter indstiller et mindretal (Det Konservative Folkepartis,  

 Venstres, Fremskridtspartiets, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse uændret.
Et andet mindretal (Socialdemokratiets medlemmer af udvalget) kan  

 hverken stemme for eller imod lovforslaget.
Mindretallet bemærker, at  

 Socialdemokratiet var det første parti, der fremlagde en samlet strategi for  

 en nødvendig afgiftstilpasning.
Det skete i april 1989 med udspillet  

 »Gang i 90'erne«.
 Formålet var inden for samfundsøkonomisk ansvarlige rammer at gennemføre  

 nødvendige afgiftstilpasninger på en række varer, samtidig med at der blev  

 dæmmet op for store milliardtab på nedsættelse af afgifterne på spiritus og  

 tobak.
 Gevinsten ved denne strategi ville være, at grænsehandelen kunne reduceres  

 til et minimum, samtidig med at fortsatte store afgiftstab op gennem 90'erne  

 blev forhindret.
Desværre er det på intet tidspunkt lykkedes at få regeringen til at  

 interessere sig for en langtidsplanlægning af afgiftsområdet.
Tværtimod har  

 regeringen gennem hovsaforslag brugt afgiftslettelser som lokkemad og  

 bindemiddel i diverse finanslovaftaler.
I den samme periode er underskuddet  

 på statsfinanserne eksploderet med udsigt til et underskud på op imod 40 mia.  

 kr. i 1991.
De aktuelle lovforslag fra regeringen, hvor der bruges ca. 2 mia. kr. på  

 afgiftslettelser, er ikke anvendt til at opnå en langsigtet aftale med EF om  

 uændrede tobaks- og spiritusafgifter.
Endvidere er der ingen, der tror på, at  

 lovforslagene overhovedet vil reducere grænsehandelsproblemet mærkbart.
 Lovforslaget er således både hovsapræget og virkningsløst i forhold til  

 grænsehandelen.
Socialdemokratiet har under forårets drøftelser tilbudt regeringen at  

 medvirke til massive afgiftslettelser for at opnå en forhandlingsløsning med  

 EF om uændrede danske afgifter på spiritus og tobak.
Ligeledes har vi anvist  

 en fuld finansiering af provenutabet.
 Svaret fra regeringen har været en afvisning af at gennemføre en  

 langsigtet afgiftsstrategi, som kan forhindre nye milliardtab fremover.
 Tilsyneladende er Socialdemokratiet det eneste parti, der i øjeblikket er  

 optaget af at få statsunderskuddet under kontrol.
De afgifter, der nedsættes i regeringens lovforslag, indgår også i  

 Socialdemokratiets afgiftsstrategi for at opnå en aftale med EF.  

 Regeringsforslagene ledsages derimod ikke af en aftale med EF og vil ikke  

 nedsætte grænsehandelen mærkbart.
Derfor kan det forudses, at der i de  

 kommende år fortsat skal anvendes nye milliardbeløb for at dæmme op for  

 grænsehandelsproblemet.
 Da regeringens lovforslag er virkningsløst i forhold til de problemer, som  

 det angiver at løse, kan Socialdemokratiet ikke medvirke ved vedtagelse af  

 lovforslaget.
 Et tredje mindretal (Socialistisk Folkepartis medlemmer af  

 udvalget) indstiller lovforslaget til forkastelse ved 3. behandling.
 Et fjerde mindretal (Centrum-Demokraternes medlem af udvalget) vil  

 redegøre for sin stilling til lovforslaget ved 2. behandling.
Pia Gjellerup (S) fmd.
Klaus Hækkerup (S) Anne-Marie Meldgaard  

 (S) Trøjborg (S) Stavad (S) Ove Fich (S) Jes Lunde (SF) Jens Thoft (SF) Bente  

 Juncker (CD) Aagaard (KF) Pernille Sams (KF) Peter Brixtofte (V) nfmd.  

Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Kofod-Svendsen (KRF) Bilag Et af udvalgets spørgsmål til skatteministeren og dennes besvarelse heraf:
 Spørgsmål:
Regeringen forudsætter i bemærkningerne til lovforslaget, at der vil være  

 statsfinansiel balance, fordi L 5, forslag til lov om ændring af forskellige  

 afgiftslove. (Afgiftsomlægninger m.v.), træder i kraft tidligere end L 191.  

 Hvorledes vil regeringen sikre statsfinansiel balance for 1992 og følgende  

 år? Svar:
Afgiftslettelsen på grænsehandelsfølsomme varer bliver ikke specielt  

 finansieret af røgtobaksjusteringen i L 5. På finansloven for 1991 blev der  

 afsat 1 mia. kr. inklusive moms i helårsvirkning til afgiftslettelser på  

 grænsehandelsfølsomme varer.
Grænsehandelspuljen var forudsat ikraftsat 1.  

 april 1991. Grænsehandelspuljen indgik blandt en række skattelettelser, der  

 blev finansieret af en række skattestramninger, herunder  

 røgtobaksjusteringen, som var forudsat ikraftsat den 1. februar 1991.  

 Provenuet fra røgtobaksjusteringen blev skønnet til 750 mio. kr. inkl. moms  

 helårligt.
Det har således ikke været forudsat, at røgtobaksjusteringen på  

 helårsbasis skal finansiere provenutabet ved afgiftslettelserne.
Dermed har  

 det heller ikke været forudsat, at der statsfinansielt skal være balance  

 mellem røgtobaksjusteringen og afgiftslettelserne for finansåret 1992 og  

 følgende år.
 Udsættelsen af røgtobaksjusteringen i L 5 til 1. juni 1991 og af  

 udmøntningen af grænsehandelspuljen til 1. juli 1991 vil tilsammen virke  

 neutralt på saldoen på finansloven for 1991.
