Ankestyrelsens principafgørelse O-6-97 om kontanthjælp - tilbagebetaling - rimelig begrundet enkeltudgift - forudsigelig udgift - tabt pung - nødvendige kostudgifter - akut behov for hjælp Resume:
En ansøgers tab af pung ansås for at være en uforudseelig begivenhed, der medførte, at han kunne få udbetalt et beløb efter bistandsloven til dækning af kostudgifter, indtil han på ny var berettiget til kontanthjælp.
Ankestyrelsen fandt, at der var tale om en rimelig begrundet enkeltudgift, som han ikke havde mulighed for at afholde og som han ikke kunne dække på anden måde.
 Beløbet ville kunne kræves tilbagebetalt, da det måtte anses for uforsvarlig økonomi, at han havde tabt sin pung, indeholdende 1.750 kr.
 Kassation:
Principafgørelsen har ikke længere vejledningsværdi Kassationsdato:
15-06-2009 Love:
Lov om social bistand - lovbekendtgørelse nr. 110 af 26. februar 1996 - § 46 Sagsfremstilling:
Sagen drejede sig om en kontanthjælpsmodtager uden forsørgerbyrder, der den 11. juli 1996 tabte sin pung, indeholdende 1.750 kr.
Da han ikke havde mulighed for at skaffe midler ved hjælp af lån, ansøgte han socialforvaltningen om yderligere hjælp.
 Kommunen afslog ansøgningen og begrundede afslaget med, at der allerede var udbetalt hjælp for juli måned, og at ansøgers situation ikke var af en art, som konkret medførte, at der burde udbetales hjælp som enkeltudgift efter bistandslovens § 46.
Nævnet fandt ikke grundlag for at tilsidesætte kommunens afgørelse.
Afgørelsen begrundedes med, at man på baggrund af det oplyste, herunder at der allerede én gang var udbetalt hjælp til forsørgelse, ikke fandt, at der var tale om en sådan rimelig begrundet enkeltudgift, at den var omfattet af bistandslovens § 46.
 Sagen blev behandlet i principielt møde med henblik på afklaring af, om det forhold, at en person, der har fået udbetalt kontanthjælp én gang og derefter taber sin pung, bevirker, at der ikke er tale om en rimelig begrundet enkeltudgift, hvis pågældende ikke har andre muligheder for at få dækket sit underhold.
 Afgørelse:
Ankestyrelsen fandt, at ansøger ved tabet af sine penge havde været udsat for en uforudseelig begivenhed, der medførte at han var berettiget til at få udbetalt et beløb efter bistandslovens § 46, der kunne dække kostudgifter, indtil han på ny var berettiget til kontanthjælp.
Begrundelsen for afgørelsen var, at der var tale om en rimelig begrundet enkeltudgift, som han ikke havde mulighed for at afholde og som han ikke kunne dække på anden måde.
 Ankestyrelsen fandt herefter, at kommunen måtte foretage en vurdering af, hvad det måtte anses for påkrævet for, at ansøger kunne klare sig frem til udbetalingen af kontanthjælp for august måned 1996.
 Ankestyrelsen fandt, at beløbet ville kunne kræves tilbagebetalt med hjemmel i bistandslovens § 26, stk. 1, nr. 1, da det måtte anses for uforsvarlig økonomi, at han havde tabt sin pung, indeholdende 1.750 kr.
 Ankestyrelsen ændrede således ankenævnets afgørelse.
