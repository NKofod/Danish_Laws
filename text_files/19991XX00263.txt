Skriftlig fremsættelse (12. januar 2000) Udenrigsministeren (Niels Helveg Petersen):
 Herved tillader jeg mig for Folketinget at  

 fremsætte:
 Forslag til lov om oprettelse af Dansk Center for  

 Holocaust- og Folkedrabsstudier.
(Lovforslag nr.
L 164).
 Lovforslaget tilsigter at tilvejebringe det  

 lovmæssige grundlag for centeret, som derved vil få en permanent  

 status.
I forbindelse med finanslovsaftalen for 1999 blev det  

 besluttet at opprioritere indsatserne til forebyggelse og bilæggelse af  

 voldelige konflikter og krisesituationer samt til fremme af stabiliteten i  

 nærområdet.
Den tidligere Katastroferamme, som var en del af den  

 samlede Miljø- og Katastroferamme (MIKA-rammen), blev i denne  

 forbindelse omdannet til en bredere »Freds- og Stabilitetsramme«.
I det nye  

 initiativ indgår oprettelsen af Dansk Center for Holocaust- og  

 Folkedrabsstudier.
Ved aktstykke 193 af 10. maj 1999 tiltrådte  

 Folketingets Finansudvalg, at der på finansloven for 1999 blev afsat en  

 bevilling på 3 mio. kr. til oprettelse og drift af et Dansk Center for  

 Holocaust- og Folkedrabsstudier.
Aktstykket angav, at der for år 2000  

 og de efterfølgende år er afsat 5 mio. kr. årligt til  

 centeret.
I aktstykket blev det endvidere tilkendegivet, at regeringen i  

 løbet af Folketingsåret 1999-2000 agtede at fremsætte  

 forslag til lov om etablering af centeret.
Centeret vil have til formål at opbygge en dansk  

 kompetence inden for det tværfaglige studium af forløb, der kan  

 udløse folkedrab.
Centeret vil have til opgave at foretage studier af  

 historiske forløb og aktuelle begivenheder bl.a. med henblik på  

 at udvikle metoder og instrumenter, der kan anvendes i bestræbelserne  

 på at forhindre fremtidige folkedrab.
Centerets indsats vil omfatte tre  

 hovedområder: Uafhængig forskning, herunder vedrørende  

 danske aspekter af Holocaust, udvikling af metoder til forebyggelse af  

 folkedrab samt formidling af viden om folkedrab.
Centeret oprettes som en offentlig, selvejende  

 institution.
Staten yder et årligt tilskud til dækning af  

 centerets udgifter, som finansieres af § 06.11.17. over Freds- og  

 Stabilitetsrammen.
Herudover vil oprettelsen af centeret ikke have  

 statsfinansielle konsekvenser.
 Idet jeg i øvrigt henviser til de  

 bemærkninger, der ledsager forslaget, skal jeg tillade mig at anbefale  

 det til det høje Tings velvillige behandling.
