Bekendtgørelse om politiets anvendelse af droner I medfør af § 126 f, stk. 2, i lov om luftfart, jf. lovbekendtgørelse nr. 1149 af 13. oktober 2017, som ændret ved lov nr. 970 af 26. juni 2020, og efter forhandling med transportministeren fastsættes:
Kapitel 1 Anvendelsesområde § 1. Bestemmelserne i denne bekendtgørelse finder anvendelse på politiets flyvning med droner til brug for løsningen af politimæssige opgaver samt for politiets uddannelses- og øvelsesvirksomhed.
 Stk. 2. Bestemmelserne i denne bekendtgørelse finder tillige anvendelse på en fjernpilots flyvning af drone, når anvendelsen sker i forbindelse med løsning af politimæssige opgaver for politiet, og hvor fjernpiloten er undergivet politiets instruktion ved løsning af opgaven.
 § 2. Politiets anvendelse af droner til brug for løsningen af politimæssige opgaver samt for politiets uddannelses- og øvelsesvirksomhed er undtaget fra § 126 b i lov nr. 970 af 26. juni 2020 om luftfart og forskrifter udstedt med hjemmel i bestemmelsen.
Kapitel 2 Kompetence- og uddannelseskrav § 3. Rigspolitiet fastsætter i samarbejde med Trafik-, Bygge- og Boligstyrelsen kompetence- og uddannelseskrav til politiets fjernpiloter før flyvning i henhold til nærværende bekendtgørelse.
 Stk. 2. Politiets egne fjernpiloter skal efter gennemførelsen af uddannelse løbende vedligeholde og udbygge deres flyvefærdigheder i henhold til nærværende bekendtgørelse.
 Stk. 3. Rigspolitiet kan fastsætte bestemmelser om vedligeholdelse og udbygning af flyvefærdigheder samt om tilsyn.
 Stk. 4. Fjernpiloter omfattet af § 1, stk. 2, må kun anvende drone i henhold til denne bekendtgørelses regler, hvis fjernpiloten har gennemført uddannelse i henhold til aftale mellem Rigspolitiet og Trafik-, Bygge- og Boligstyrelsen.
Generelle sikkerhedsregler § 4. Flyvning med droner efter reglerne i nærværende bekendtgørelse skal ske med agtpågivenhed, forsigtighed og iagttagelse af de flyvesikkerhedsrisici, som flyvningen kan medføre.
 Stk. 2. Inden påbegyndelse af flyvning efter denne bekendtgørelse, skal fjernpiloten foretage en operationel risikovurdering i overensstemmelse med bilag 1.
 Stk. 3. I tilfælde af havari eller nærved-havari skal fjernpiloten udarbejde en hændelsesindberetning, der bl.a. indeholder oplysninger om flyvningen, risikovurderingen og afbødende foranstaltninger.
 Stk. 4. En hændelsesindberetning efter stk. 3 skal journaliseres og sendes til Trafik-, Bygge- og Boligstyrelsen.
Kapitel 3 Flyvning tæt på eller over særlige områder § 5. Politiet kan foretage operative flyvninger over områder samt over flyvehøjder eller tættere på end de afstandskrav, der er fastsat for indehavere af kompetencecertifikater i § 6 i bekendtgørelse nr. 2253 af 29. december 2020 om supplerende bestemmelser til EU-forordning 2019/947 om regler og procedurer for operation af ubemandede luftfartøjer efter procedurer fastsat mellem Rigspolitiet og de kompetente myndigheder.
 Stk. 2. Hvis der ikke er fastsat en procedure i henhold til stk. 1, kan politiet på stedet aftale vilkår for den konkrete flyvning med relevante aktører.
 Stk. 3. En aftale efter stk. 2 skal dokumenteres og journaliseres.
 § 6. Politiet kan foretage operative flyvninger over eller horisontalt tættere på end de afstandskrav, der er fastsat for objekter omfattet af §§ 7-12 i bekendtgørelse nr. 2253 af 29. december 2020 om supplerende bestemmelser til EU-forordning 2019/947 om regler og procedurer for operation af ubemandede luftfartøjer.
 Stk. 2. Politiet skal på forhånd advisere om flyvningen, hvis øjemedet ikke dermed forspildes.
 Stk. 3. Overflyvning af diplomatiske repræsentationer og internationale organisationer, der nyder særstilling, må ikke foretages uden samtykke.
Kapitel 4 Ikrafttræden § 7. Bekendtgørelsen træder i kraft den 1. januar 2021.
 Stk. 2. Bekendtgørelse nr. 1133 af 12. september 2018 om politiets anvendelse af mindre droner ophæves.
 § 8. Bekendtgørelsen gælder ikke for Færøerne og Grønland.
Justitsministeriet, den 29. december 2020 Nick Hækkerup / Thomas Højgaard Bilag 1 Operationel risikovurdering En operationel risikovurdering skal omfatte:
 1. Afklaring af droneflyvningens karakter:
 a) Kommer flyvningen til at foregå uden at flyve tæt på eller over de særlige områder efter denne bekendtgørelses §§ 5-6.
 b) Kommer flyvningen eksempelvis til at foregå over personer, uden for fjernpilotens synsvidde (BVLOS) eller tæt på eller over særlige områder efter denne bekendtgørelses §§ 5-6.
 2. Identificering af risiciene ved operationen på jorden og i luften under hensyntagen til følgende:
 a) I hvilket omfang aktiviteten kan være til fare for personer eller ejendom på jorden.
 b) Den pågældende drones kompleksitet, præstationer og operationelle egenskaber.
 c) Formålet med flyvningen, dronetypen samt sandsynligheden for kollision med andre luftfartøjer.
 d) Droneoperationens omfang og kompleksitet, herunder, hvis det er relevant, trafikmængde og type i luftrummet, hvor dronen skal flyve.
 e) I hvilket omfang de personer, der berøres af risiciene ved droneoperationen, har mulighed for at vurdere disse risici og udøve kontrol over dem.
 f) Vejrforhold.
 g) Fjernpilotens erfaringer med den pågældende dronemodel, og evne til at håndtere eventuelle ugunstige betingelser for flyvningen.
 3. Identificering af en række mulige risikobegrænsende foranstaltninger.
 4. Fastlæggelse af afbødende foranstaltninger og deres robusthed med henblik på at udføre droneoperationen uden unødvendig fare og med forsvarlig sikkerhed.
