Arbejdsmiljøklagenævnets fastholdt afgørelse om, at krænkende handlinger ikke må forringe ansattes sikkerhed eller sundhed (psykisk arbejdsmiljø - krænkende handlinger - trusler - nedvurderinger) Resume Arbejdsmiljøklagenævnet vurderede, at der på tilsynstidspunktet forekom krænkende handlinger i forbindelse med arbejdet på arbejdspladsen.
 Nævnet vurderede, at der var risiko for forringelse af de ansattes fysiske eller psykiske helbred som følge af de krænkende handlinger, og at denne risiko ikke var tiltrækkeligt forebygget.
Nævnet lagde vægt på, at både ledelse og ansatte samstemmende oplyste om forskellige former for krænkende handlinger.
Adfærden havde stået på i flere år og forekom fortsat på tilsynstidspunktet.
Der var dagligt mindre episoder og snak i krogene, mens de voldsommere episoder forekom i hvert fald månedligt.
 Med hensyn til forebyggelse, lagde nævnet vægt på, at virksomhedens personalepolitik om mobning ikke var kendt blandt de ansatte.
 Nævnet lagde desuden vægt på, at de ansatte oplyste om søvnbesvær med baggrund i at have været udsat for krænkende handlinger, og at mistillid i medarbejdergruppen medførte, at ansatte gik alene med deres bekymringer og et højt konfliktniveau, hvor faglige konflikter blev personlige.
 Nævnet bemærkede, at klagen vedrørende Arbejdstilsynets måde at tilrettelægge og gennemføre tilsynsbesøget på ikke kunne behandles af nævnet, da spørgsmålet om Arbejdstilsynets myndighedsudøvelse faldt uden for nævnets kompetenceområde.
Et mindretal på fem af nævnets medlemmer fandt, at Arbejdstilsynet ikke i tilstrækkelig grad havde dokumentation for krænkende handlinger i nyere tid.
Påbuddet hvilede på ældre hændelser, som var håndteret personalemæssigt, og nyansatte oplevede ikke krænkende handlinger.
Arbejdstilsynets afgørelse burde derfor hjemvises.
Den konkrete afgørelse [Adressat udeladt] I har klaget over Arbejdstilsynets afgørelse af den 14. december 2020 om krænkende handlinger.
 Arbejdsmiljøklagenævnet har nu afgjort sagen på møde den 29. juni 2021.
 Resultatet er:
 Arbejdsmiljøklagenævnet fastholder Arbejdstilsynets afgørelse af 14. december 2020 med påbud til jer om at sikre, at arbejdet planlægges, tilrettelægges og udføres sikkerheds- og sundhedsmæssigt fuldt forsvarligt.
I skal derfor sørge for, at krænkende handlinger i forbindelse med arbejdet på [sted og adresse udeladt] ikke forringer ansattes sikkerhed eller sundhed på kort eller lang sigt.
 Det betyder, at nævnet er kommet til samme resultat som Arbejdstilsynet.
 Nævnets afgørelse skal efterkommes senest den 4. april 2022.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at der på tilsynstidspunktet forekom krænkende handlinger i forbindelse med arbejdet på [arbejdssted udeladt].
 Nævnet vurderer, at der var risiko for forringelse af jeres ansattes fysiske eller psykiske helbred som følge af de krænkende handlinger.
 Nævnet vurderer endvidere, at risikoen for forringelse af jeres ansattes fysiske eller psykiske helbred, som følge af de krænkende handlinger, ikke var forebygget tilstrækkeligt.
Hvad er afgørende for resultatet Forekomst af krænkende handlinger Nævnet lægger vægt på, at både ledelse og ansatte på tilsynstidspunktet samstemmende oplyste om forskellige former for krænkende handlinger.
 Der var både tale om ansatte, der selv blev udsat for krænkende handlinger og ansatte, der var vidner til det.
 Nævnet lægger endvidere vægt på, at det blev oplyst, at der var meget snak i krogene og meget rygtedannelse.
Jeres ansatte oplyste, at en teamkoordinator havde en adfærd og en kommunikation, som de oplevede som krænkende.
Det skabte usikkerhed og utryghed.
De ansatte var i øvrigt usikre på, hvor meget ledelsesansvar teamkoordinatorerne har og var bange for at blive fyret, og der havde været et par afskedigelsessager, som ansatte forbandt med, at de pågældende har haft kontroverser med teamkoordinatoren, og herefter var blevet fyret.
 Nævnet lægger endvidere vægt på, at jeres ansatte oplyste, at der forekom krænkende handlinger i form af trusler via SMS i forbindelse med valg af arbejdsmiljørepræsentant, overfusninger og nedvurdering af ansattes arbejdsindsats og faglige evner i andres påhør, fratagelse af arbejdsopgaver, der ikke blev begrundet.
Teamkoordinatorerne oplyste også, at der var krænkende handlinger rettet mod dem, som de fandt nedladende og krænkende.
Der var tale om tilsvininger via SMS, uretmæssige beskyldninger om seksuel chikane.
En gruppe af ansatte prøvede at få en af teamkoordinatorerne til at se dum ud på møder og bagtalte bevidst vedkommende.
De bagtalte også vedkommendes arbejdsindsats og obstruerede dennes arbejde.
Nævnet lægger desuden vægt på, at adfærden har stået på i flere år og fortsat forekom på tilsynstidspunktet.
Der var dagligt mindre episoder og snak i krogene, mens de voldsommere episoder forekom i hvert fald månedligt.
 Nævnet lægger yderligere vægt på, at jeres måling af professionel kapital fra marts 2020 underbygger oplysningerne fra ansatte og jer om krænkende handlinger, selvom undersøgelsen viser, at der er sket en bedring på flere parametre i forhold til sidste undersøgelse.
Undersøgelsen viste blandt andet, at samarbejdet mellem kolleger scorede 53.3 point og var rød.
Tillid scorede 63.7 point og var gul.
Anerkendelse fra kolleger scorede 45.2 og var rød.
Til spørgsmålet: "Har du inden for de sidste 12 måneder været vidne til, at ansatte på din arbejdsplads er blevet udsat for mobning? " svarede 38.1% ja.
Forebyggelse af krænkende handlinger Nævnet har lagt vægt på, at selvom I har et afsnit i jeres personalepolitik om mobning, er denne politik ikke kendt blandt jeres ansatte.
De ansatte kunne ikke tydeligt redegøre for, at ledelsen klart har tilkendegivet, hvilken adfærd der ønskes, og hvilken adfærd der ikke er acceptabel.
 Rollen som teamkoordinator var endvidere ikke blevet gjort klart for de ansatte, der var usikre på, om teamkoordinatoren har ledelsesfunktioner.
 Nævnet lægger endvidere vægt på, at jeres opfølgning på måling af professionel kapital var ukonkret, uden frist eller en ansvarlig for opgaven.
Arbejdsmæssig og personlige konsekvenser Nævnet lægger vægt på, at jeres ansatte ved tilsynsbesøget oplyste om søvnbesvær med baggrund i at have været udsat for krænkende handlinger, en ansat har grædt på lærerværelset efter at have været udsat for en krænkende handling.
Mistillid i medarbejdergruppen medførte, at ansatte gik alene med deres bekymringer, og et højt konfliktniveau, hvor faglige konflikter blev personlige.
Stemningen ved frokostbordet og på lærerværelset blev oplevet som meget stressende og ikke rar at være i, og ansatte turde ikke udtale sig om problemer på arbejdspladsen af frygt for at blive fyret.
 Nævnet lægger vægt på, at utilstrækkelig forebyggelse af krænkende handlinger kan øge de ansattes risiko for at få stress og stressrelaterede sygdomme.
I har anført, at Arbejdstilsynet ikke har beskrevet handlinger, der er krænkende, ligesom Arbejdstilsynet ikke har belæg for at sige, at I ikke har forebygget tilstrækkeligt.
Arbejdstilsynet har alene spurgt ind til krænkende handlinger uden at høre, hvad I har gjort.
I har herefter oplistet forskellige tiltag, som I har iværksat, blandt andet i form af forskellige møder, ekstra trivselsmålinger, tid til teamsamarbejde mm.
Jeres dør er altid åben, og I tager fat, når I bliver bekendt med uhensigtsmæssigheder.
Der har endvidere ikke være tale om usaglig fratagelse af opgaver.
 I har også rejst kritik af Arbejdstilsynet måde at håndtere sagen på, herunder valg af spørgeguide.
Det kan ikke føre til et andet resultat.
Det er forholdene på tilsynstidspunktet, der er afgørende, jf. også begrundelsen ovenfor og Arbejdstilsynets udtalelser af 18. februar, 23. marts og 29. marts 2021.
 Nævnet kan ikke behandle den del af jeres klage, der handler om Arbejdstilsynets måde at tilrettelægge og gennemføre tilsynsbesøget på, herunder valg af spørgequides, administrative fejl, journalisering mm.
 Nævnet finder, at denne del af klagen angår Arbejdstilsynets myndighedsudøvelse, hvilket nævnet ikke har kompetence til at behandle.
 En klage over Arbejdstilsynets myndighedsudøvelse skal rettes til Arbejdstilsynets direktør og efterfølgende til Beskæftigelsesministeriet.
Om reglerne Det følger af arbejdsmiljøloven, at arbejdet skal planlægges, tilrettelægges og udføres, så det sikkerheds- og sundhedsmæssigt er fuldt forsvarligt.
 Det følger af reglerne om psykisk arbejdsmiljø, at arbejdet skal i alle led planlægges, tilrettelægges og udføres, så det er sikkerheds- og sundhedsmæssigt fuldt forsvarligt på kort og lang sigt i forhold til krænkende handlinger.
Ved krænkende handlinger forstås i bekendtgørelsen, at en eller flere personer i virksomheden groft eller flere gange udsætter en eller flere andre personer i virksomheden for mobning, seksuel chikane eller anden nedværdigende adfærd i arbejdet.
Adfærden skal opfattes som nedværdigende af den eller de udsatte.
 Almindelig udøvelse af ledelse, kollegial feedback og lignende er ikke i sig selv krænkende handlinger.
 Krænkende handlinger kan indebære en risiko for sikkerhed eller sundhed.
 Ved vurderingen af, om krænkende handlinger indebærer en risiko for sikkerhed eller sundhed, skal især lægges vægt på forholdet mellem omfanget af de krænkende handlinger, herunder den tidsmæssige udstrækning, karakteren af de krænkende handlinger, herunder den sammenhæng, som de indgår i og forebyggende tiltag.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et flertal på 6 ud af nævnets 11 stemmeberettigede medlemmer.
Et mindretal på 5 af nævnets medlemmer finder, at Arbejdstilsynet ikke i tilstrækkelig grad har dokumentation for krænkende handlinger i nyere tid.
Påbuddet hviler på ældre hændelser, som er håndteret personalemæssigt og nyansatte oplever ikke krænkende handlinger.
Arbejdstilsynets afgørelse bør derfor hjemvises.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet, jeres udtalelser af 9. marts og 30. marts 2021, udtalelse fra en ansat af 10. marts 2021 og Arbejdstilsynets udtalelser af 18. marts, 23. marts og 29. marts 2021.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om krænkende handlinger  §§ 22, 23 og 24, i bekendtgørelse nr. 1406 af 26. september 2020 om psykisk arbejdsmiljø.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Bekendtgørelse nr. 1406 af 26. september 2020 om psykisk arbejdsmiljø.
Kapitel 3 Særlige bestemmelser om enkelte påvirkninger i det psykiske arbejdsmiljø Krænkende handlinger, herunder mobning og seksuel chikane § 22. Arbejdet skal i alle led planlægges, tilrettelægges og udføres således, at det er sikkerheds- og sundhedsmæssigt fuldt forsvarligt på kort og lang sigt i forhold til krænkende handlinger.
§ 23. Ved krænkende handlinger forstås i denne bekendtgørelse, at en eller flere personer i virksomheden groft eller flere gange udsætter en eller flere andre personer i virksomheden for mobning, seksuel chikane eller anden nedværdigende adfærd i arbejdet.
Adfærden skal opfattes som nedværdigende af den eller de udsatte.
 Stk. 2. Almindelig udøvelse af ledelse, kollegial feedback og lignende er ikke i sig selv krænkende handlinger.
 Stk. 3. Krænkende handlinger kan indebære en risiko for sikkerhed eller sundhed, jf. § 24.
 § 24. Ved vurderingen af, om krænkende handlinger indebærer en risiko for sikkerhed eller sundhed, skal især lægges vægt på forholdet mellem følgende elementer:
 1. Omfanget af de krænkende handlinger, herunder den tidsmæssige udstrækning.
 2. Karakteren af de krænkende handlinger, herunder den sammenhæng, som de indgår i.
 3. forebyggende tiltag, herunder de tiltag, der er nævnt i bilag 1.
 Stk. 2. Derudover skal der ved vurderingen efter stk. 1 lægges vægt på, om andre påvirkninger i arbejdsmiljøet øger risikoen for sikkerhed eller sundhed ved krænkende handlinger i arbejdet.
