(Til samtlige ministerier mv.) Som et led i regeringens initiativer til forenkling af regelmassen har  

 Finansministeriet gennemgået samlingen af cirkulærer mv. på det statslige  

 løn- og ansættelsesområde.
 Grundlaget for gennemgangen har været dels (PAV) Personaleadministrativ  

 Vejlednings kronologiske oversigt over tilhørende forskrifter, dels de  

 organisationsaftaler, hvori Finansministeriet er part.
 Materialet har omfattet ca. 250 cirkulærer mv. og ca. 100 overenskomster/  

 organisationsaftaler.
 Der er på baggrund heraf iværksat en række forenklingsinitiativer.
 Der er som led heri tillige med CFU indgået aftale om visse  

 regelforenklinger i forbindelse med CFU-forliget i foråret 1997.
 Det forventes, at over 50 pct. af forskrifterne bliver berørt af ændringer  

 af den ene eller anden art.
 Således forventes det bl.a., at der ved ophævelse og  

 sammenlægning/-skrivning af cirkulærer mv. samt ved anvendelse af PAV i  

 stedet for cirkulære vil ske en reduktion i regelmassen på ca. 75 regelsæt  

 svarende til 30 pct. af det samlede antal cirkulærer mv.
 Endvidere vil der i forbindelse med udsendelse af nye cirkulærer i en  

 række tilfælde ske ophævelse af bestående forskrifter.
 Endelig vil der i enkelte andre tilfælde ske omskrivning eller ændring af  

 cirkulærer som følge af ny lovgivning.
 For så vidt angår organisationsaftalerne sker der dels ophævelser og  

 sammenlægninger, dels ændring af enkelte overenskomster til  

 organisationsaftale.
 Udmøntningen af resultatet forudsætter i en vis udstrækning forudgående  

 drøftelse med en eller flere faglige organisationer og vil derfor ske  

 løbende.
 Som et første led i udmøntningen af arbejdet med at sanere samlingen af  

 cirkulærer mv. på det statslige løn- og ansættelsesområde ophæves de i  

 bilaget til dette cirkulære nævnte cirkulærer mv.
Finansministeriet, den 24. november 1997 P.M.V.
