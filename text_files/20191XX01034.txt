Skriftlig fremsættelse (22. juni 2020) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om en aktiv beskæftigelsesindsats, lov om arbejdsløshedsforsikring m.v., lov om forberedende voksenundervisning og ordblindeundervisning for voksne, lov om ændring af lov om arbejdsmarkedsuddannelser m.v., lov om forberedende voksenundervisning og ordblindeundervisning for voksne, lov om Arbejdsgivernes Uddannelsesbidrag, lov om godtgørelse og tilskud til befordring ved deltagelse i erhvervsrettet voksen- og efteruddannelse og forskellige andre love, og lov om en rejsegarantifond (Justeret uddannelsesløft, udvidet adgang til fagene Digital opgaveløsning og Engelsk og bemyndigelsesbestemmelse til Rejsegarantifonden) (Lovforslag nr.
L 205) Med lovforslaget foreslås en række varige justeringer af puljen for uddannelsesløft.
Dagpengemodtagere får mulighed for at fortsætte deres uddannelse, selvom den i varighed strækker sig længere end dagpengeperioden.
Dagpenge får også mulighed for at tage særskilte dele af en erhvervsuddannelse.
Endvidere får jobparate kontanthjælpsmodtagere, der er fyldt 30 år og er ufaglærte eller faglærte med forældet uddannelse, mulighed for at tage et grundforløb gennem puljen til uddannelsesløft.
Adgangen til fagene FVU-digital og FVU-engelsk udvides, så alle i arbejdsstyrken kan deltage i fagene, dvs. både personer i beskæftigelse og ledige.
Som følge af udvidelsen af målgruppen skal fagene ikke længere kun udbydes som virksomhedsrettet undervisning.
Udvidelsen af adgangen fagene vil gælde i 2020-2021, da de to FVU-fag er en del af trepartsaftalen fra 2017, som udløber i 2021.
 Med lovforslaget foreslås det, at erhvervsministeren kan fastsætte regler om udbetaling af tilskud til rejseudbydere og formidlere for udenlandske rejsearrangører samt fastsætte regler, der bemyndiger Rejsegarantifonden til at administrere udbetaling af tilskud til rejseudbydere og formidlere for udenlandske rejsearrangører, herunder om at træffe afgørelser om udbetaling af tilskud.
På grund af den ekstraordinære situation er der behov for, at lovforslaget hastebehandles.
Det forudsætter en række dispensationer fra reglerne i Folketingets forretningsorden.
Lovforslagets hastende karakter er årsagen til, at lovforslaget ikke har været sendt i høring.
 Det foreslås, at lovforslaget træder i kraft den 1. juli 2020.
 Samlet set skønnes forslaget medføre offentlige merudgifter på ca. -11,7 mio. kr. i perioden 2020-2024.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
