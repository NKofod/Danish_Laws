 Den ugentlige arbejdstid for en lønmodtager blev efter dennes  

 anmodning nedsat til 35 timer med en tilsvarende lønreduktion den 1.10.1984.  

 Efter at hun i 1986 var blevet opsagt, krævede hendes fagforening  

 efterbetaling af differencen mellem 40 og 35 timers ugeløn, idet man anførte,  

 at lønreduktionen var overenskomststridig, og man krævede 60.000 kr. i bod.  

 Arbejdsgiverorganisationen erkendte, at der havde foreligget  

 overenskomstbrud.
Arbejdsretten udtalte, at det ikke med sikkerhed fremgik af  

 overenskomsten, at der fortsat skulle betales fuld løn trods nedsat  

 arbejdstid.
Endvidere blev der bl.a. henvist til, at der først var rejst krav  

 om efterbetaling, da lønmodtageren blev opsagt.
Der fastsattes en bod på  

 2.000 kr., idet der ikke blev lagt vægt på, at arbejdsgiveren ikke havde  

 betalt overenskomstmæssig løn fra 1.10.84 til 9.6.1986, på hvilken dato  

 fagforeningen krævede efterbetaling, mens det udtaltes, at arbejdsgiveren  

 efter denne dato straks burde have efterreguleret lønnen.
 Dommere : Bollerup-Jensen, Bæhring, Agnete Halmind, Arnold Hansen,  

 Jørgen Pedersen, Pontoppidan (retsformand), og Strube.
 Under denne sag har Funktionærernes og Tjenestemændenes Fællesråd for  

 Ergoterapeutforeningen indklaget Dansk Arbejdsgiverforening for BST Syd for  

 Arbejdsretten med påstand om at BST Syd pålægges en bod på ikke under 60.000  

 kr. for overenskomstbrud.
 De indklagede har påstået frifindelse.
 Sagens nærmere omstændigheder er følgende:
Ergoterapeut Ellen Nissen blev ansat den 15. august 1984 ved  

 Bedriftsundhedstjenesten Syd, (BST-Syd) med en ugentlig arbejdstid på 40  

 timer.
Ifølge ansættelsesbrev af 9. februar 1984 fulgte løn og  

 ansættelsesvilkår den til enhver tid gældende overenskomst mellem  

 Ergoterapeutforeningen og Dansk Arbejdsgiverforening.
Denne overenskomst  

 indeholder i § 3. stk. 3 følgende bestemmelse med tilhørende note:
 »Stk.3. Ved deltidsansættelse kan den sammenlagte gennemsnitlige  

 ugentlige arbejdstid som bedriftsfysioterapeut/-ergoterapeut maksimalt udgøre  

 30 timer.
 Ad stk. 3.
Reglen indebærer, at arbejdsstedet skal fuldtidsansætte  

 fysioterapeuten/ergoterapeuten selv om de 1,3 time årligt pr. arbejder kun  

 kræver en ansættelse på f.eks. 33 timer.« I forbindelse med ansættelsen rejste  Ellen Nissen spørgsmål om mulighed  

 for reduktion i den ugentlige arbejdstid, fordi hun var alene med et barn.  

 BST Syd stillede sig imødekommende overfor hendes ønsker, og den ugentlige  

 arbejdstid blev herefter pr. 1. oktober 1984 nedsat til 35 timer mod en  

 tilsvarende reduktion af månedslønnen.
 Den 30. maj 1986 blev Ellen Nissen på grund af manglende arbejdsopgaver  

 opsagt til fratræden 30. september 1986.
 Den 6. juni 1986 rettede Ergoterapeutforeningen henvendelse til Dansk  

 Arbejdsgiverforening, idet man gjorde gældende, at det fulgte af  

 overenskomstens § 3, stk. 3, at Ellen Nissen - da hun havde arbejdet i mere  

 end 30 timer ugentlig - skulle have haft fuld løn, svarende til en 40 timers  

 uge.
 Sagen blev behandlet på et mæglingsmøde den 11. august 1986. Her meddelte  

 de indklagede, at man var enig med Ergoterapeutforeningen i fortolkningen af  

 overenskomstens § 3, stk. 3. Man kunne derfor erkende, at der forelå et  

 overenskomstbrud, men ikke et brud, som berettigede Ellen Nissen til  

 efterbetaling fra den 1. oktober 1984.
De indklagede henviste til, at Ellen Nissens overgang til en 35 timers uge  

 var sket på hendes egen foranledning.
Derimod ville man på baggrund af den  

 rejste sag efterregulere hendes løn for perioden 1. juli 1986 til hendes  

 fratræden 30. september 1986, hvilket også skete.
Der er enighed mellem parterne om, at efterbetalingsbeløbet for tiden 1.  

 oktober 1984 til 30. juni 1986 udgør 39.971 kr.
Medens sagen har verseret for  

 Arbejdsretten, har indklagede betalt 1.256 kr. svarende til løndifferencen i  

 perioden fra 9. juni 1986 - da Dansk Arbejdsgiverforening modtog  

 Ergoterapeutforeningen skrivelse af 6. juni 1986 - til 30. juni 1986.
Centerleder Ole Vang Olsen BST-Syd, har forklaret, at Ellen Nissen  

 allerede under ansættelsessamtalen berørte spørgsmålet om reduceret tid.
Da  

 hun kom tilbage til spørgsmålet i september 1984 accepterede han, selvom  

 reduktionen ikke var i centrets interesse.
Han var bekendt med  

 overenskomsten, men var ikke klar over, at den skulle forstås således, at  

 ergoterapeuter, som arbejdede på reduceret tid, skulle have fuld løn, hvis  

 reduktionen var mindre end 10 timer.
Han forstod noten til overenskomstens §  

 3, stk. 3 som sigtende til den situation, der opstår, når arbejdsmængden  

 reduceres som følge af nedgang i antallet af virksomheder, som er tilsluttet  

 centret.
I forbindelse med at Ellen Nissen fik reduceret timetal, bad han  

 hende rette henvendelse til Ergoterapeutforeningen for at sikre sig, at der  

 ikke var problemer.
En sådan anmodning fremsætter han rutinemæssigt i  

 forbindelse med nyansættelser eller ændring af løn- eller ansættelsesvilkår.  

 Anmodningen var derfor ikke udtryk for, at han var i tvivl i Ellen Nissens  

 tilfælde.
Der kom ingen tilbagemelding fra Ellen Nissen.
Hvis han var blevet  

 gjort opmærksom på, at der skulle udbetales fuld løn uanset det reducerede  

 timetal, ville han ikke have accepteret reduktionen.
Af tilkendegivelser fra klagerne under skriftvekslingen fremgår, at Ellen  

 Nissen talte med Ergoterapeutforeningen, som meddelte, at aftalen var  

 uacceptabel.
Dette skal hun have orienteret centret om.
Til støtte for påstanden har klagerne anført, at de indklagede har erkendt  

 at have begået overenskomstbrud ved ikke at aflønne Ellen Nissen med fuld  

 løn, uanset at hun arbejdede 35 timer ugentlig.
Bestemmelser herom i  

 overenskomstens § 3, stk. 3 kan - i hvert fald når der sammenholdes med noten  

 - ikke give anledning til tvivl om retsstillingen.
Under alle omstændigheder  

 har BST-Syd haft pligt til at sætte sig ind i overenskomsten og må bære  

 risikoen, når man undlader dette.
BST har derfor pådraget sig bodsansvar ved  

 ikke at betale overenskomstmæssig løn.
Boden bør i overensstemmelse med  

 praksis udmåles således, at bodsbeløbet inkluderer Ellen Nissens krav på  

 efterbetaling for perioden 1. oktober 1984 til 9. juni 1986.
 Der er ikke udvist passivitet fra klagernes side, idet  

 Ergoterapeutforeningen rettede henvendelse til Dansk Arbejdsgiverforening, så  

 snart man var blevet bekendt med overenskomstbruddet.
De indklagede har til støtte for frifindelsespåstanden anført, at  

 overenskomstens § 3, stk. 3 kan give anledning til fortolkningstvivl.
Det er  

 derfor forståeligt, at BST-Syd ikke var klar over, at den på Ellen Nissens  

 foranledning indgåede aftale om reduktion af timetal mod reduktion i løn ikke  

 var i overensstemmelse med overenskomsten.
Når arbejdsgiveren således har  

 været i god tro, er der efter fast praksis ikke grundlag for efterbetaling og  

 endnu mindre for bodsansvar.
I det foreliggende tilfælde ville det desuden  

 virke stødende, om Ellen Nissen, som fra starten var klar over  

 retsstillingen, men ikke lod sin viden gå videre til BST-Syd, og som først  

 rejste krav, da hun blev opsagt efter næsten 2 års ansættelse, skulle kunne  

 påberåbe sig overenskomstbruddet.
 Arbejdsretten skal udtale:
Der må gives klagerne medhold i, at BST-Syd har haft pligt til at kende  

 den overenskomst, man henviste til i ansættelsesbrevet.
Det findes imidlertid  

 ikke med sikkerhed at fremgå af overenskomstens § 3, stk. 3 med tilhørende  

 note, at ansættelse af en ergoterapeut med en arbejdstid på 35 timer om ugen  

 medfører pligt til at betale fuld løn.
Nedsættelsen af arbejdstiden skete på  

  Ellen Nissens initiativ og alene i hendes interesse, og det må lægges til  

 grund, at BST-Syd ikke ville have imødekommet hendes ønske om reduceret  

 arbejdstid, hvis man havde været klar over overenskomstparternes forståelse  

 af § 3, stk. 3. Det må endvidere lægges til grund, at  Ellen Nissen i  

 forbindelse med sin overgang til 35 timers uge rettede henvendelse til  

 Ergoterapeutforeningen og der fik besked om, at en aftale om reduceret løn  

 var uacceptabel, at hun desuagtet indgik på aftalen uden at underrette  

 BST-Syd om, hvad hun havde fået at vide hos sin fagforening, og at hun  

 først rejste krav om efterbetaling, da hun blev opsagt godt 1 1/2 år senere.
Under disse omstændigheder findes der ikke at være grundlag for ved  

 fastsættelsen af bod for det erkendte overenskomstbrud at lægge vægt på  

 undladelsen af at betale overenskomstmæssig løn for perioden fra 1. oktober  

 1984 indtil 9. juni 1986, da Dansk Arbejdsgiverforening modtog  

 Ergoterapeutforeningens henvendelse.
Efter dette tidspunkt burde de  

 indklagede straks have efterreguleret lønnen.
Efterregulering for perioden 9.  

 juni - 1. juli 1986 er imidlertid først sket efter sagens indbringelse for  

 Arbejdsretten.
 Den forskyldte bod fastsættes herefter til 2.000 kr.
 T h i k e n d e s f o r r e t :
 Indklagede, BST-Syd betaler til klagerne, Funktionærernes og  

 Tjenestemændenes Fællesråd for Ergoterapeutforeningen en bod på 2.000 kr.
 Sagens omkostninger til Arbejdsretten 2.000 kr. betales med halvdelen af  

 hver af parterne.
 (* 1) Henvisninger: Per Jacobsen s.530, Knud Illum s.146, Rise Faglig  

 Voldgift s.353 ff, K.88.027 (A 1988 s.119).
