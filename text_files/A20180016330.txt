Lov om ændring af adoptionsloven (Bemyndigelse til at indgå aftale med Færøerne om danske og færøske regler om adoption) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I adoptionsloven, jf. lovbekendtgørelse nr. 1821 af 23. december 2015, foretages følgende ændring:
 1. Efter § 25 d indsættes:
»§ 25 e.
Børne- og socialministeren kan indgå aftale med myndighederne på Færøerne om forholdet mellem reglerne for Danmark og Færøerne om adoption.
Aftalen finder anvendelse her i landet efter bekendtgørelse i Lovtidende.« § 2 Loven træder i kraft den 29. juli 2018.
§ 3 Loven gælder ikke for Færøerne og Grønland.
