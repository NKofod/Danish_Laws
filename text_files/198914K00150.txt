Nr BTL 150 Betænkning over Forslag til lov om ændring af retsplejeloven (Dommeres  

 habilitet, SSP-samarbejdet og advokatselskaber m.v.)   

 Nr L 150 1989-90, 1. samling Afgivet af Retsudvalget Afgivet: 19900518 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret dels skriftligt, dels i samråd.
Som bilag til betænkningen er optrykt en række af ministerens svar til  

 udvalget.
Endvidere er optrykt en udtalelse, som Den Danske Dommerforening  

 har afgivet over lovforslaget, samt en artikel af landsdommer Peter Rørdam  

 fra Juristen.
 Endvidere har udvalget modtaget skriftlige og/eller mundtlige henvendelser  

 fra:
Berning, Klaus, advokat, Silkeborg, Dansk Arbejdsgiverforening, Dansk Socialrådgiverforening, Danske Husmandsforeninger, De Danske Landboforeninger, Det Retsvidenskabelige Institut B, Funktionærernes og Tjenestemændenes Fællesråd, Håndværksrådet, Landsforeningen Ungdomsringen, Nielsen, Aksel Holst, advokat, Silkeborg, Skandinavisk Holding A/S, Socialarbejdernes Fællesudvalg, Werlauff, Erik, advokat, Silkeborg, og Willadsen, Olav, advokat, Glostrup.
 Herefter indstiller et mindretal (Det Konservative Folkepartis,  

 Venstres, Fremskridtspartiets, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse uændret.
 Mindretallet lægger i den forbindelse navnlig vægt på det retspolitiske  

 sigte, der ligger bag lovforslagets enkelte dele, hvorefter de foreslåede  

 regler skal sikre dommernes upartiskhed og advokatstandens uafhængighed og  

 skabe bedre muligheder for, at SSP-samarbejdet kan tilrettelægges på en  

 hensigtsmæssig måde til gavn for de unge.
 Et andet mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse ved 3.  

 behandling og ønsker at udtale følgende:
Mindretallet er i løbet af udvalgsbehandlingen af lovforslagets  

 bestemmelser om dommeres habilitet blevet bekendt med den meget kraftige  

 kritik af lovforslagets udformning fra bl.a.
Den Danske Dommerforening.  

 Mindretallet finder, at det er altafgørende, at den lovgivning, der skal  

 revideres på baggrund af en dom ved Menneskerettighedsdomstolen, er så klar  

 og gennemarbejdet, at der ikke i løbet af kort tid på ny vil vise sig  

 konfliktpunkter.
Som det fremgik af mindretallets bemærkninger ved  

 lovforslagets 1. behandling, er mindretallet positivt optaget af emnet,  

 hvorfor mindretallet lægger så meget mere vægt på kvaliteten af de ændringer,  

 der gennemføres.
Mindretallet vil opfordre til, at lovforslaget trækkes for  

 at iværksætte en fornyet høringsprocedure med henblik på vedtagelse af et  

 revideret lovforslag straks i næste folketingsår.
 Mindretallet finder, at lovforslagets bestemmelser om advokater ikke er  

 tilstrækkelig sammenhængende og gennemarbejdede.
Mindretallet kan principielt støtte, at der sker en modernisering af  

 grundlaget, hvorpå advokatforretning drives.
Dette drejer sig om adgang til  

 selskabsdannelse, som der kan være organisatoriske begrundelser for,  

 begrundelser, der dog nok overskygges af privatøkonomiske begrundelser.
I  

 denne sammenhæng lægger mindretallet afgørende vægt på at få inddraget  

 efteruddannelsesspørgsmål, der desværre ikke er medtaget i lovforslaget.
Endelig tillægger mindretallet det en væsentlig betydning, at der klart og  

 i lovform beskrives advokaters rettigheder og forpligtelser afhængigt af  

 deres placering som selvstændige eller ansatte.
Her har lovforslaget skabt en  

 uklarhed, som ikke forekommer hensigtsmæssig.
Det er uacceptabelt, at  

 foreningers og organisationers adgang til at anvende deres egne advokater  

 ændres, uden at dette forhold er meget nøje belyst og vurderet.
 Mindretallet kan således kun modsætte sig gennemførelsen af lovgivning på  

 det nuværende grundlag, men ville have været rede til på ovennævnte præmisser  

 at medvirke til en sammenhængende løsning.
 Et flertal inden for mindretallet (Socialdemokratiets medlemmer af  

 udvalget) ønsker om bestemmelserne angående SSP-samarbejdet at udtale:
Socialdemokratiet mener, at lovforslaget vil vanskeliggøre en fornuftig  

 udvikling af SSP-samarbejdet, da fortrolighedsprincippet nedbrydes.  

 Hovedvægten i SSP-samarbejdet skal efter Socialdemokratiets mening fortsat  

 lægges på det generelle arbejde, hvor der ikke er problemer for medarbejderne  

 i relation til tavshedspligt eller fortrolighed.
I det individuelle arbejde  

 med den enkelte unge er der først og fremmest grund til at anvende de  

 samtykkeregler, der eksisterer i dag.
Derudover er det muligt at anvende  

 eksisterende regler i bistandsloven, når der er ønske om formidling af  

 personlige oplysninger.
Endelig finder Socialdemokratiet, at det vil være en stor hjælp for den  

 enkelte medarbejder, om den usikkerhed om tavshedspligt, der er opstået som  

 følge af bl.a. ombudsmandens udtalelse vedrørende Københavns Kommune, bringes  

 ud af verden ved en konkret og fyldig vejledning.
I stedet for at bringe  

 usikkerheden ud af verden har regeringen desværre valgt at bruge usikkerheden  

 til at understøtte en politisering af emnet helt i modstrid med den ånd, der  

 hidtil har præget SSP-samarbejdet og den politiske stillingtagen hertil.
 Et mindretal inden for mindretallet (Socialistisk Folkepartis medlemmer af  

 udvalget) ønsker at udtale følgende om SSP-delen af lovforslaget:
 Baggrunden for SSP-delen af lovforslaget er forvaltningslovens  

 bestemmelser om samtykke ved videregivelse af personlige oplysninger.
Der er i udvalget stillet flere spørgsmål for at få konkrete eksempler på,  

 hvordan samtykkekravet har været en reel hindring for SSP-samarbejdet.  

 Justitsministeriet har ikke kunet give Retsudvalget sådanne eksempler, men  

 har alene henvist til Politimesterforeningens høringssvar, hvoraf det  

 fremgår: »at der i mange politikredse føles et stort behov for en  

 afklaring af videregivelse af oplysninger i forbindelse med  

 SSP-samarbejdet«, jf. svaret på spørgsmål 15, der er optrykt som bilag  

 til betænkningen.
Før lovforslaget kom til behandling i Folketinget, blev  

 justitsministeren spurgt om konkrete eksempler på vanskelighederne for  

 SSP-samarbejdet foranlediget af samtykkereglerne.
Justitsministeren oplyste,  

 at »Folketinget vil i forbindelse med lovforslaget (dvs. nærværende  

 lovforslag) få rig lejlighed til at drøfte spørgsmålet nærmere«.
Der  

 henvises til svar på spørgsmål nr.
S 1098 og 1099, jf.
Folketingstidende  

 1988-89, forhandlingerne sp. 11831-11833.
 Mindretallet må nu konstatere, at det har udvalget ikke fået lejlighed  

 til, da justitsministeren ikke har givet udvalget materiale til en sådan  

 drøftelse.
 En række organisationer har i høringssvar og ved direkte henvendelse til  

 Retsudvalget kommenteret SSP-forslaget.
Det er karakteristisk for besvarelserne, at bortset fra politiets  

 organisationer, så taler de organisationer, som repræsenterer personale, der  

 dagligt arbejder direkte med børn og unge, imod forslaget.
De organisationer  

 eller sammenslutninger, som repræsenterer overordnet personale eller  

 politikere, støtter forslaget.
Gennemgående for organisationernes besvarelse  

 er, at de er positive over for SSP-samarbejdet, men - som det skrives i  

 Danmarks Læreforenings høringssvar: ». . . der skabes risiko for brud på  

 tillidsforholdet i skole-hjem samarbejdet . . .«, eller som Dansk  

 Socialrådgiverforening påpeger: »(at) . . . offentlige myndigheders  

 handlen bag om ryggen og hen over hovedet på den berørte borger dels er  

 uetisk, dels erfaringsmæssigt kontraindicerer et positivt og varigt  

 resultat.« Landsforeningen Ungdomsringen (Sammenslutningen af fritids- og  

 ungdomsklubber i Danmark) udtaler bl.a.: »Den fortrolighed, som ofte  

 opstår mellem en ung og en voksen klubmedarbejder, bør aldrig føre til, at  

 personlige oplysninger videregives til andre instanser i et SSP-samarbejde .  

 . .
Klubmedarbejdere og fritidsledere må aldrig opfattes som  

 »farlige voksne«, som man helst skal holde sin mund lukket over  

 for! Hvis dette bliver tilfældet, mister vi kontakten til netop de  

 børn og unge, som måske har mest brug for en »håndsrækning«.' De med unge dagligt arbejdende lærere, socialrådgivere og pædagogers  

 modstand hviler på fortrolighedsforholdet til de unge og deres familier,  

 medens politiet og de overordnede organisationers accept af forslaget hviler  

 på ikkeafklarede problemer med samarbejde med forældre og unge.
I undersøgelsen »SSP-arbejdet i Kommunerne«, foretaget af  

 Amternes~ og Kommunernes Forskningsinstitut ved Jill Mehlbye, er Det særlig  

 påpeget, at det nogle steder i SSP-samarbejdet er opfattelsen, at  

 samtykkeerklæring er et besværligt led i arbejdet, fordi forældrene skal  

 inddrages.
Som det hedder i undersøgelsen: »De (forældrene) har måske en  

 anden mening om, hvordan deres eller deres barns problemer skal løses, end de  

 professionelle har, eller de kan måske finde på at blande sig i eventuelle  

 tiltag« (s. 151).
 Justitsministeren har i svaret på spørgsmål 6 (optrykt som bilag)  

 understreget, at: »SSP-samarbejdet omkring bestemte børn og unge bygger  

 på et princip om frivillighed. . . . Lovforslaget bygger på en forudsætning  

 om, at forældrene i almindelighed giver samtykke til en nærmere drøftelse af  

 barnets eller den unges forhold, når en foreløbig drøftelse i SSP-regi har  

 vist, at en bestemt gruppe af børn og unge eller bestemte børn og unge kan  

 have behov for en særlig indsats.« Det er således så som så med  

 frivilligheden i samtykkeerklæringen, idet justitsministeren har bekræftet  

 (jf. svaret på spørgsmål 50-51, der er optrykt som bilag), at drøftelserne  

 godt kan gå i gang uden, at »det skal konstateres, at forældrene ikke  

 vil samarbejde, . . .«.
Justitsministeren har i svaret på spørgsmål 64 (optrykt som bilag)  

 bekræftet, at udvekslingen af oplysninger om »rene private forhold«  

 også dækker oplysninger om forældre, søskende og andre, der bor i hjemmet.  

 Samtidig har justitsministeren oplyst, at det ikke kun er i sager, hvor der  

 er tale om enkeltpersoner (subjektiv prævention), men også i generelle  

 situationer (objektiv prævention), der kan ske udveksling af fortrolige  

 oplysninger i forbindelse med SSP-samarbejde, jf. svaret på spørgsmål 62, der  

 er optrykt som bilag.
Samtidig er det over for udvalget oplyst, at  

 kriminalpræventivt arbejde eller SSP-samarbejde ikke kan afgrænses til  

 bestemte situationer eller arbejdsmetoder, men er meget vilkårligt.  

 Samarbejde mellem skole og hjem eller ved offentlige arrangementer som f.eks.  

 loppemarked eller skovtur kan være SSP-samarbejde og derved omfattet af  

 bestemmelsen om udveksling af personlige oplysninger.
 Bistandsloven rummer mulighed for, at politiet og skolevæsenet meddeler  

 oplysninger om børn og unge, som efter disse myndigheders opfattelse har  

 behov for bistand.
 Det er under udvalgsarbejdet oplyst, at Justitsministeriet ikke har fundet  

 anledning til at give nærmere vejledning om forpligtelsen for offentligt  

 ansatte efter § 19 i bistandsloven til at oplyse de sociale myndigheder om  

 børn og unge, som har behov for bistand.
 Der findes inden for den nugældende lovgivning mulighed for at meddele de  

 sociale myndigheder de oplysninger, som er nødvendige for at iværksætte  

 sociale foranstaltninger.
 Det er netop den sociale sektors styrke, at de oplysninger, som gives til  

 de sociale myndigheder, ikke bruges til andre formål.
Justitsministeren har oplyst, at der ikke er sikkerhed for, at  

 oplysninger, som udveksles i forbindelse med SSP-samarbejdet, ikke anvendes i  

 efterforskningsøjemed.
I svaret på spørgsmål 22-23 (optrykt som bilag)  

 oplyser justitsministeren: »Sker det (at der videregives oplysninger til  

 politiets efterforskning) alligevel i særlige tilfælde, at politiet gennem  

 SSP-samarbejdet bliver bekendt med oplysninger, som kan have betydning for  

 efterforskningen af en alvorlig straffesag, vil politiet kunne benytte  

 oplysningerne i forbindelse med efterforskningen«.
 I svaret på spørgsmål 56 (optrykt som bilag) oplyser justitsministeren,  

 at: »Ved vurderingen af, om der er tale om alvorlig kriminalitet,  

 foretages et samlet skøn med hensyn til karakteren af det eller de konkrete  

 strafbare forhold, som lovovertrædelsen vedrører«.
Det må således konstateres, at der ikke er sikkerhed for garantien i § 115  

 b, stk. 2, 2. pkt., idet justitsministerens besvarelse af spørgsmålet  

 afslører, at det kun er et procedurespørgsmål, hvordan politiet får  

 oplysningerne.
Denne usikkerhed giver en stor mangel på retsgaranti.
 Det er efter besvarelserne fra Justitsministeren uafklaret, hvem der i  

 forvaltningerne har kompetencen til at afgøre, om der skal ske udveksling af  

 oplysninger.
 Justitsministeren går dog ud fra, at der tages hensyn til, hvilke  

 fagetiske regler der må antages at gælde for de medarbejdergrupper, som  

 berøres af SSP-samarbejdet.
Udvalgsarbejdet omkring SSP-delen har således afsløret en ikke ubetydelig  

 usikkerhed med hensyn til folks retssikkerhed og en direkte advarsel om, at  

 det sociale arbejde med børn og unge forringes.
Det frygtes tillige, at den  

 del af SSP-samarbejdet, der vedrører de generelt forebyggende indsatser, vil  

 få vanskeligere vilkår samtidig med, at justitsministeren ikke opnår den  

 tilsigtede styrkelse af den del af samarbejdet, der vedrører enkeltpersoner.  

 SF vil advare justitsministeren mod at gennemføre lovforslaget.
 Et tredje mindretal (Kristeligt Folkepartis medlem af udvalget)  

 indstiller lovforslaget til vedtagelse, men tilføjer, at mindretallet  

 vil overveje en eventuel præcisering vedrørende ikkeerhvervsdrivende  

 landboforeninger, fagforeninger m.fl.s mulighed for at yde juridisk  

 rådgivning og bistand til medlemmer.
Grethe Fenger Møller (KF) fmd.
Fischer (KF) Helge Adam Møller  

 (KF) Bjørn Elmquist (V) Inge Dahl-Sørensen (V) Knud Lind (FP) Kirsten Lee  

 (RV) Søren Bastholm (CD) Inger Stilling Pedersen (KRF) Erling Christensen (S)  

 Ole Espersen (S) Søren Hansen (S) Torben Lund (S) Lissa Mathiasen (S) Carsten  

 Andersen (SF) Leif Hermann (SF) Ebba Strange (SF) nfmd.
Bilag 1 En række af udvalgets spørgsmål til justitsministeren og dennes svar herpå Spørgsmål 6:
Ministeren bedes kommentere afsnit 9.1. (s. 148-157) vedrørende  

 tavshedspligt og samtykkepligt i AKF-undersøgelsen »SSP-samarbejdet i  

 kommunerne«, særligt for så vidt angår problematikken som beskrevet på  

 side 151, nederste afsnit: »Man kunne stille sig følgende spørgsmål:  

 handler problemet om tavshedspligt også om, at det er besværligt at inddrage  

 forældrene, fordi tingene dermed tager længere tid.
De har måske en anden  

 mening om, hvordan deres eller deres barns problemer skal løses, end de  

 professionelle har, eller de kan måske finde på at blande sig i eventuelle  

 tiltag«.
 Svar:
Som det fremgår af pkt. 9.1. i Amternes og Kommunernes  

 Forskningsinstituts undersøgelse (AKF-undersøgelsen) kan det ikke undgås i et  

 uformelt tværfagligt samarbejde om bestemte børn og familier at drøfte de  

 enkelte børns og unges forhold.
Det fremgår endvidere af pkt. 9.1.1. i  

 undersøgelsen, at spørgsmålet om tavshedspligten af de fleste som deltager i  

 SSP-arbejdet opleves som et problem, dels fordi det er umuligt at undgå at  

 tale om enkeltpersoner såvel i SSP-udvalgsarbejdet som i det uformelle  

 SSP-samarbejde, dels fordi de interviewede SSP-medarbejdere ikke finder at  

 kunne varetage hensynet til barnets tarv, hvis tavshedspligten skal  

 opretholdes.
Med hensyn til bemærkningerne på side 151 i undersøgelsen finder  

 Justitsministeriet grund til at understrege, at SSP-samarbejdet omkring  

 bestemte børn og unge bygger på et princip om frivillighed.  

 Justitsministeriet er derfor, som det også fremgår af de almindelige  

 bemærkninger til § 115 b, enig i, at det i langt de fleste tilfælde vil være  

 naturligt og nødvendigt at inddrage forældrene i løsningen af barnets eller  

 den unges problemer.
Lovforslaget bygger på en forudsætning om, at forældrene  

 i almindelighed giver samtykke til en nærmere drøftelse af barnets eller den  

 unges forhold, når en foreløbig drøftelse i SSP-regi har vist, at en bestemt  

 gruppe af børn og unge eller bestemte børn og unge kan have behov for en  

 særlig indsats.
I visse tilfælde må det imidlertid erkendes, at forældrene til børn, som i  

 en ganske ung alder kommer ind i kriminalitet, ikke kan overskue  

 myndighedernes ønske om og behov for at samarbejde om løsningen af barnets  

 problemer.
Det kan f.eks. skyldes, at forældrene er angste eller  

 problemfornægtende og måske nærer en dybtliggende mistillid til offentlige  

 myndigheder.
Det kan også skyldes, at forældrene befinder sig i en  

 misbrugssituation, der gør dem ude af stand til at varetage barnets tarv.
Der  

 tænkes i denne situation også på de børn, der i AKF-undersøgelsen, side 152,  

 omtales som »gadebørn«.
Herom anføres i rapporten:
»Endelig er der spørgsmål om, hvad man gør i forholdet til de børn og  

 unge, som så at sige ingen kontakt har med forældrene mere.
De er smidt ud  

 hjemmefra eller er selv gået hjemmefra.
Når vi taler om  

»gadebørnene«, hvordan etableres så et samarbejde med  

 forældre, der reelt har givet slip på deres børn eller ikke ønsker at  

 samarbejde omkring deres børn, og hvor en tvangsanbringelse heller ikke er på  

 tale.' Et andet område, hvor det kan komme på tale at undlade at indhente  

 forældresamtykke til at videregive oplysninger, er tilfælde, hvor det drejer  

 sig om større børn og unge og en henvendelse til forældrene kan puste sagen  

 unødigt op og skabe yderligere problemer for barnet.
Bl.a. for at fjerne den usikkerhed, der også gives udtryk for i  

 AKF-undersøgelsen, er der foreslået indført regler, hvorefter der i de  

 ovenfor nævnte situationer ikke kræves samtykke til videregivelse af de  

 fornødne oplysninger.
Det er op til SSP-udvalget og dets medlemmer selv at  

 vurdere, om der i disse særlige tilfælde skal forsøges indhentet samtykke,  

 eller om oplysningerne med det samme kan videregives.
Også her skal det  

 understreges, at der alene er tale om en mulighed for at videregive  

 oplysninger uden samtykke, men ikke en pligt hertil.
Finder en medarbejder,  

 som deltager i SSP-samarbejdet, på trods af, at der måske er de ovenfor  

 nævnte problemer med forældrene, at en videregivelse vil kunne skade den  

 pågældendes klientforhold, kan en videregivelse af følsomme oplysninger  

 undlades, jf. også besvarelsen af spørgsmål nr. 40.
Den foreslåede ændring er således ikke begrundet i det synspunkt,  

 at det er for besværligt at inddrage forældrene.
Tværtimod er det som nævnt i  

 bemærkningerne til lovforslaget forudsat, at forældrene, når  

 problemstillingen ligger klar, forud for en mere indgående drøftelse af  

 bestemte børns og unges forhold, inddrages i sagen og giver samtykke til, at  

 sagen drøftes i SSP-regi.
 Spørgsmål 15:
Har der været sager, hvor samtykkekravet om videregivelse af oplysninger  

 har været en reel hindring og ikke blot en vanskelighed at overvinde? Der ønskes en fremstilling af de enkelte sager.
 Svar:
 Som det fremgår af det høringssvar fra Foreningen af Politimestre i  

 Danmark, som blev fremsendt til Folketingets Retsudvalg den 5. april 1990,  

 har Politimesterforeningen foretaget et rundspørge til samtlige politikredse.  

 Det fremgår af denne undersøgelse, at der i mange politikredse føles et stort  

 behov for en afklaring af spørgsmålene om videregivelse af oplysninger i  

 forbindelse med SSP-samarbejdet.
 På baggrund af denne udtalelse og på baggrund af udtalelsen fra  

 Kommunernes Landsforening, som ligeledes er blevet fremsendt til Folketingets  

 Retsudvalg den 5. april 1990, har Justitsministeriet ikke fundet anledning  

 til at indhente oplysninger om de konkrete sager.
 Spørgsmål 22:
Hvilke oplysninger fra en kommunal forvaltning om en given person vil  

 politiet kunne have brug for i sin »faktiske  

 forvaltningsvirksomhed«, der efter bemærkningerne (pkt. 3.5., s. 12)  

 ligger uden for politiets efterforskning af straffesager? Spørgsmål 23:
 Kan ministeren bekræfte, at formuleringen af § 115 b, stk. 2, 2. pkt.,  

 betyder, at politiet i straffesager kan bruge oplysninger fra det  

 kriminalitetsforebyggende arbejde videregivet fra den kommunale forvaltning,  

 selv om disse oplysninger ikke er videregivet med henblik på efterforskning  

 af straffesager? Forholdet bedes beskrevet også med relation til politiets  

 handlepligt.
 Svar:
Offentlige myndigheder er efter forvaltningslovens § 31, jf. § 28, stk.  

 2, nr. 3, allerede i dag forpligtet til på begæring af politiet at videregive  

 oplysninger, som myndighederne er i besiddelse af, hvis videregivelsen sker  

 til varetagelse af offentlige eller private interesser, der klart overstiger  

 hensynet til de interesser, der begrunder hemmeligholdelse, herunder hensynet  

 til den, oplysningen angår.
Det samme princip gælder efter retsplejelovens  

 regler om vidnepligt.
Der er efter disse regler muligheder for at pålægge  

 vidner, herunder medarbejdere hos de sociale myndigheder, at afgive  

 forklaring om forhold, der anses for at være af afgørende betydning for en  

 sags udfald og sagens beskaffenhed og dens betydning for vedkommende part  

 eller samfundet findes at berettige hertil, jf. retsplejelovens § 169, stk.  

 2, § 170, stk. 2, § 171, stk. 2, og § 172, stk. 2.
 Medarbejdere i skole- og socialforvaltning er således allerede i dag  

 forpligtet til at videregive oplysninger til politiet, når det drejer sig om  

 alvorligere lovovertrædelser.
 Medarbejderne i den offentlige forvaltning kan på baggrund af disse regler  

 og som følge af forvaltningslovens regler om partsaktindsigt ikke give de  

 personer, som myndigheden kommer i forbindelse med, et tilsagn om  

 fortrolighed eller lignende.
Det foreliggende lovforslag indebærer ikke, at andre myndigheder i videre  

 omfang, end det allerede følger af gældende lovgivning, skal videregive  

 oplysninger til politiet til brug for efterforskningen.
Tværtimod er det i  

 lovforslaget understreget, at politiet skal benytte de allerede eksisterende  

 regler, når politiet ønsker oplysninger til efterforskningen.
Hertil kommeer, som det anføres i besvarelsen af spørgsmål 21, at  

 videregivelse af oplysninger i forbindelse med det kriminalitetsforebyggende  

 samarbejde ikke må skade de pågældende myndigheders klientforhold.
Der er  

 derfor i lovforslaget i § 115 b, stk. 1 og 2, alene givet myndighederne en  

 mulighed for, men ikke en pligt til, at videregive oplysninger.
Det fastsættes også udtrykkeligt i § 115 b, stk. 2, 2. pkt., at  

 oplysninger ikke i forbindelse med det kriminalitetsforebyggende arbejde må  

 videregives med henblik på politiets efterforskning af straffesager.
Herved  

 understreges, at reglerne i forslaget om videregivelse alene finder  

 anvendelse i forbindelse med den del af politiets faktiske virksomhed, der  

 retter sig mod kriminalitetsforebyggende samarbejde.
Politiet er efter retsplejelovens § 108 forpligtet til at opretholde  

 sikkerhed, fred og orden samt at foretage fornøden hindring af forbrydelser  

 og efterforske og forfølge eventuelle straffelovsovertrædelser.
Det er ikke  

 sigtet med lovforslaget, at politiet som led i det kriminalitetsforebyggende  

 samarbejde skal få oplysninger vedrørende konkrete lovovertrædelser.  

 Tværtimod er det som nævnt bestemt, at de andre myndigheder i SSP-samarbejdet  

 ikke med det formål, at oplysningerne skal indgå i politiets efterforskning,  

 må videregive sådanne oplysninger.
Sker det alligevel i særlige tilfælde, at  

 politiet gennem SSP-samarbejdet bliver bekendt med oplysninger, som kan have  

 betydning for efterforskningen af en alvorlig straffesag, vil politiet kunne  

 benytte oplysningerne i forbindelse med efterforskning.
Bestemmelsen i § 115  

 b, stk. 2, 2. pkt., udelukker derimod, at politiet, med henblik på  

 efterforskning, i SSP-samarbejdet indhenter oplysninger med det formål at  

 bruge oplysningerne til efterforskning.
 Spørgsmål 50:
Ad svar (L 150 - bilag 38) på spørgsmål 6, 2. afsnit Skal svaret forstås således, at det skal konstateres, at forældrene ikke  

 vil samarbejde, før der sker udveksling af oplysninger uden deres samtykke? Hvem afgør, om en henvendelse til forældre kan puste sagen unødigt op, og  

 efter hvilke kriterier sker afgørelsen? Spørgsmål 51:
Ad svar (L 150 - bilag 38) på spørgsmål 6, sidste afsnit Skal udtrykket ». . . at forældrene, når problemstillingen ligger  

 klar, forud for en mere indgående drøftelse af bestemte børns og unges  

 forhold, inddrages i sagen . . .« forstås således, at problemstillingen  

 afklares uden forældrenes viden/medvirken? Svar:
Som det anføres i lovforslagets almindelige bemærkninger og blandt andet  

 ved besvarelsen af spørgsmål nr. 18, bygger SSP-samarbejdet omkring børn og  

 unge på et princip om frivillighed.
I langt de fleste tilfælde vil det derfor  

 være naturligt at inddrage forældrene i løsningen af barnets eller den unges  

 problemer.
De situationer, hvor det kan komme på tale at udveksle oplysninger uden  

 samtykke, er beskrevet i lovforslagets almindelige bemærkninger og ved  

 besvarelsen af spørgsmål nr. 6, 18 og 45. Om man i de der nævnte tilfælde  

 alligevel skal forsøge at få samtykke fra forældrene, eller om oplysningerne  

 blot skal videregives, må, ligesom spørgsmålet om, hvornår der i øvrigt er  

 grund til ikke at indhente samtykke, afgøres i de enkelte tilfælde efter et  

 skøn over sagens omstændigheder.
Svaret på spørgsmål 6 skal således ikke  

 forstås sådan, at det skal konstateres, at forældrene ikke vil samarbejde,  

 før der sker udveksling af oplysninger uden samtykke.
 Det er op til SSP-udvalget og dets medlemmer selv at vurdere, om der i de  

 tilfælde, der er beskrevet i lovforslaget, skal forsøges indhentet samtykke,  

 eller om oplysningerne med det samme kan videregives, jf. også besvarelsen af  

 spørgsmål nr. 40.
 Spørgsmål 56:
Ad svar (L 150 - bilag 38) på spørgsmål 22 og 23 Hvorledes skelner politiet mellem alvorlige og ikke alvorlige  

 straffesager? Svar:
Ved vurderingen af, om der er tale om alvorlig kriminalitet, foretages et  

 samlet skøn med hensyn til karakteren af det eller de konkrete strafbare  

 forhold, som lovovertrædelsen vedrører.
Der indgår en række faktorer, som i  

 sagens natur ikke kan angives udtømmende.
Der kan ved vurderingen blandt andet lægges vægt på grovheden af det  

 strafbare forhold, jf. straffelovens § 80. Lovovertrædelsens grovhed  

 udtrykker en værdi, som straffen kan sættes i forhold til, og giver dermed  

 udgangspunktet for en proportionalitet mellem lovovertrædelse og straf, som  

 bidrager til ligelighed i strafvalget og strafudmålingen, jf.
Vagn Greve  

 m.fl., Kommenteret Straffelov, (Alm. del) 1989, side 312.
Der kan ved vurderingen også lægges vægt på gerningsmandens tilregnelse og  

 på, om forholdet er begået af flere i forening, eller om der eventuelt er  

 tale om gentagelsestilfælde.
Også motivet til at begå det strafbare forhold  

 kan indgå i vurderingen.
 Spørgsmål 61:
 Ad svar på spørgsmål 55 (L 150 - bilag 51), ad svar på spørgsmål 46 (L 150  

 - bilag 38), ad svar på spørgsmål 16 (L 150 - bilag 38) og ad svar på  

 spørgsmål 13 (L 150 - bilag 38).
Skal svarene på spørgsmål 55, 46, 16 og 13 forstås således, at ministeren  

 forudsætter, at ansatte i politiet alene gennem deres almene skoleuddannelse  

 har kendskab til bistandslovens § 19 og den dertil hørende bekendtgørelse,  

 hvorfor der ikke efter ministerens opfattelse er behov for en særlig instruks  

 på dette område? Svar:
 Justitsministeriet kan i anledning af spørgsmålet oplyse, at politiets  

 grunduddannelse i en lang årrække har indeholdt en gennemgang af visse  

 socialretlige emner, herunder bl.a. bistandslovens § 19. Såvel faget  

 polititeori som faget socialret beskæftiger sig med bestemmelsen, ligesom  

 også politiets lederuddannelse berører emnet.
 Spørgsmål 62:
 Ad kommentar til bilag 31 (L 150 - bilag 50) samt svar på spørgsmål 28 (L  

 150 - bilag 38).
 Det bedes oplyst, om videregivelse af fortrolige oplysninger kan finde  

 sted i anden sammenhæng end uden for den helt subjektive kriminalprævention.
 Svar:
Som anført i besvarelsen af spørgsmål 28 er det især de foranstaltninger,  

 der er knyttet til den subjektive kriminalprævention, der i praksis kan  

 nødvendiggøre, at fortrolige oplysninger om enkeltpersoner videregives efter  

 den foreslåede bestemmelse i § 115 b.
Lovforslaget udelukker imidlertid ikke,  

 at videregivelse af fortrolige oplysninger også kan finde sted inden for den  

 objektive kriminalprævention, hvis det i særlige tilfælde findes nødvendigt.
 Spørgsmål 63:
 Ad svar på spørgsmål 53 (L 150 - bilag 51).
Skal svaret forstås således, at ministeren er ude af stand til at  

 fremlægge konkrete eksempler på reelle hindringer i forbindelse med  

 samtykkekravet og SSP-arbejdet? Svar:
 Som det anføres ved besvarelsen af spørgsmål nr. 15 (L 150 - bilag 38)  

 har Justitsministeriet på baggrund af de høringssvar fra Foreningen af  

 Politimestre i Danmark og Kommunernes Landsforening, som blev fremsendt til  

 Folketingets Retsudvalg den 5. april 1990, ikke fundet anledning til at  

 indhente oplysninger om konkrete sager.
 Justitsministeriet kan fortsat henholde sig hertil.
 Spørgsmål 64:
 Ad svar på spørgsmål 54 (L 150 - bilag 51).
Idet der i svaret henvises til svaret på spørgsmål 25 og 20 (L 150 -  

 bilag 38), som omhandler rene sociale problemstillinger i den unges  

 familiebaggrund, bedes det oplyst, om ministeren kan bekræfte, at udtrykket  

 »rene private forhold« således også dækker oplysninger om  

 forældres, søskendes og andre, der bor i hjemmets, private forhold? Svar:
Spørgsmålet kan besvares bekræftende.
Det følger således af lovforslaget,  

 at der i forbindelse med SSP-samarbejdet kan udveksles oplysninger om rent  

 private forhold med hensyn til berørte børns og unges familie, herunder om  

 forældres og søskendes forhold.
 Det er dog en forudsætning, at oplysningerne findes at være nødvendige for  

 det konkrete kriminalitetsforebyggende samarbejde, der retter sig mod det  

 pågældende barn eller unge.
 Spørgsmål 66:
 Ad svar på spørgsmål 58 og 59 (L 150 - bilag 55).
Vil lovforslaget indebære, at de faglige organisationers og  

 brancheorganisationers ansatte advokater kan repræsentere organisationen  

 eller et medlem af denne ved andre retter end arbejdsretten, eksempelvis i  

 sager vedrørende afskedigelse eller arbejdsskadesager? Svar:
 Lovforslaget indebærer ikke nogen ændring i reglerne om  

 rettergangsfuldmægtige i retsplejelovens kapitel 25.
 Faglige organisationer og brancheforeninger vil således som hidtil kunne  

 lade sig repræsentere i retten ved en ansat advokat.
En organisations ansatte advokater vil endvidere kunne møde i retten for  

 et medlem af organisationen, såfremt organisationen som mandatar har påtaget  

 sig for en part at føre en sag, der ligger inden for organisationens  

 interesseområde.
Denne sag vil f.eks. kunne dreje sig om et principielt  

 ansættelsesretligt spørgsmål, der har væsentlig betydning også for  

 organisationen.
 Som det fremgår af lovforslagets bemærkninger og de tidligere besvarelser,  

 vil en gennemførelse af lovforslaget kun få betydning, såfremt bistanden til  

 medlemmet udstrækker sig til, at en ansat advokat møder i retten som advokat  

 for medlemmet ved de almindelige domstole, herunder i de i spørgsmålet nævnte  

 typer sager og i sager f.eks. vedrørende skilsmisse, køb og salg af fast  

 ejendom m.v.
Det er denne form for juridisk virksomhed - at føre almindelige retssager  

 for andre - der er kerneområdet for advokatvirksomhed.
Det er på dette  

 område, at advokatvirksomhedens uafhængighed af uvedkommende interesser er af  

 fundamental betydning.
Bilag 2 Ministerens talepapir i forbindelse med samrådet om spørgsmål A Justitsministeriet Udkast til besvarelse af samrådsspørgsmål A vedrørende forslag til lov  

 om ændring af retsplejeloven (Dommeres habilitet.
SSP-samarbejdet og  

 advokatselskaber m.v.) Spørgsmål:
 Udvalget ønsker en redegørelse for baggrunden for begrænsningen af  

 organisationer m.fl.s ret til at yde advokatbistand i det nuværende omfang.
 Svar:
Efter lovforslaget skal advokatvirksomhed kun kunne udøves i selskabsform  

 under nogle særlige betingelser.
I forslaget til § 124, stk. 3, foreslås  

 således en begrænsning af den kreds, der kan besidde aktier eller anparter i  

 et advokatselskab.
Baggrunden for disse regler er ønsket om at sikre, at det personlige  

 tillidsforhold, der består mellem klient og advokat, og som hviler på den  

 enkelte advokats uafhændighed og loyale varetagelse af klientens interesser,  

 ikke afsvækkes som følge af, at advokaten virker i et advokatselskab.
Efter  

 bestemmelsen vil det således kun være bestallingshavende advokater, der  

 aktivt driver advokatvirksomhed, som gennem ejerskab kan øve indflydelse på  

 driften af et advokatselskab.
Det er endvidere et krav, at aktionæren eller anpartshaveren gennem sin  

 virksomhed er tilknyttet det pågældende advokatselskab enten direkte eller  

 gennem virke i dets moder- eller datterselskab.
Endvidere foreslås i § 124,  

 stk. 4, at der skal være en begrænsning i kredsen af de personer, der kan  

 være medlem af bestyrelsen for et advokatselskab.
Denne bestemmelse tilsigter  

 ligeledes at varetage hensynet til selskabets uafhængighed af uvedkommende  

 interesser.
Endvidere fastsættes, at den daglige ledelse af advokatselskabet,  

 der forestås af direktionen, alene kan varetages af personer, der gennem  

 virke som advokat i det pågældende selskab er tæt knyttet til virksomheden.
Gennem disse krav sikres det, at selskabet i samme omfang som en  

 personligt drevet advokatvirksomhed vil være uafhængig af interesser, der er  

 advokatvirksomheden uvedkommende, og som kan være stridende mod klientens  

 interesser.
Det tillægges i den forbindelse stor betydning, at  

 advokatvirksomheder ikke på grund af finansieringen af virksomhedernes  

 kapitalgrundlag kan domineres af interesser, der ville kunne svække den  

 generelle tillid til advokaters uafhændighed, og at de ikke som andre ansatte  

 med almindelig funktionærstatus er underlagt instruktionsbeføjelse fra andre  

 end advokater.
 Det foreslås derfor samtidig, at andre juridiske personer end  

 advokatselskaber ikke må udøve advokatvirksomhed, således som dette nærmere  

 er afgrænset i lovforslaget.
 Baggrunden herfor er, at det vil være i strid med formålet med de  

 foreslåede regler at stille særlig strenge krav til advokatselskabers  

 uafhængighed m.v., hvis det samtidig tillades andre juridiske personer at  

 drive advokatvirksomhed uden at opfylde disse betingelser.
 Jeg kan også sige det på en lidt stærkere måde.
Det har ingen mening med den ene hånd at stille de nævnte strenge krav til  

 advokatselskaber, hvis man med den anden hånd tillader, at andre juridiske  

 personer - dvs. organisationer og foreninger, der jo ikke er ejet og ledet af  

 advokater - skal kunne udøve den samme generelle form for advokatvirksomhed  

 uden at opfylde disse krav.
Der må med andre ord stilles ens krav.
 Åbnes der mulighed for, at foreninger, banker, forsikringsselskaber, de  

 faglige organisationer på arbejdstager- og arbejdsgiverside osv. kan drive  

 almindelig advokatvirksomhed vil det kunne betyde en fundamental ændring af  

 advokaterhvervet og dermed af den uafhængighed, som hidtil har karakteriseret  

 advokatvirksomhed her i landet, og som af retsplejemæssige hensyn bør  

 tillægges betydelig vægt.
Endelig vil jeg fremhæve, at lovforslaget kun rammer den virksomhed, der  

 udøves af ansatte advokater, såfremt denne udstrækker sig til at møde i  

 retten som advokat for et medlem ved de almindelige domstole - og ikke ved  

 Arbejdsretten eller i en voldgiftssag.
Det er således kun dette kerneområde  

 for advokatvirksomhed, nemlig at føre almindelige retssager for andre, som  

 vil blive berørt af lovforslaget, fordi det er af fundamental betydning på  

 dette område at bevare advokatvirksomhedens uafhængighed af uvedkommende  

 interesser.
 Den udenretlige bistand og rådgivning, der ydes til medlemmerne, og som  

 også f.eks. kan bestå i at skrive skøder for de pågældende, vil derimod kunne  

 fortsætte som hidtil.
Hertil kommer, at organisationerne ved deres ansatte advokater vil kunne  

 møde i retten for et medlem af organisationen, såremt organisationen som  

 mandatar påtager sig for en part at føre en sag, der ligger inden for  

 organisationens interesseområde.
En sådan sag vil f.eks. kunne dreje sig om  

 et principielt ansættelsesretligt spørgsmål, der har væsentlig betydning også  

 for organisationen.
Jeg kan her henvise til besvarelsen af spørgsmål 66, som  

 jeg netop har besvaret.
(Om mandatarforhold henvises i øvrigt til vedlagte notits. (Ej optrykt  

 her)) Bilag 3 Den Danske Dommerforening Den 8. marts 1990 Justitsministeriet Ved skrivelse af 23. januar 1990 (j. nr. 1989-40002-63)  

 har Justitsministeriet anmodet om en udtalelse om lovforslag nr.
L 150 til  

 ændring af retsplejeloven.
 Vedrørende lovforslagets § 1, nr. 3-5, om dommeres habilitet har der været  

 afholdt et møde mellem landsretspræsidenterne, byretspræsidenterne og  

 Dommerforeningen, som er enige om at udtale følgende:
 Forslaget til ændret affattelse af § 60, stk. 2, giver ikke anledning til  

 bemærkninger, jf. dog bemærkningerne nedenfor om forlængelse af  

 varetægtsfængsling under meget langvarige domsforhandlinger.
§ 61 er en rent sproglig omskrivning af den gældende § 62, stk. 1, 1.  

 pkt., jf. bemærkningerne s. 18 venstre spalte.
Det fremgår imidlertid af  

 bemærkningerne, at der uanset den reelt uændrede lovtekst, tilsigtes en  

 væsentlig udvidelse af området for inhabilitet, navnlig til visse sager om  

 »bandekriminalitet«, visse hjemviste sager og visse sager om  

 erstatning i anledning af strafferetlig forfølgning.
Man skal ikke udtale sig imod en sådan udvidelse af området for  

 inhabilitet, men må af principielle grunde lægge vægt på, at denne kommer til  

 at fremgå af selve lovteksten og ikke kun af bemærkningerne.
Selv om det  

 måtte være vanskeligt, som anført i bemærkningerne s. 7 højre spalte, at  

 formulere en generel regel, som klart angiver kriterier for, i hvilke  

 tilfælde inhabilitet foreligger, må det i hvert fald være muligt i lovteksten  

 at angive de hovedtilfældegrupper, som udvidelsen omfatter, og afgrænse deres  

 almindelige rækkevidde.
En sådan tydeliggørelse af lovteksten er ikke kun påkrævet af lovtekniske  

 grunde, men også fordi rækkevidden af den tilsigtede udvidelse af området for  

 inhabilitet - særligt med hensyn til sagerne om »bandekriminalitet«  

 - giver anledning til tvivl.
Bemærkningerne s. 18 venstre spalte forneden  

 synes at måtte forstås således, at inhabilitet altid skal foreligge, hvis  

 dommeren i fældende afgørelser i sager mod medgerningsmænd har lagt til  

 grund, at den nu tiltalte har begået det forhold, han tiltales for, hvorimod  

 afgørelsen af habilitetsspørgsmålet efter bemærkningerne s. 7 venstre spalte  

 skal ske efter en konkret vurdering, jf. således også Justitsministerens  

 fremsættelsestale.
Der kan endvidere rejses spørgsmål om, hvad der skal  

 gælde, hvis en sag, som er rejst mod flere tiltalte, afsluttes med dom for  

 nogles vedkommende, men udsættes med henblik på yderligere bevisførelse for  

 så vidt angår de resterende.
Dette vil f.eks. kunne forekomme, hvor en eller  

 flere af de tiltalte vælger at tilstå på baggrund af den bevisførelse, som  

 allerede har fundet sted.
Som et andet eksempel kan nævnes, at en eller flere  

 af de tiltalte er udeblevet.
 Medfører en domfældelse af nogle af de tiltalte, at retten herefter bliver  

 inhabil for så vidt angår de øvrige tiltalte, vil dette indebære, at sagen  

 enten må udsættes for alle de tiltaltes vedkommende, eller at sagen må gå  

 helt om med nye dommere for så vidt angår de resterende tiltalte.
Ingen af de nævnte alternativer er særlig hensigtsmæssige, og det synes  

 dernæst noget inkonsekvent at anse retten for inhabil i den beskrevne  

 situation, når retten dog i medfør af forslaget til § 60, stk. 2, også  

 fremover skal kunne træffe afgørelse om varetægtsfængsling efter  

 retsplejelovens § 762, stk. 2, under domsforhandlingen.
Rækkevidden af  

 forslagets § 60, stk. 2, i sidstnævnte henseende synes i øvrigt at kunne give  

 anledning til overvejelse i forhold til menneskerettighedskonventionen i  

 tilfælde af meget langvarige domsforhandlinger.
Der kan endvidere være anledning til at pege på, at bemærkningerne til §  

 61, s. 19 sidste afsnit, kun omtaler habilitetsspørgsmålet for den dommer og  

 de domsmænd, der fandt den erstatningssøgende skyldig, mens landsretten  

 frifandt.
Inhabilitet synes dog så meget desto mere at måtte foreligge hos  

 den dommer, der har afsagt fængslingskendelse, idet det er den uforskyldte  

 fængsling - ikke den urigtige domfældelse - der er grundlag for  

 erstatningskravet.
 På baggrund af det anførte skal man henstille, at lovforslaget for så vidt  

 angår habilitetsbestemmelserne ikke gennemføres i den foreliggende  

 udformning, men undergives en nærmere lovteknisk gennemgang.
I lovforslagets almindelige bemærkninger anføres side 15 højre spalte, at  

 den foreslåede udvidelse af området for dommeres inhabilitet vil betyde en  

 øget belastning af domstolene i bl.a. personalemæssig og administrativ  

 henseende.
Der henvises i den forbindelse til, at der i 67 af landets 82  

 retskredse kun er 1 dommer til at behandle straffesager, således at der ved  

 disse embeder skal beskikkes en sættedommer i tilfælde, hvor der efter de  

 foreslåede regler indtræder inhabilitet.
Man finder anledning til at fremhæve, at denne sættedommerproblematik  

 illustrerer nødvendigheden af, at domstolenes struktur tages op til  

 overvejelse.
Løsningen på længere sigt af de praktiske problemer, som måtte  

 følge af lovforslaget, bør derfor indgå i overvejelserne i den arbejdsgruppe,  

 som Dommerforeningen har foreslået Justitsministeren at nedsætte med henblik  

 på udarbejdelsen af et oplæg om domstolenes fremtidige struktur og  

 arbejdsområde.
Bestemmelsen i retsplejelovens § 46, stk. 1, om kompetencen med hensyn til  

 beskikkelse af sættedommer fik sin formulering ved lov nr. 218 af 11. juni  

 1959. Den kompetence, som Justitsministeriet tidligere havde på dette område,  

 blev overført til domstolene.
I bemærkningerne til lovforslaget -  

 Folketingstidende 1958-59, tillæg A. sp. 1719 - begrundedes ændringen  

 således: »Da beskikkelse af sættedommere er et rent domstolsanliggende,  

 foreslås det, at al myndighed i denne henseende henlægges til  

 domstolene«.
Det nu foreliggende lovforslag indeholder ingen ændring af  

 retsplejelovens § 46, stk. 1, hvilket man har bemærket sig.
 Man er enig i at en gennemførelse af lovforslaget kræver oprettelse af  

 yderligere dommerstillinger, men placeringen af stillingerne bør gøres til  

 genstand for en forhandling mellem Justitsministeriet, præsidenterne og  

 Dommerforeningen.
 Man skal endelig, jf. senest foreningens skrivelse af 24. januar 1990,  

 påpege det meget uheldige i, at et lovforslag, som det foreliggende, der på  

 væsentlig måde berører domstolenes virksomhed, ikke har været genstand for  

 forudgående behandling i et udvalg eller en arbejdsgruppe eller i hvert fald  

 en forudgående høring af domstolene.
Dommerforeningen har ikke bemærkninger til lovforslaget for så vidt angår  

 bestemmelserne om SSP-samarbejdet og advokatselskaber m.v.
Denne del af  

 lovforslaget har ikke været drøftet med retspræsidenterne.
Claus Larsen Bilag 4 Justitsministeriet Den 23. marts 1990 Kommentarer til Dommerforeningens og retspræsidenternes  

 høringsudtalelse om de foreslåede nye regler om dommeres habilitet (L 150) 1. Indledningsvis er det værd at fremhæve, at Dommerforeningen og  

 retspræsidenterne - bortset fra spørgsmålet om varetægtsfængsling under meget  

 langvarige domshandlinger - ikke har bemærkninger til den centrale  

 bestemmelse i lovforslaget (§ 60, stk. 2), der er den direkte følge af  

 Menneskerettighedsdomstolens afgørelse i Hauschildtsagen.
 2. I høringssvaret gives udtryk for, at lovforslagets bemærkninger  

 giver anledning til tvivl om rækkevidden af den tilsigtede udvidelse af  

 området for inhabilitet efter § 61 - særligt med hensyn til sagerne om  

 »bandekriminalitet«.
 Det har jeg lidt svært ved at forstå.
 Både i lovforslagets almindelige bemærkninger (side 7, højre spalte, 4.  

 afsnit) og i bemærkningerne til de enkelte bestemmelser (side 18, venstre  

 spalte, sidste afsnit) anføres klart det afgørende kriterium, nemlig om  

 dommeren har deltaget i pådømmelsen af en tidligere sag, hvor der er lagt  

 omstændigheder til grund som bevist, som på ny skal gøres til genstand for  

 bevisførelse under den nu foreliggende sag, som ikke kan afgøres på grundlag  

 af tiltaltes tilståelse.
 Når det i bemærkningerne (side 7, venstre spalte, sidste afsnit) anføres,  

 at det må bero på en konkret afgørelse, er det for at understrege, at det må  

 afgøres fra sag til sag, om dommeren i den tidligere sag har foretaget  

 en sådan bevisbedømmelse.
 De tilfælde om »bandekriminalitet«, der er omtalt i  

 høringsudtalelsen side 2, 1. afsnit, skal således alle afgøres efter det  

 nævnte kriterium, og det skulle ikke kunne volde tvivl i praksis.
Når det dernæst anføres, at denne retstilstand ikke er særlig  

 hensigtsmæssig, forstår jeg det navnlig som en udtalelse om, at det vil give  

 anledning til en øget belastning i form af udsættelser af domsforhandlinger,  

 eller at en anden dommer (og andre domsmænd) skal deltage i domsforhandlingen  

 mod de resterende tiltalte.
Dommeren giver derimod ikke udtryk for  

 invendinger mod grundprincippet i det nævnte kriterium.
 Jeg er enig i, at de foreslåede nye regler vil medføre en sådan  

 merbelastning af (bl.a.) domstolene, således som det også er anført i  

 lovforslagets bemærkninger om de økonomiske og administrative konsekvenser.  

 Det er imidlertid den naturlige og uundgåelige konsekvens af en udvidelse af  

 området for dommeres inhabilitet som følge af afgørelsen i Hauschildtsagen.
 3. Det udtales herefter, at det synes noget inkonsekvent at anse  

 retten for inhabil i disse tilfælde med flere gerningsmænd, når afgørelser  

 under domsforhandlingen om varetægtsfængsling ikke medfører inhabilitet.  

 Endvidere anføres, at denne retstilstand »i øvrigt synes at kunne give  

 anledning til overvejelse i forhold til Menneskerettighedskonventionen i  

 tilfælde af meget langvarige domsforhandlinger«.
 Denne meget forsigtige formulering opfatter jeg ikke på den måde, at  

 dommerne finder, at der bør statueres inhabilitet i sådanne tilfælde.
I lovforslagets bemærkinger (side 16-17) er der nøje redegjort for  

 baggrunden for, at afgørelser under domsforhandlingen ikke skal medføre  

 inhabilitet.
Der henvises navnlig til, at et sådant resultat har direkte  

 støtte i afgørelsen i Hauschildtsagen og Højesterets kendelse af 1. november  

 1989 i Jydebrødresagen.
 4. I høringsudtalelsen gives der endvidere udtryk for, at der i  

 erstatningssager også bør gælde inhabilitet for den dommer, der har afsagt  

 fængslingskendelsen, hvilket må sigte på tilfælde, hvor der ikke er truffet  

 afgørelse om en særlig bestyrket mistanke.
Det er jeg ikke enig i.
Det ville være et brud på det grundprincip, som  

 lovforslaget bygger på, og hvorefter grundlaget for inhabilitet skal være en  

 kvalificeret skyldvurdering enten i form af en afgørelse om særlig bestyrket  

 mistanke eller en domfældelse.
 Som nævnt har dommerne ikke givet udtryk for indvendinger mod dette  

 grundprincip.
 5. Som det fremgår, tilslutter Dommerforeningen og  

 retspræsidenterne sig den helt overvejende del af indholdet af de foreslåede  

 nye bestemmmelser.
 Indvendingerne går på den lovtekniske udformning, hvor man af principielle  

 grunde finder, at »hovedgruppetilfældene« af inhabilitet bør  

 angives i selve lovteksten i stedet for at følge af det generelle kriterium i  

 § 61 om, at der ikke må foreligge omstændigheder, som er egnede til at rejse  

 tvivl om dommerens fuldstændige upartiskhed.
Det er min opfattelse, at lovforslagets bemærkninger er udformet på en  

 sådan måde, at det udvidede område for inhabilitet efter § 61 er angivet så  

 klart som muligt.
Indholdet af de foreslåede regler, der primært retter sig  

 mod dommerne, skulle således ikke kunne give anledning til tvivl i praksis.
 Da der er tale om afgørelser, der skal træffes i det enkelte tilfælde  

 efter en vurdering af sagens konkrete omstændigheder, er det endvidere i  

 overensstemmelse med sædvanlige lovtekniske principper i sådanne situationer  

 - særlig når der som her er tale om en såkaldt opsamlingsbestemmelse - at  

 affatte lovteksten efter generelt formulerede kriterier, forudsat at det  

 tilsigtede anvendelsesområde er klart angivet i bestemmelsens forarbejder.  

 Formuleringen svarer i øvrigt til den gældende affattelse af § 62. Endvidere  

 findes i forvaltningslovens § 3, stk. 1, nr. 5, en tilsvarende  

 opsamlingsbestemmelse om inhabilitet.
 6. I høringsudtalelsen anføres, at placeringen af de 5 yderligere  

 dommerstillinger bør drøftes med retspræsidenterne og Dommerforeningen.
 Jeg er enig i, at der i givet fald skal finde sådanne drøftelser sted.
 7. Endelig udtales, at man finder det meget uheldigt, at et  

 lovforslag som det foreliggende, der på væsentlig måde berører domstolenes  

 virksomhed, ikke har været genstand for forudgående behandling i et udvalg  

 eller en arbejdsgruppe eller i hvert fald en forudgående høring af  

 domstolene.
 Jeg har noget svært ved at forstå denne kritik.
Jeg går ud fra, at alle er enige om, at det på grund af  

 Menneskerettighedsdomstolens afgørelse i Hauschildtsagen i maj 1989 er  

 nødvendigt, at Folketinget i denne samling vedtager nye regler om dommeres  

 inhabilitet.
Det har derfor ikke i dette tilfælde været muligt at lade  

 spørgsmålene behandle i et udvalg.
 Hertil kommer, at den endelige udformning af lovforslaget viste sig først  

 at kunne fastlægges efter Højesterets afgørelser af 1. november 1989 og 21.  

 december 1989, således som det fremgår af lovforslagets bemærkninger.
Da den almindelige frist for fremsættelse af lovforslag er fastsat til  

 medio januar, var det ikke muligt at sende forslaget til høring inden  

 fremsættelsen.
I den forbindelse kan jeg i øvrigt nævne, at Dommerforeningen  

 og retspræsidenterne har meddelt, at svar på høringer som regel først kan  

 forventes at foreligge mindst 2 måneder efter høringens iværksættelse.
 Jeg kan også nævne, at Justitsministeriet har opfattet udformningen af de  

 foreslåede nye regler som en stort set bunden opgave som følge af dommen i  

 Hauschildtsagen og Højesterets nævnte afgørelser.
 Endelig kan jeg oplyse, at Dommerforeningens formand til drøftelse i  

 bestyrelsen allerede i august 1989 modtog et notat på 27 sider med lovudkast  

 og bemærkninger som et resultat af Justitsministeriets foreløbige  

 overvejelser med anmodning om bemærkninger hertil af såvel teknisk som  

 substantiel karakter, eventuelt på et møde.
 Justitsministeriet modtog herefter et notat fra Dommerforeningen med  

 tekniske bemærkninger til udkastet, som er indgået i udarbejdelsen af det  

 endelige lovforslag.
 Skrivelsen til Dommerforeningens formand vedlægges.
Underbilag Justitsministeriet København, den 23. august 1989 Den Danske Dommerforening v/ adm. dommer Claus Larsen Howitsvej 32 2000 Frederiksberg Kære Claus Larsen Vedlagte notat (ej vedlagt her) er resultatet af  

 Justitsministeriets foreløbige overvejelser om ændringer af retsplejeloven i  

 anledning af Menneskerettighedsdomstolens afgørelse i Hauschildtsagen.
 Hovedlinjerne i notatet er godkendt af justitsministeren.
Efter aftale med ministeren vil jeg bede dig se på notatet, og alle  

 bemærkninger (tekniske som substantielle) er meget velkomne.
Eventuelt kan vi  

 holde et møde om sagen.
Overvejelserne skulle gerne være afsluttet senest  

 medio september.
 Endelig har ministeren bedt om, at kendskab til notatets indhold bliver  

 inden for en snæver kreds.
 Et tilsvarende brev er sendt til rigsadvokaten.
Med venlig hilsen Torsten Hesselbjerg Bilag 5 Juristen, nr. 3, 26. marts 1990 Justitsministeriets lovforslag om dommerinhabilitet Af landsdommer Peter Rørdam I.
Indledning Ved lov nr. 386 af 10. juni 1987 indsattes den bestemmelse i  

 retsplejelovens § 60, stk. 2, at ingen må deltage som dommer under  

 domsforhandlingen i en straffesag, såfremt han tidligere i sagen har truffet  

 bestemmelse om at varetægtsfængsle den pågældende alene efter § 762, stk. 2,  

 medmindre sagen behandles efter § 925 eller § 925 a.
Efter  

 Menneskeretsdomstolens afgørelse i Hauschildtsagen blev det klart, at det  

 famøse ord »alene« måtte udgå, og at det i det hele taget måtte  

 overvejes meget nøje, hvilke konsekvenser Hauschildtsagen skulle få for vor  

 hidtidige opfattelse af dommerhabiliteten i forskellige situationer.
Behovet  

 for en lovregulering blev stærkt understreget ved Højesterets dom af 21.  

 december 1989, som direkte henviste lovgivningsmagten til at give regler for,  

 hvornår en dommer har umuliggjort sin medvirken i et sagskompleks, når han  

 ved en tidligere afgørelse i et eller andet omfang har foregrebet sin  

 stillingtagen også til det, der nu skal træffes afgørelse om.
Justitsministeriet havde, allerede da Hauschildtdommen var blevet afsat,  

 bebudet, at man ville komme med et lovforslag.
Det foreligger nu som forslag  

 til forskellige ændringer i retsplejeloven, herunder af inhabilitetsreglerne,  

 fremsat i Foketinget den 17. januar 1990. For at sige det pænt er forslaget  

 meget lidt vellykket, og jeg skal i det følgende omtale nogle af de momenter,  

 der efter min mening bevirker, at forslaget ikke egner sig til at blive  

 vedtaget i den form, hvori det nu foreligger.
II.
Forslagets nr. 3 og 4 lyder således:
 » 3. § 60, stk. 2, affattes således:
» Stk. 2. Ingen må deltage som dommer under domsforhandlingen  

 i en straffesag, såfremt den pågældende, inden domsforhandlingen er begyndt,  

 vedrørende det forhold, som tiltalen angår, har truffet afgørelse om at  

 varetægtsfængsle den tiltalte efter § 762, stk. 2, eller om foretagelse af  

 foranstaltninger som nævnt i § 754 a eller om brevåbning og brevstandsning i  

 medfør af § 781, stk. 3. Dette gælder dog ikke, hvis sagen behandles efter §  

 925 eller § 925 a, eller sagen i øvrigt vedrørende det forhold, der har  

 begrundet indgreb som nævnt i 1. pkt., ikke omfatter bedømmelsen af beviserne  

 for tiltaltes skyld.« 4. § 61 affattes således:
» § 61. Ingen må handle som dommer i en sag, når der i øvrigt  

 foreligger omstændigheder, som er egnede til at rejse tvivl om dommerens  

 fuldstændige upartiskhed.« Som det kan ses, skal § 60, stk. 2 regulere - og efter motiverne, jf.  

 punkt 2.5., udtømmende regulere - de tilfælde, hvor dommeren har truffet  

 fængslingsafgørelser samt afgørelser i forbindelse med agentvirksomhed efter  

 § 754 a og om brevåbning og brevstandsning. § 61 skal regulere alle andre  

 situationer.
 Mine hovedindvendinger mod § 60, stk. 2, er følgende:
1) Efter forslaget bliver man i relation til fængslingsreglerne inhabil,  

 når man har truffet afgørelse om at varetægsfængsle den tiltalte efter  

 § 762, stk. 2. Man har ved denne formulering ikke taget højde for de i  

 praksis ikke helt sjældent forekommende tilfælde, hvor dommeren giver  

 anklagemyndigheden medhold i, at der foreligger en særlig bestyrket mistanke,  

 men hvor den sigtede dog løslades, fordi man ikke finder, at hensynet til  

 retshåndhævelsen kræver fængsling.
Det siger sig selv, at man også bør være  

 inhabil i sådanne tilfælde, selv om der sker løsladelse.
2) Efter forslaget skal inhabilitet aldrig kunne indtræde, hvis det ikke  

 er en stk. 2-afgørelse, der er truffet, men dommerens mistankevurdering hr  

 fundet udtryk i de ord, der bruges i § 762, stk. 1: »begrundet  

 mistanke«.
En så vidtgående begrænsning vil næppe være helt i  

 overensstemmelse med Hauschildtdommen og heller ikke med den virkelighed, der  

 undertiden ligger bag brugen af ordene »begrundet mistanke«.
 Den afgørende passus om dette spørgsmål i Hauschildtdommen lyder således:
 »Domstolen finder, at det forhold, at en dommer, i et retssystem som  

 det danske, også træffer afgørelser under sagens indledende stadier, herunder  

 træffer beslutning om varetægtsfængsling, ikke i sig selv kan fremkalde en  

 berettiget tvivl vedrørende dommerens upartiskhed.
 Imidlertid finder Domstolen, at der kan foreligge særlige omstændigheder i  

 den konkrete sag, der kan berettige til en anden konklusion.« (Herefter  

 kommer Domstolen ind på de særlige problemer, som fængslinger efter § 762,  

 stk. 2, rejser).
 Det vil let ses, at den regel, Justitsministeriet foreslår, (udelukker  

 inhabilitet i videre omfang,) går videre, end Hauschildtdommen lægger op til.  

 Jeg vil gerne supplere dette med følgende betragtninger.
Når dommeren under grundlovsforhøret statuerer, at der er begrundet  

 mistanke om sigtelsen, vil afgørelsen normalt være truffet på grundlag af et  

 foreløbigt materiale, og det, dommeren tilkendegiver, er noget i retning af  

 følgende: Jeg er enig med anklagemyndigheden i, at der er så meget, der tyder  

 på, at sigtede kan være skyldig i overensstemmelse med sigtelsen, at  

 det er rimeligt, at politiet går videre med sagen for at få den fuldstændig  

 oplyst.
Denne afgørelse kan ikke gøre dommeren inhabil.
Når dommeren næste  

 gang skal tage stilling til fængslingsspørgsmålet, skulle efterforskningen  

 helst være længere fremme, og dommeren må da på det nye grundlag vurdere, om  

 der stadig er tilstrækkeligt hold i sigtelsen.
Det er ikke svært at indse, at  

 efterhånden som efterforskningsmaterialet fuldstændiggøres, kommer dommerens  

 opave bestandig tættere på en forhåndsvurdering af, om sigtede vil blive  

 dømt.
Og når dommeren også på grundlag af den fuldt afsluttede efterforskning  

 giver udtryk for, at der stadig er en begrundet mistanke, kan man, selv om  

 afgørelsen iklædes nogle andre ord, alt efter efterforskningsmaterialets  

 karakter komme meget tæt på den bevisvurdering, der foreligger, når man  

 statuerer særlig bestyrket mistanke.
 Hvis fængslingen tilmed er blevet forlænget gang på gang af den samme  

 dommer, tilspidses situationen yderligere, og jeg kan godt sætte mig ind i  

 den uro, en tiltalt må føle, hvis han under domsforhandlingen ser, at det er  

 den samme dommer, der nu skal tage stilling til hans sag.
Jeg vil ikke med disse bemærkninger lægge op til, at man i et stort antal  

 tilfælde skal blive inhabil i forbindelse med almindelige  

 fængslingsafgørelser.
Men jeg er ligesom Eva Smith af den opfattelse, at  

 inhabilitet bør indtræde i nogle af disse situationer.
Jeg ved ikke, hvordan  

 en regel herom i givet fald skulle udformes, men jeg føler mig overbevist om,  

 at reglen i § 60, stk. 2, bør affattes således, at der åbnes en ventil for at  

 statuere inhabilitet også på grundlag af afgørelser efter § 762, stk. 1. Det  

 er efter min mening også utvivlsomt, at dette vil være bedst stemmende med  

 Hauschildtdommen.
3) Efter forslaget er inhabilitetsvirkningen udtrykkelig begrænset til de  

 afgørelser, der træffes, inden domsforhandlingen er begyndt.
Denne del af  

 forslaget er for så vidt forståelig nok.
Når først domsforhandlingen er  

 begyndt, er det kun de dommere, der behandler sagen, der har en reel mulighed  

 for at vurdere, om beviserne stadig er så stærke, at tiltalte efter al  

 sandsynlighed bliver dømt.
Dilemmaet her er imidlertid indlysende.
Hvis  

 fængslingen forlænges, er det et klart budskab til den tiltalte om, at han  

 efter dommerens opfattelse stadig står til domfældelse, og det er svært at  

 se, hvordan man kan komme uden om inhabilitetsproblemer, hvis spørgsmålet på  

 dette grundlag skulle blive forelagt for menneskeretsorganerne.
En lappeløsning kunne være at indføre en bestemmelse om, at en fængsling  

 efter § 762, stk. 2, automatisk kører videre, når domsforhandlingen er  

 begyndt.
Det er kun en lappeløsning, fordi en dommer, der føler, at  

 bevisgrundlaget smuldrer, må have en naturlig forpligtelse til uden begæring  

 at løslade den sigtede, når der ikke forbigående ikke længere er en særlig  

 bestyrket mistanke.
Udadtil fremtræder det dog som mindre iøjnefaldende, hvis  

 der ikke udtrykkelig skal tages stilling til fængslingsspørgsmålet.
Den afgørende måde at løse problemet på ligger imidlertid efter min  

 opfattelse et helt andet sted, nemlig ved at undgå eller stærkt begrænse  

 brugen af stk. 2-fængslinger i disse sager.
De meget langvarige sager, hvor  

 spørgsmålet overhovedet kan opstå - der skal være tale om domsforhandlinger,  

 der strækker sig over mere end 4 uger - er først og fremmest sager om  

 omfattende økonomisk kriminalitet, og i disse sager bør man principielt slet  

 ikke bruge stk. 2-fængslinger.
Hvilken dommer er i stand til i disse meget  

 indviklede sager med langstrakt bevisførelse og regnskabsgennemgang på  

 forhånd at have en sikker mening om, hvordan sagen skal falde ud? Så er der  

 de store narkosager, men her er det vel først og fremmest hensynet til ikke  

 at forplumre bevisførelsen, der i et vist omfang kan bære en fortsat  

 fængsling, selv om efterforskningen er afsluttet.
Det samme synspunkt kunne  

 muligvis også føre igennem i visse andre sagstyper.
Hertil kommer imidlertid et yderligere synspunkt, som man efter min mening  

 har for lidt blik for i praksis, nemlig at der er grænser for, hvor  

 langvarige fængslinger hensynet til retshåndhævelsen kan bære.
De store  

 sager, der her er på tale, vil normalt have medført langvarig fængsling inden  

 domsforhandlingen, og der kommer vel - også i de store sager - et tidspunkt,  

 hvor man bør konstatere, at nu har retsfølelsen fået sit.
Jeg vil i denne  

 forbindelse henlede opmærksomheden på Højesterets kendelse af 7. december  

 1989. Den tiltalte i denne sag havde ved nævningedom af 2. november 1989, som  

 var anket til Højesteret, fået 31/2 års fængsel for narkokriminalitet.
Han  

 havde været fængslet siden den 28. april 1988 og fik fængslingen forlænget  

 efter domsafsigelsen.
Højesteret fandt, at hensynet til retshåndhævelsen ikke  

 krævede, at tiltalte forblev varetægtsfængslet indtil sagens afgørelse i  

 Højesteret.
En henvisning til sådanne synspunkter savnes ganske i motiverne  

 til lovforslaget.
4) Dette fører mig videre til den afgørende indvending mod lovforslaget,  

 at man ikke er gået til ondets rod, som ligger i de meget vidtgående  

 bestemmelser om varetægtsfængsling af hensyn til retshåndhævelsen og den -  

 efter min mening - for vidtgående brug, der gøres af bestemmelserne i  

 praksis.
De inhabilitetsproblemer, der allerede er opstået, og som fremover  

 vil opstå som følge af afgørelser om fængsling efter § 762, stk. 2, udløser  

 efter Justitsministeriets egen tilkendegivelse ekstrabevilllinger til  

 retsvæsenet.
Dette aspekt ved fængslingsbestemmelserne har af gode grunde  

 ikke været inde i billedet, da politikerne vedtog de gældende  

 fængslingsbestemmelser.
Det forekommer mig nærliggende, at det nu politisk  

 bliver taget op til overvejelse, hvorledes man vil prioritere.
Om man i lyset  

 af de ulemper af både økonomisk og anden karakter, som fængslingsreglerne  

 giver anledning til i relation til inhabilitetsproblematikken, vil opretholde  

 fængslingsbestemmelserne, som de er, eller om man ved ændret lovgivning skal  

 foretage en begrænsning af de fængslingsafgørelser, som skaber  

 inhabilitetsproblemerne.
Hvis dette kunne blive resultatet, ville meget være  

 vundet.
Jeg skal ikke her gå ind i en fornyet diskussion hverken om den gamle  

 eller om den nye retshåndhævelsesarrest, men blot minde om den kritik, der  

 har været fremført overfor bestemmelserne.
III.
Ved forslagets § 61 har Justitsministeriet ment at  

 kunne løse alle andre habilitetsproblemer end dem, der knytter sig til  

 fængslingsafgørelserne m.v.
Forslaget er en afskrift af det afgørende  

 kriterium i den gældende § 62, og man må gnide sig i øjnene, før man forstår,  

 at det er i fuldt alvor, ministeriet har valgt denne måde at lovgive på.
Vi  

 har en kedelig tilbøjelighed herhjemme til at lovgive i motiverne, men jeg  

 tror ikke, jeg tidligere har set et så hårrejsende eksempel herpå.  

 Lovforslaget, der som sagt blot gentager det allerede gældende kriterium,  

 tager ifølge motiverne sigte på at løse en lang række nye  

 inhabilitetsproblemer, uden at lovteksten på nogen måde blot løfter sløret  

 for, hvad det er, man har haft i tankerne.
Jeg ser ikke noget formål med at gennemgå de situationer, som ministeriet  

 ifølge motiverne tænker sig løst ved forslaget.
Det forekommer mig klart, at  

 forslaget ikke bør gennemføres, som det foreligger, men at der må ske en  

 omskrivining, som i hvert fald gennem eksemplifikation afdækker  

 typesituationerne.
Det er en vanskelig opgave, for habilitetsproblemerne er  

 uhyre komplicerede.
Hertil kommer, at når der først er taget hul på  

 problematikken, er der formentlig ingen, der ved, hvor vi ender.
Opgaven er  

 derfor på een gang i et eller andet omfang at konkretisere situationerne og  

 samtidig at udforme reglerne så smidigt, at de også kan fange nye situationer  

 op, efterhånden som de opstår.
IV.
Når lovforslaget er blevet så ringe, som tilfældet er, hænger  

 det utvivlsomt sammen med en ny form for lovgivningsprocedure, som  

 Justitsministeriet har indført for nogle år siden.
Vi har været vant til, at  

 det, der kom fra Justitsministeriet, havde en høj kvalitet.
Lovforberedelsen  

 fandt sted i udvalg eller kommissioner, der var sammensat på en sådan måde,  

 at problemerne blev analyseret og gennemarbejdet ud fra forskellige  

 synsvinkler.
Resultatet blev så sendt til høring, og først efter at  

 høringssvarene var indhentet, udarbejdede Justitsministeriet sit lovforslag,  

 der derefter blev fremsat i Folketinget.
Alle væsentlige synspunkter var på  

 denne måde kommet frem og blevet tilgængelige for politikerne.
I dag springer  

 man udvalgs- og kommissionsarbejdet over og laver selv sine lovforslag, som  

 tilmed fremsættes i Folketinget, uden at de forinden har været til høring hos  

 de myndigheder og andre, som har forstand på, hvad det drejer sig om.
Det er  

 på dette stadium af lovgivningsproceduren vanskeligt at få væsentlige  

 ændringer gennemført, fordi der allerede her ligger nogle afgørende politiske  

 bindinger, og politikernes reelle beslutningsgrundlag er blevet stærkt  

 forringet.
Det er særlig uforståeligt, at Justitsministeriet også i denne sag har  

 båret sig således ad.
Der er intet hastende i dette lovgivningsarbejde, som  

 er så væsentligt, at det fortjener den størst mulige omhu.
Man må håbe, at  

 tiden ikke er forpasset til, at de meget vanskelige problemer virkelig kan  

 blive gennemarbejdet, og vi kan få en lovgivning, som vi kan være tjent med,  

 og som det er muligt at arbejde med i praksis.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til justitsministeren.
 Udvalget har herunder modtaget en skriftlig henvendelse fra  

 Landsorganisationen i Danmark (LO).
 Et af udvalget stillet spørgsmål vedrørende lovforslaget og  

 justitsministerens besvarelse heraf, der er indgået i udvalgsarbejdet, er  

 optrykt som bilag til tillægsbetænkningen.
Som bilag til tillægsbetænkningen er endvidere optrykt den række af  

 henvendelser, som udvalget under sit arbejde med lovforslaget har modtaget  

 vedrørende interesseorganisationer, foreninger m.fl.s ret til at yde deres  

 medlemmer advokatbistand.
Ligeledes er som bilag optrykt en henvendelse fra  

 Dansk Socialrådgiverforening sammen med socialministerens kommentar hertil og  

 de spørgsmål, udvalget har stillet justitsministeren i forbindelse hermed,  

 sammen med dennes svar.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) lovforslaget til  

vedtagelse uændret.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse, men  

 kan stemme for det stillede ændringsforslag.
Ændringsforslag Af et mindretal (SF), tiltrådt af et mindretal (S):
Til § 1 1) Nr. 7 udgår.
Bemærkninger Til nr. 1 Under udvalgsarbejdet er det fra justitsministeren oplyst, at drøftelserne  

 om familien kan gå i gang, uden at det skal konstateres, at forældrene ikke  

 vil samarbejde.
Regeringspartierne samt Centrum-Demokraterne og Kristeligt Folkeparti har  

 alle som politisk opfattelse, at familien er det centrale i løsningen af  

 sociale problemer.
Der er i socialpolitikken, som den formuleres af  

 regeringen, en almindelig afstandtagen fra, at systemerne »glemmer«  

 familien.
SSP-forslaget tager netop sigte på, at SSP-samarbejdet udskyder forældrene  

 i det sociale arbejde.
Det ændringsforslag tilgodeser således et bredt  

 flertals familiepolitiske synspunkter.
Grethe Fenger Møller (KF) fmd.
Fischer (KF) Helge Adam Møller  

 (KF) Bjørn Elmquist (V) Inge Dahl-Sørensen (V) Knud Lind (FP) Kirsten Lee  

 (RV) Nør Christensen (CD) Inger Stilling Pedersen (KRF) Erling Christensen  

 (S) Ole Espersen (S) Søren Hansen (S) Torben Lund (S) Lissa Mathiasen (S)  

 Carsten Andersen (SF) Leif Hermann (SF) Ebba Strange (SF) nfmd.
Bilag 1 Nogle af udvalgets spørgsmål til justitsministeren og dennes besvarelse  

 heraf Spørgsmål 71:
 Det bedes oplyst, om der er forskel i indholdet af besvarelserne på  

 heholdsvis L 150 - bilag 62 og alm. del - bilag 453.
 Svar:
 Det kan oplyses, at besvarelsen af spørgsmål 237 (alm. del - bilag 453)  

 er en udbygning af besvarelsen af spørgsmål 66 (L 150 - bilag 62).
 Spørgsmål 72:
Vil en organisation eller forening m.v. kunne indgå som mandatar for et  

 medlem i en sag, der berører den pågældende organisations eller forenings  

 interesseområde, såfremt sagen ikke er af principiel eller væsentlig  

 betydning for den pågældende forening? Svar:
Som det fremgår af besvarelsen af spørgsmål 66 og 237, skal en sag, der  

 falder ind under mandatarordningen, ligge inden for organisationens eller  

 foreningens interesseområde.
I bevarelsen af spørgsmål 66 er som et  

eksempel herpå nævnt en sag, som drejer sig om et principielt  

 ansættelsesretligt spørgsmål, der har væsentlig betydning også for  

 organisationen.
 Det kan endvidere oplyses, at mandatarordningen således ikke vil kunne  

 benyttes i et tilfælde, hvor der reelt vil være tale om en omgåelse af de  

 foreslåede regler, idet retssagen alene berører et enkeltmedlems forhold uden  

 for organisationens eller foreningens interesseområde ifølge vedtægterne  

 eller lignende.
 Spørgsmål 73:
Er de ønsker, der er fremsat fra bl.a.
Håndværksrådet og Dansk  

 Arbejdgiverforening, imødekommet ved ministerens besvarelse af spørgsål 237? Svar:
 I henvendelsen fra Håndværksrådet (L 150 - bilag 64) er det ikke nærmere  

 angivet, hvilke typer af retssager Håndværksrådet ønsker at kunne føre for  

 sine medlemmer.
 Det er derfor ikke muligt for Justitsministeriet at udtale sig om,  

 hvorvidt den i besvarelsen af spørgsmål 66 og 237 nævnte mandatarordning i  

 fuldt tilstrækkeligt omfang vil opfylde Håndværksrådets behov, eller om  

 foreningen ønsker at føre retssager for sine medlemmer vedrørende spørgsmål,  

 der ligger uden for Håndværksrådets interesseområde.
 I henvendelsen fra Dansk Arbejdsgiverforening (L 150 - bilag 22) er det  

 angivet, at foreningen ønsker at kunne føre retssager vedrørende  

 arbejdsmarkedsretlige spørgsmål.
 På denne baggrund er det Justitsministeriets vurdering, at  

 mandatarordningen imødekommer Arbejdsgiverforeningens ønsker om at kunne føre  

 retssager for sine medlemmer.
 Spørgsmål 74:
 Udvalget udbeder sig teknisk bistand til udarbejdelse af et  

 ændringsforslag til lovforslaget, der imødekommer de ønsker, der er fremsat  

 af Håndværksrådet m.fl., og som indebærer, at der lovgives om foreningernes  

 ret til at yde advokatbistand gennem selve lovteksten og ikke gennem  

 lovforslagets bemærkninger m.v.
 Svar:
I en del af de henvendelser, der er modtaget fra de forskellige  

 organisationer og foreninger m.v., er det område, hvor man ønsker at kunne  

 føre sager for sine medlemmer, enten ikke nærmere præciseret eller angivet  

 uden begrænsninger.
Dette gælder således henvendelserne fra De Danske  

 Landboforeninger og Danske Husmandsforeninger (L 150 - bilag 14 og 23).
 Skal en bestemmelse udformes på dette grundlag, vil anvendelsesområdet  

 skulle angives uden nærmere begrænsninger og også omfatte sager, der falder  

 uden for mandatarordningen og f.eks. vedrører arve- og ægteskabsspørgsmål.
 En sådan bestemmelse vil f.eks. kunne indsættes som 3. pkt. i den  

 foreslåede § 124, stk. 1, og affattes således:
»Uanset 1. og 2. pkt. må advokater, der er ansat i foreninger,  

 interesseorganisationer og lignende, udøve advokatvirksomhed for medlemmerne  

 af den pågældende forening m.v.« Det bemærkes, at en sådan bestemmelse vil indebære, at de betingelser, der  

 opstilles for advokatselskaber om uafhængighed med hensyn til ejerforhold,  

 ledelsesforhold m.v., i strid med hele formålet med lovgivningen, ikke vil  

 gælde for advokatvirksomhed, der udøves i foreningsregi af ansatte advokater.
 Det bemærkes endvidere, at der efter Justitsministeriets opfattelse ikke  

 er behov for i selve lovteksten at fastsætte bestemmelser om den beskrevne  

 mandatarordning, der heller ikke hidtil har været nærmere lovreguleret ud  

 over de almindelige regler i retsplejelovens § 131 og § 260, stk. 2.
 Spørgsmål 238:
 Idet der henvises til den under L 150 - bilag 72 omdelte kommentar fra  

 socialministeren til henvendelsen af 8. marts 1990 fra Dansk  

 Socialrådgiverforening (L 150 - bilag 9), bedes det oplyst, om ministeren er  

 enig med socialministeren i dennes udtalelse.
 Svar:
 I den i spørgsmålet nævnte kommentar anfører socialministeren blandt  

 andet følgende:
 »Hvad angår Dansk Socialrådgiverforenings fastholdelse af, at  

 udveksling af personoplysninger i SSP-regi kun må ske under iagttagelse af  

 samtykkeregler, finder jeg imidlertid, at hvor indhentelse af samtykke er en  

 umulighed, skal det være muligt at gøre en indsats for et stærkt truet barn  

 eller en ung ved undtagelsesvis at indhente de oplysninger fra andre  

 myndigheder, som i den givne situation vil være absolut nødvendige for at  

 gøre en samlet indsats på det bedst mulige grundlag.
En opbremsning her vil virke særdeles uheldig for den igangværende  

 udvikling af det tværfaglige samarbejde i overensstemmelse med bistandslovens  

 principper.« Jeg er enig med socialministeren i, at der i den nævnte situation vil være  

 behov for i medfør af de foreslåede bestemmelser i retsplejelovens § 115 b at  

 videregive oplysninger uden samtykke fra den oplysningerne angår.
De  

 foreslåede bestemmelser giver også mulighed for i andre tilfælde at  

 videregive oplysninger uden samtykke, når det sker for at varetage barnets  

 tarv.
Der henvises i øvrigt til besvarelsen af spørgsmål nr. 6, 7 18 og 45  

 vedrørende forslag til lov om ændring af retsplejeloven (Dommeres habilitet,  

 SSP-samarbejdet og advokatselskaber m.v.) (L 150 - bilag 38).
Bilag 2 Dansk Socialrådgiverforening Den 8. marts 1990 Folketingets Retsudvalg Til orientering Dansk Socialrådgiverforening har hermed fornøjelsen at fremsende til  

 orientering vores udtalelse vedrørende justitsministerens lovforslag til  

 ændring af retsplejeloven (L 150).
Med venlig hilsen Kurt Eriksen formand / Anne Jepsen sekretær Underbilag Dansk Socialrådgiverforening Den 8. marts 1990 Justitsministeriet Udtalelse vedrørende justitsministerens lovforslag til ændring af  

 retsplejeloven (L 150) Dansk Socialrådgiverforening har med glæde modtaget Justitsministeriets  

 anmodning om en udtalelse vedrørende L 150. Vi vil i det følgende udelukkende  

 koncentrere os om de elementer i lovforslaget, som vedrører SSP-samarbejdet  

 (§ 115).
 Dansk Socialrådgiverforening opfatter justitsministerens forslag som  

 udtryk for et ønske om, via en tilføjelse til retsplejeloven - på et  

 begrænset, men vigtigt område - at ændre - »opbløde« -  

 forvaltningslovens videregivelsesregler vedrørende personoplysninger, jf.  

 forvaltningslovens § 28.
 »Opblødningen« går ud på:
- at det fastslås, at oplysninger vedrørende enkeltpersoners rent private  

 forhold kan udveksles i SSP-regi, og - at denne udveksling af personoplysninger kan foregå uden  

 forudgående indhentning af barnets og/eller forældrenes samtykke.
 Baggrunden for forslaget angives at være:
- at der skulle være opstået tvivl om, i hvor vid udstrækning  

 personoplysninger kan udveksles, og - at en naturlig udvikling af SSP-arbejdets indhold bremses, medmindre de  

 foreslåede »opblødninger« gennemføres.
 Socialrådgiverforeningen er imod den foreslåede ændring af retsplejeloven.  

 Det er vi af såvel principielle som konkrete, socialfaglige årsager.
Hvad bør SSP være? DS anerkender SSP som et tværfagligt og tværsektorielt samvirke med  

 kriminalitetsforebyggende formål.
SSP er een af flere sådanne  

 samarbejdsformer, som socialrådgiverne i de primærkommunale  

 socialforvaltninger indgår i.
Det er DS' opfattelse, at SSP-samarbejdet bør  

 rette sig mod generel kriminalitetsforebyggelse og speciel  

 kriminalitetsforebyggelse rettende sig mod bestemte områder eller  

 befolkningsudsnit/grupper, som er særligt kriminalitetstruede (det primære og  

 det sekundære forebyggelsesplan).
 Forebyggelsesindsatsen på det tertiære plan, der dels retter sig mod  

 enkeltpersoner, dels er svært adskilleligt fra behandlingsarbejde (i  

 modsætning til forebyggelse) bør derimod ikke i almindelighed være genstand  

 for SSP-indsats.
Vi er i DS dog enig i, at der i klart definerede enkeltsituationer som led  

 i forebyggende aktiviteter vil kunne opstå et behov for udveksling af  

 personoplysninger i SSP-regi.
Dette bør imidlertid altid ske under anvendelse  

 af samtykkereglerne.
Hvorfor dog det? Fordi offentlige myndigheders handlen bag om ryggen og hen over hovedet  

 på den berørte borger dels er uetisk, dels erfaringsmæssigt konstraindicerer  

 et positivt og varigt resultat.
Dansk Socialrådgiverforening ønsker det sociale arbejde baseret på et  

 grundlag, der kan samles under begreberne: inddragelse, respekt og  

 fortrolighedsret.
Da SSP-samarbejdet som nævnt kun er eet af flere  

 tværfaglige og tværsektorielle fora, som socialrådgiverne i de  

 primærkommunale socialforvaltninger indgår i, eksisterer der en fare for, at  

 udveksling i SSP-regi af rent private personoplysninger uden samtykke  

 generelt forringer socialforvaltningernes klientforhold.
Ansvaret for det offentliges sociale indsats bør fortsat entydigt være den  

 primærkommunale socialsektors.
Socialrådgiverforeningen erkender, at der over  

 år og dag har kunnet rettes kritik af de sociale forvaltningers indsats på  

 det tertiære plan, det personorienterede behandlingsplan.
Dette forhold bør  

 imidlertid ikke føre til krav om, at løsningen af opgaverne i stedet skal  

 finde sted i SSP-samarbejdets regi og med den foreslåede regellempelse til  

 følge.
I stedet bør der såvel fagligt som socialpolitisk ske en præcisering  

 og prioritering af opgaveløsningen i de sociale forvaltninger.  

 Socialrådgiverne der har både erfaringen og ekspertisen, som løsningen af  

 disse opgaver forudsætter - men det kniber med ressourcerne! Hvad kunne man gøre? Hvis der, som fremført, råder tvivl om, under hvilke konditioner der i  

 SSP-regi kan udveksles personoplysninger, bør denne tvivl bortvejres på basis  

 af de ovenfor nævnte etiske principper og med udgangspunkt i  

 forvaltningslovens regler.
 Såfremt politiet på sin side savner legal mulighed for at underrette  

 socialforvaltningerne om bestemte personers kriminelle eller formodet  

 kriminelle handlinger, bør dette kunne afhjælpes gennem præcisering af  

 retsplejelovens § 752 og bistandslovens §§ 17 og 19, hvorefter forvaltningens  

 indsats bør udøves på baggrund af forvaltningslovens regler og de etiske  

 principper for udførelse af socialt arbejde med enkeltpersoner.
Med venlig hilsen Kurt Eriksen formand Bilag 3 Socialministerens kommentar til udtalelsen af 8. marts 1990 fra Dansk  

 Socialrådgiverforening Socialministeriet København, den 2. maj 1990 Folketingets Socialudvalg Under henvisning til Socialudvalgets skrivelse  

 af 4. april 1990 (B 52- bil. 11) har jeg følgende kommentarer til en  

 udtalelse af 8. marts 1990 fra Dansk Socialrådgiverforening vedrørende  

 forslag til folketingsbeslutning om SSP-samarbejde:
 Jeg er enig med Dansk Socialrådgiverforening i, at SSP-samarbejdet  

 principielt bør rettes mod en generel forebyggelse af kriminaliteten som et  

 led i det forebyggende arbejde f.eks. over for grupper, som er særlig  

 kriminalitetstruede.
 Hvad angår Dansk Socialrådgiverforenings fastholdelse af, at udveksling af  

 personoplysninger i SSP-regi kun må ske under iagttagelse af samtykkeregler,  

 finder jeg imidlertid, at hvor indhentelse af samtykke er en umulighed, skal  

 det være muligt at gøre en indsats for et stærkt truet barn eller en ung ved  

 undtagelsesvis at indhente de oplysninger fra andre myndigheder, som i den  

 givne situation vil være absolut nødvendige for at gøre en samlet indsats på  

 det bedt mulige grundlag.
 En opbremsning her vil virke særdeles uheldig for den igangværende  

 udvikling af det tværfaglige samarbejde i overensstemmelse med bistandslovens  

 principper.
Vedrørende Dansk Socialrådgiverforenings forslag om en præcisering af  

 bistandslovens § 17 henvises til, at dette allerede er sket i forbindelse med  

 udsendelse af vejledning af 11. december 1989 om tavshedspligt, videregivelse  

 og indhentelse af fortrolige oplysninger m.v. inden for den sociale  

 lovgivning, afsnit VI, pkt. 4, hvorefter bistandslovens § 17 kun bør bruges  

 af den sociale myndighed, når det har vist sig umuligt at opnå samtykke og  

 det samtidig skønnes, at oplysningerne er absolut nødvendige.
Et manglende  

 samtykke bør altså ikke automatisk føre til, at disse bestemmelser tages i  

 anvendelse.
 Jeg finder derimod ikke, at der er behov for præcisering af bistandslovens  

 § 19.
Aase Olesen / Birthe Frederiksen Bilag 4 Landsorganisationen i Danmark Den 21. maj 1990 Folketingets Retsudvalg Vedrørende forslag til lov om ændring af retsplejeloven (dommeres  

 habilitet, SSP-samarbejdet og advokatselskaber m.v.) Landsorganisationen i Danmark er blevet bekendt med, at ovennævnte  

 lovforslag (lovforslag nr.
L 150, fremsat den 17. januar 1990) vil medføre  

 indskrænkninger i organisationsansatte advokaters mulighed for at føre sager  

 ved de almindelige domstole.
 Det skal i den forbindelse oplyses, at selv om fagbevægelsen i dag  

 hovedsagelig kun anvender ansatte advokater i Arbejdsretten, finder  

 Landsorganisationen i Danmark en begrænsning af organisationers muligheder  

 uheldig.
 Landsorganisationen i Danmark skal på den baggrund opfordre Folketingets  

 Retsudvalg til at sikre, at lovændringen ikke medfører indskrænkninger i  

 organisationerne på arbejdsmarkedets muligheder for at yde medlemmerne  

 juridisk bistand ved anvendelse af ansatte advokater.
 P. f. v.
Erik Hemmingsen / Finn Sørensen Bilag 5 Håndværksrådet Den 17. maj 1990 Til Folketingets Retsudvalg Håndværksrådet har med undren gennemlæst  

 justitsministerens forslag til ændring af retsplejelovens § 124 om  

 advokatvirksomhed, herunder især om begrænsningen i den personkreds, der  

 fremover skal være berettiget til at drive advokatvirksomhed.
 Håndværksrådet skal til lovforslaget knytte følgende bemærkninger:
 På det juridiske område og især blandt advokater udvikles der i lighed med  

 andre fag specialer og ekspertområder, hvilket tydeligt ses inden for faglige  

 organisationer og brancheorganisationer, hvis ansatte jurister og advokater  

 med tiden opnår en høj specialisering inden for organisationens hovedområder.
 Denne juridiske specialviden, der skabes i organisationerne, udvikles  

 gennem den juridiske rådgivning, som organisationerne gennem årene yder  

 medlemmerne sammenholdt med en tæt opfølgning af det lovgivningsarbejde, der  

 foregår inden for områderne, suppleret med myndighedsforhandlling,  

 kursusvirksomhed, foredragsvirksomhed med meget mere.
 Det af justitsministeren fremsatte forslag til ændring af retsplejelovens  

 § 124 vil, hvis det gennemføres, efter Håndværksrådets opfattelse betyde, at  

 den ekspertise, som bl.a. er opsamlet i organisationerne, ikke længere vil  

 kunne anvendes af disse til gavn for organisationernes enkeltmedlemmer.
 Det er efter Håndværksrådets bedste formening procesbesparende og  

 samfundsnyttigt, at organisationerne kan rådgive medlemmerne i retslige  

 spørgsmål og tvister inden for de fagområder, som organisationerne  

 beskæftiger sig med.
 I forlængelse af den juridiske rådgivning og bistand, som organisationerne  

 traditionelt har bistået medlemmerne med, er det naturligt, at der også er  

 mulighed for, at organisationernes ansatte advokater kan videreføre sager for  

 medlemmerne ved domstolene, såfremt en tvist ikke kan løses uden retssag.
 At afbryde et rådgivningsforløb og en juridisk bistand for af fagpolitiske  

 grunde at tvinge en borger til at søge ekstern advokatbistand må nødvendigvis  

 opleves både fordyrende og besværligt af den person, der i første omgang har  

 henvendt sig til sin faglige organisation eller sin brancheorganisation om  

 juridisk bistand.
 For så vidt angår de bemærkninger, der af justitsministeren er tilknyttet  

 lovforslaget om advokaters uafhændighed og loyal varetagelse af klientens  

 interesser, skal Håndværksrådet især understrege, at de i organisationerne  

 ansatte advokater er underlagt Advokatrådets etiske regler, og disse  

 advokater er derfor forpligtet til at varetage klienternes interesser på  

 nøjagtig samme måde som selvstændigt praktiserende advokater.
 Der er intet, der tyder på, at organisationernes ansatte advokater ikke  

 gennem årene har opfyldt denne forpligtelse.
 På den baggrund skal Håndværksrådet opfordre Retsudvalget til efter endnu  

 en overvejelse af indholdet i lovforslaget at ændre dette, således at  

 juridisk bistand også fremover kan udøves af advokater ansat i faglige  

 organisationer og brancheorganisationer.
Med venlig hilsen Lars Jørgen Nielsen Bilag 6 Dansk Arbejdsgiverforening Den 17. maj 1990 Folketingets Retsudvalg Forslag til lov om ændring af retsplejeloven Som meddelt Retsudvalget ved vor henvendelse af 30. marts 1990 er det  

 Dansk Arbejdsgiverforenings opfattelse, at lovforslagets bemærkninger kan  

 give anledning til at betvivle, om organisationsansatte advokater kan  

 fortsætte den bistand, de igennem de sidste 10-20 år har ydet deres  

 medlemmer.
 Dette må Dansk Arbejdsgiverforening tage som udtryk for, at lovforslaget  

 kan virke som en begrænsning i friheden til at udøve advokatvirksomhed.
 For at søge denne tvivl afklaret opfordres Retsudvalget til at stille  

 følgende spørgsmål til justitsministeren:
1. Kan lovforslagets bemærkninger medføre en begrænsning i ansatte  

 advokaters erhvervsudøvelse? 2. Medfører lovforslagets bemærkninger en begrænsning i den fri  

 konkurrence mellem advokater? 3. Indebærer lovforslaget en begrænsning for foreningsmedlemmer i at søge  

 advokatbistand, hvor denne ønskes og af medlemmerne skønnes bedst  

 kvalificeret? Med venlig hilsen Dansk Arbejdsgiverforening Henrik Uldal Bilag 7 Funktionærernes og Tjenestemændenes Fællesråd Den 8. maj 1990 Folketingets Retsudvalg Vedrørende lovforslag nr.
L 150:
Forslag til lov om ændring af retsplejeloven. (Dommeres habilitet,  

 SSP-samarbejdet og advokatselskaber m.v.) Efter en gennemgang af bestemmelserne om advokatselskaber i det fremsatte  

 forslag til ændring af retsplejeloven finder FTF anledning til at gøre  

 Retsudvalget opmærksom på, at lovforslaget utilsigtet kan få en afgørende  

 uheldig betydning for FTF og FTF's medlemsorganisationer.
 På side 14 i de almindelige bemærkninger til lovforslaget gennemgås de  

 efter lovforslaget gældende betingelser for, at en advokat ansat hos en  

 forening kan yde juridisk bistand over for foreningens medlemmer i form af  

 juridisk rådgivning og vejledning, samt i tilknytning hertil føre sager for  

 administrative eller dømmende myndigheder for medlemmerne.
 Bemærkningerne vedrørende foreningsansatte advokaters virksomhed er efter  

 FTF's opfattelse udformet på en sådan måde, at der kan skabes tvivl og  

 uklarhed om, hvorvidt FTF og FTF's medlemsorganisationer kan fortsætte med  

 den juridiske bistand, som man i mange år har ydet over for  

 medlemsorganisationerne og disses medlemmer.
 Efter FTF's opfattelse er lovforslagets sigte, efter bemærkningerne, at  

 fastlægge under hvilke betingelser et selskab må udøve advokatvirksomhed.
FTF finder det derfor uheldigt, når lovforslagets bemærkninger giver  

 anledning til tvivl om rækkevidden af disse betingelser.
Dette gælder ikke  

 mindst, hvis begrænsningerne derved unødigt kommer til at omfatte områder,  

 der naturligt ikke burde være omfattet heraf.
 FTF finder det således for vidtgående og unødvendigt, hvis de  

 retssikkerhedssynspunkter, der ligger til grund for de opstillede  

 betingelser, samtidigt forhindrer organisationer som FTF og FTS's  

 medlemsorganisationer i fortsat at yde den juridiske rådgivning og bistand,  

 herunder førelse af sager ved de almindelige domstole, som ligger inden for  

 organisationernes virkeområde.
 FTF skal på den baggrund opfordre Folketingets Retsudvalg til at  

 præcisere, at lovforslaget ikke berører de retshjælpsordninger, der er  

 etableret af arbejdsmarkedets organisationer som et accessorium til  

 organisationernes øvrige serviceydelser over for medlemmerne, og som er  

 afgrænset til advokatvirksomhed i sager om arbejdsmarkedsspørgsmål, der kan  

 henregnes til organisationernes naturlige virke.
Med venlig hilsen Peder Vesterbæk sekretær Bilag 8 Skandinavisk Holding A/S Den 27. april 1990 Folketingets Retsudvalg Kommentarer til lovforslag nr.
L 150/1989-90 bl.a. om § 124 i  

 retsplejeloven om udøvelse af advokatvirksomhed Forslaget har uhensigtsmæssige konsekvenser og bør ændres som foreslået  

 sidst i denne kommentar.
 Forslaget indebærer ikke nogen ændringer i retten til at drive  

 advokatvirksomhed som enkeltmandsvirksomhed eller i et fællesskab af  

 advokater.
Nyskabelsen består i, at der fremtidig bliver mulighed for at udøve  

 advokatvirksomhed også gennem et aktie- eller anpartsselskab.
Selskabet skal  

 dog have en særlig form.
Selskabet skal have som sit eneste formål at drive  

 advokatvirksomhed, og ordet advokat skal indgå i selskabsbetegnelsen.
 Forslaget kan ikke bedømmes sagligt uden at blive sammenholdt med det  

 forslag til ny § 18 a i klientkontovedtægten, som Advokatrådet ønsker indført  

 og har bedt Justitsministeriet om at godkende.
Begge forslag tilsigter umiddelbart at imødekomme nogle praktiske behov  

 for at drive advokatvirksomhed i selskabsform respektive sikre klienternes  

 midler imod misbrug.
Men som det fremgår af bemærkningerne til begge  

 forslag, har de også en anden virkning, som er helt og holdent  

 erhvervspolitisk, nemlig at sikre udkommet for de advokater, typisk  

 praktiserende i mindre provinsbyer, som er afhængige af skødesager og derfor  

 vil have hindret, at advokater ansat i landboforeninger eller hos  

 ejendomsmæglerselskaber tager sagerne fra dem.
 Der er vist ingen, heller ikke i Advokatrådet, der vil dæmme op for  

 tendensen i ind- og udland i retning af, at industri- og handelsvirksomheder  

 etablerer intern juridisk rådgivning og service.
Problemet er imidlertid, at de to forslag efter deres ordlyd faktisk  

 etablerer hindringer for, at advokater i industrien kan udøve deres nuværende  

 arbejde på ordentlig og betryggende advokatvis.
Det er ikke åbenbart, hvorfor  

 solidaritet inden for advokatbranchen skal have lov til at skabe snærende  

 bånd for erhvervslivet i øvrigt.
Det bør også påpeges, at når virksomheder i ind- og udland i stigende  

 udstrækning etablerer intern, juridisk service, er det for at dække et reelt  

 behov.
Det er urimeligt - og vel EF-retsstridigt - at stille danske  

 virksomheder ringere end deres konkurrenter i lande som England, Tyskland og  

 USA m.fl., hvor retstilstanden ikke svarer til forslagets.
Hvad angår forslagene til ny retsplejelovs § 124, stk. 1, og ny § 18 a i  

 klientkontovedtægten, er det ikke så meget selve ordlyden som bemærkningerne,  

 der skaber uheldige virkninger.
Derfor må der skabes fortolkningsbidrag, der  

 klarlægger rækkevidden af bestemmelserne, og allerhelst bør rækkevidden kunne  

 læses direkte af reglerne.
 Det praktiske spørgsmål er, hvad den nye retplejelovs § 124 betyder for de  

 tilfælde, hvor advokater er ansat i almindelige, erhvervsdrivende selskaber  

 og giver juridisk vejledning til det ansættende selskab og dets  

 koncernforbundne selskaber og måske af og til personligt til direktørerne og  

 andre medarbejdere samt muligvis efter nærmere aftale også til private  

 klienter.
Indledningsvis kan man fastslå, at der i hvert fald i een situation  

ikke er noget problem: den ansatte advokat kan lovligt i relation til  

 både retsplejelovens § 124 og klientkontovedtægten tilbyde advokatassistance  

 på helt sædvanlige vilkår til sine private klienter.
Helt problemfrit er det  

 dog kun, hvis han gør det uden for arbejdspladsen, jf. om finansiering af  

 advokatvirksomheden nedenfor, side 7 nederst.
Situationen ændrer sig imidlertid, hvis den ansatte advokat yder  

 advokatbistand til sine kolleger i koncernen for slet ikke at tale om sine  

 foresatte eller koncernens selskaber.
Derved opstår et problem dels for  

 advokaten personlig, dels for det selskab, hvori han er ansat.
 Advokatens personlige problem skyldes det forslag, som Advokatrådet har  

 sendt Justitsministeriet om ny formulering af § 18 a i klientkontovedtægten.  

 Forslaget lyder som følger:
»Denne vedtægt gælder ikke for ansatte advokater i selskaber og  

 foreninger.
Dog gælder vedtægtens bestemmelser i det omfang, en sådan advokat  

 ved siden af sit ansættelsesforhold driver uafhængig og selvstændig  

 advokatvirksomhed.« Udtrykket »uafhængig og selvstændig advokatvirksomhed« i den nye  

 § 18 a er temmelig vagt og ubestemmeligt.
Det er imidlertid Advokatrådets  

 opfattelse, at den ansatte advokat ikke er uafhængig og selvstændig, når han  

 rådgiver selskabet selv eller sine chefer.
 Hvis domstolene giver Advokatrådet medhold i denne fortolkning, er  

 konsekvensen, at den ansatte advokat ikke kan hjælpe sine foresatte (muligvis  

 heller ikke andre ansatte), det ansættende selskab og dets koncernforbundne  

 selskaber i den udstrækning, arbejdet vil indebære, at han kommer i  

 besiddelse af midler, der ellers skulle behandles som klientkontomidler.
§ 18 a siger, at vedtægten ikke gælder i disse situationer.
Det betyder  

 naturligvis ikke, at advokaten kan lade hånt om bestemmelserne, men at han  

 slet ikke må få sådanne midler i hænde.
Tankegangen bag forslaget virker ikke  

 klar endsige overbevisende.
Det er overhovedet ikke i nogen klienters  

 interesse, at deres rådgivere ikke bør ekspedere f.eks. stempelgebyrer eller  

 i øvrigt befatte sig med pengestrømmen og ikke er underkastet  

 klientkontoreglerne, hvis det alligevel sker.
Klientkontobestemmelsen burde ikke være bestemt af erhvervspolitiske  

 hensyn, men af hensyn til klienternes sikkerhed.
Ordlyden burde derfor være  

 nærmest modsat af, hvad Advokatrådet har foreslået, jf. forslaget til  

 alternativ formulering sidst i dette brev.
Hvad angår lovforslaget om retsplejelovens § 124 og bemærkningerne til  

 det, skaber det som sagt også et problem for de selskaber (bortset fra de  

 nye, egentlige advokatselskaber) og andre juridiske personer, der ansætter  

 advokater elller andre til at udføre juridisk arbejde.
Det vil være ulovligt,  

 hvis udførelsen af det juridiske arbejde indebærer, at den juridiske person  

 selv må anses for at udøve advokatvirksomhed.
 Umiddelbart virker det kun positivt, at lovforslaget vil åbne mulighed for  

 at drive advokatvirksomhed i selskabsform.
Helt så uskyldigt er lovforslaget dog ikke, i hvert fald ikke ifølge  

 kommentarerne til det.
Bemærkningerne til lovforslaget indeholder nemlig  

 nogle definitioner på, hvad det vil sige at drive eller udøve  

 advokatvirksomhed.
Det har der ikke hidtil foreligget noget autoritativt om i  

 denne henseende.
 Selv i Retsplejerådets udtalelse på side 26 i lovforslaget anføres det, at  

 Retsplejerådet ikke har anset det som sin opgave i denne udtalelse nærmere at  

 fastlægge, hvad der forstås ved advokatvirksomhed, men at tage stilling til,  

 hvorvidt advokatvirksomhed bør kunne udøves i selskabsform.
Denne mangel søger Justitsministeriet at råde bod på ved i bemærkningerne  

 til L 150 at indkredse begrebet advokatvirksomhed; men afgrænsningen  

 forbliver uklar.
Kommentarerne anfører på side 14:
»Gennemføres dette lovforslag, vil det følge heraf, at der i et  

 sådant tilfælde vil være tale om advokatvirksomhed, der kun må udøves af et  

 advokatselskab efter lovens regler.« Tilfældet var, at en landboforening lod sin ansatte advokat møde i retten  

 for et medlem.
 Videre siges det på side 14:
»Efter det anførte vil en gennemførelse af lovforslaget således  

 medføre, at en forening ikke vil kunne tilbyde sine medlemmer juridisk  

 bistand som beskrevet ovenfor gennem en i foreningen ansat advokat, medmindre  

 foreningen opfylder de betingelser, der efter lovforslaget stilles for at  

 sikre advokatvirksomhedens uafhængighed.« Sidste del af denne kommentar forekommer vildledende, al den stund  

 lovforslaget udelukker, at en forening kan opfylde betingelserne.
 Lovkommentarerne side 14 har også en mere positiv anvisning på, hvad  

 advokater ansat i foreninger må gøre for medlemmerne:
»Den mere begrænsede form for juridisk rådgivning og bistand, som  

 traditionelt har været ydet af ikke-erhvervsdrivende landboforeninger,  

 husmandsforeninger, fagforeninger og lignende som et accessorium til  

 foreningens øvrige serviceydelser over for dennes medlemmer, herunder f.eks.  

 dokumentudfærdigelse, vil dog ikke blive berørt af forslaget.  

 Vinkelskriverloven forbyder dog en egentlig markedsføring af sådanne  

 accessoriske ydelser.« Det forekommer umuligt at drage nogen principiel grænse imellem den  

 beskrevne »mere begrænsede form« og de former for juridisk service,  

 der ydes af advokater og andre jurister i erhvervsdrivende virksomheder.
Dertil kommer, at det forekommer vanskeligt at drage en relevant, klar  

 grænse imellem foreninger og erhvervsdrivende selskaber.
Typisk er ansatte  

 advokater i koncerner placeret i moderselskabet, men det kan meget vel  

 forekomme, at advokaten er placeret i et datterselskab.
Hvad er da den  

 teoretiske forskel imellem advokaten, der er ansat i en forening og yder  

 service til foreningens medlemmer/ejere, og på den anden side den advokat,  

 der er ansat i et datterselskab og yder service til selskabets aktionærer og  

 forbundne selskaber!? For dansk erhvervsliv er der derfor ingen trøst at hente i, at  

 Advokatrådets formand over for mig har nævnt, at man hverken med lovforslaget  

 eller med forslaget om ændring af klientkontovedtægten har tilsigtet at ramme  

 det arbejde, som udføres af advokater ansat i juridiske afdelinger i  

 industri- og andre erhvervsdrivende selskaber.
Justitsministeriet er selv opmærksom på, at dets kommentarer ikke løser  

 problemerne.
Kommentarerne på side 14 afsluttes nemlig med, at:
»Afgrænsningen i enkelte tilfælde må i øvrigt overlades til  

 domspraksis, men der bør i tvivlstilfælde lægges vægt på, om rådgivning har  

 været baseret på det særlige tillidsforhold, der er kendetegnende for  

 forholdet mellem en advokat og dennes klienter.« Denne kommentar er ikke tilstrækkelig retningsgivende.
Den peger dog på,  

 at man bør se mere på, hvem der ydes service til, end på hvad  

 juridisk service er til enhver tid, og hvorledes den udøves.
Det ville skabe tiltrængt afklaring, hvis det i hvert fald af  

 forarbejderne til lovændringen kommer til at fremgå, at en juridisk person  

 ikke anses for at drive advokatvirksomhed i lovens forstand i og med, at der  

 ydes juridisk bistand til tilknyttede virksomheder og associerede  

 virksomheder som defineret i § 1 i lov om visse selskabers aflæggelse af  

 årsregnskab m.v.
I denne som i f.eks. kartelretlig henseende bør  

 koncernforbundne virksomheder betragtes som een virksomhed.
Det er måske dette, der er tænkt på med den netop citerede lovkommentar,  

 men det fremgår i så fald ikke klart nok.
Det ideelle vil være at løse dette  

 problem direkte i lovteksten, jf. forslaget nedenfor.
 Kommentarerne til lovforslaget (igen side 14) lægger mere vægt på,  

hvorledes den juridiske service er organiseret:
»Afgørende for, om advokatvirksomheden reelt må anses for udøvet af  

 en juridisk person, vil efter en gennemførelse af lovforslaget ikke alene  

 være, om den er udøvet af en advokat, men vil tillige bero på den ramme,  

 hvorunder den juridiske bistand ydes.
Er den pågældende advokat således -  

 f.eks. gennem en instruktionsbeføjelse fra en juridisk person eller på  

 grund af en juridisk persons finansiering af virksomhedens  

 kapitalgrundlag - afhængig af interesser, der er advokatvirksomheden  

 uvedkommende, vil den juridiske person efter lovforslaget drive  

 advokatvirksomhed.« Afgørende er altså umiddelbart, om advokaten er »afhængig af  

 interesser, der er advokatvirksomheden uvedkommende«.
Hvis det er  

 tilfældet, anses advokatvirksomheden ikke for at være udøvet af advokaten,  

 men af det selskab, hvori han er ansat - og det er altså forbudt, medmindre  

 det er et egentligt advokatselskab.
Det interessante er nu, hvornår advokaten må anses for at være  

 »afhængig« af uvedkommende interesser.
Den netop ovenfor citerede  

 bemærkning til lovforslaget nævner et par eksempler (med mine  

 understregninger). De er diskutable og bør i hvert fald afgrænses nærmere.
Det første eksempel går ud på, at advokaten er underkastet en  

 »instruktionsbeføjelse«.
Bemærkningen må opfattes således, at hvis  

 advokaten er underkastet en instruktionsbeføjelse fra en juridisk person, er  

 advokaten automatisk afhængig af interesser, der er advokatvirksomheden  

 uvedkommende.
Den samme tankegang kendes fra udtalelser fra Advokatrådet i  

 tidens løb.
Der er imidlertid intet belæg for en sådan konklusion.
Afgørende må og  

 skal være netop, om advokaten er uafhængig af interesser, der er  

 advokatvirksomheden uvedkommende.
Det kan han meget vel være, uanset at han i  

 forhold, der ikke vedrører den advokatmæssige udførelse af arbejdet, er  

 underkastet instruktionsbeføjelser fra f.eks. en direktion.
Advokater er opdraget og uddannet til at vise personlig integritet også i  

 forhold til dem, hvis interesser de repræsenterer.
Det er fuldstændig  

 udokumenteret, at en ansat advokat skulle være mindre retskaffen og objektiv  

 end en advokat, der selv ejer sin virksomhed.
Det er vist endnu mindre  

 dokumenteret, at der skulle bestå sådanne forskelle mellem advokater ansat i  

 advokatforretninger og advokater ansat i andre erhvervsvirksomheder.
 Det forekommer ikke sjældent, at privatpraktiserende advokater er  

 afhængige af en enkelt klient eller nogle få meget store klienter, hvilket  

 netop viser det uholdbare i at sætte lighedstegn imellem professionel  

 integritet og uafhængighed af indtægtskilder.
 Bemærkningen til lovforslaget er derfor kun korrekt, hvis  

 instruktionsbeføjelsen også vedrører den advokatmæssige udførelse af  

 arbejdet.
Når stadig flere virksomheder ansætter advokater og andre jurister som  

 interne rådgivere, har det mange årsager, herunder fordelene ved det nære  

 kendskab til virksomheden og virksomhedens mulighed for at prioritere  

 opgaverne.
Det er i virkeligheden absurd at insinuere, at erhvervsledere selv  

 dikterer de råd, som de betaler dyrt for at få.
 Det kan være rimeligt i denne forbindelse at påpege, at Justitsministeriet  

 trods indvendinger fra Advokatrådet har valgt principielt at sidestille  

 advokater i virksomheder med advokater i privat praksis som principaler og  

 læremestre for advokatfuldmægtige, hvilket er i fuld overensstemmelse med  

 udtalelserne på side 53-54 i betænkning nr. 871/1979 om revision af  

 retsplejelovens regler om advokater.
 Det andet eksempel på uafhængighed af uvedkommende interesser er det  

 tilfælde, hvor advokatvirksomheden finansieres af en juridisk person.
Bemærkningerne siger, at i så tilfælde er det den finansierende, juridiske  

 person, der udøver advokatvirksomhed.
Det er driftsherresynspunktet, der her  

 er fremme.
Det virker unægtelig rimeligt og velbegrundet.
Spørgsmålet er dog  

 stadig, om alle dets konsekvenser er acceptable.
Det indebærer nemlig efter sin ordlyd og bemærkningerne, at mange store  

 danske industrivirksomheder ulovligt udøver advokatvirksomhed, når deres  

 ansatte advokater yder service til andre, uanset om det sker i selskabets  

 regi eller under advokatens eget brevhoved.
Selskabets problem vil stort set  

 blive løst, hvis det som ovenfor foreslået bliver fastslået, at der ikke  

 ligger nogen overtrædelse i, at advokater ansat i et selskab yder service til  

 dets tilknyttede og associerede virksomheder.
Det vil dog bogstaveligt fortsat være udelukket, at den ansatte advokat  

 yder juridisk assistance til koncernens medarbejdere.
Efter bogstaven  

 overtræder selskabet også loven, hvis den ansatte advokat betjener helt  

 private klienter under anvendelse af sekretærhjælp, maskiner, inventar og  

 ansvarsforsikringer, som er finansieret af selskabet.
 Arbejdsgiveren vil næppe tillade, at disse sidstnævnte aktiviteter får så  

 stort et omfang, at Advokatrådet eller andre orker at skride ind; men netop  

 når der er tale om advokatregler, burde det være muligt at løse alle uønskede  

 problemer gennem en passende formulering af lovteksten.
Det ville være beklageligt, hvis disse relativt små problemer søges løst  

 ved analogt at henføre dem under det ovenfor citerede afsnit på side 14 i  

 bemærkningerne til lovforslaget om den »mere begrænsede form for  

 juridisk rådgivning og bistand«.
Det er nemlig reelt og principielt  

 umuligt at gennemføre den i bemærkningerne forsøgte sondring imellem  

 traditionel dokumentudfærdigelse for medlemmer på den ene side og på den  

 anden side skødeskrivning m.v.
Af en artikel i Jyllands-Posten den 18. april 1990 får man det indtryk, at  

 lovændringen også skal medføre, at advokater ansat i industri-, handels-,  

 forsikrings- og bankselskaber m.v. ikke længere må kalde sig advokat, når de  

 laver juridisk arbejde.
Dette må (forhåbentlig) bero på en sammenblanding med  

 reglerne om deponeret advokatbestalling.
Konklusion Det er ønskeligt og hensigtsmæssigt at sørge for, at forarbejderne klart  

 fastslår, at et selskab ikke udøver advokatvirksomhed, blot fordi det har  

 instruktionsbeføjelser over for en advokat med hensyn til andet end indholdet  

 af advokatens rådgivning og service, eller fordi selskabet stiller lokaler,  

 driftsmidler eller personale til rådighed for en udøvende advokat.
 Under alle omstændigheder bør de omtalte forslag ændres.
 I forslaget til ny § 124 i retsplejeloven bør indføjes følgende:
»Ved udøvelse af advokatvirksomhed forstås her det forhold, at en  

 fysisk eller juridisk person giver juridisk rådgivning eller service til  

 eller udøver procesfuldmagt for andre.
Til »andre« henregnes her  

 ikke den pågældende juridiske persons tilknyttede virksomheder og associerede  

 virksomheder som defineret i § 1 i lov om visse selskabers aflæggelse af  

 årsregnskab m.v. eller ansatte hos den pågældende juridiske person eller  

 sådanne tilknyttede eller associerede virksomheder.' (Det forudsættes her, at årsregnskabslovens § 1 formuleres i henhold til L  

 130/1989-90).
 Klientkontovedtægtens § 18 a bør lyde som følger:
»Denne vedtægt gælder også for advokater ansat i selskaber og  

 foreninger, idet ingen advokat i forbindelse med udøvelse af  

 advokatvirksomhed som defineret i retsplejelovens § 124 må modtage  

 klientmidler og lign. uden at overholde vedtægten og anbringe betroede midler  

 på klientkonto i eget navn eller på en konto tilhørende en anden advokat  

 eller et advokatselskab, hos hvem respektive hvilket vedkommende advokat er  

 ansat.« Klientkontovedtægtens § 18 a har som nævnt sammenhæng med forslaget til ny  

 § 124. Klientkontovedtægten fastsættes dog ikke af Folketinget, men af  

 Justitsministeriet.
Derfor sender jeg kopi af disse kommentarer til  

 Justitsministeriet.
Med venlig hilsen Finn Mikkelsen advokat Bilag 9 Danske Husmandsforeninger Den 30. marts 1990 Folketingets Retsudvalg Vedrørende lovforslag nr.
L 150 om ændring af retsplejeloven Danske Husmandsforeninger skal herved fremkomme med følgende kommentarer  

 til lovforslaget:
 Der er i bemærkningerne side 14 anført, at lovforslaget vil »medføre,  

 at en forening ikke vil kunne tilbyde sine medlemmer juridisk bistand . . .  

 gennem en i foreningen ansat advokat, medmindre foreningen opfylder de  

 betingelser, der efter lovforslaget stilles for at sikre advokatvirksomhedens  

 uafhængighed«.
 Højesteret fastslog i sin kendelse af 27. april 1989, som det også er  

 anført i bemærkningerne sammesteds, at retten til at fungere som advokat for  

 foreningernes medlemmer består efter de gældende regler i retsplejeloven.  

 Behovet for at bevare denne retstilstand vil være uændret under hensyn til de  

 ofte komplicerede retsforhold, der vedrører landbruget.
Der er derfor efter vor opfattelse tale om en unødvendig skærpelse af  

 betingelserne for at udøve advokatvirksomhed i foreningsregi.
Højesteret har  

 i sin kendelse klart fastslået de betingelser, der må stilles i denne  

 sammenhæng.
 Danske Husmandsforeninger skal derfor henstille til udvalget, at det  

 præciseres, at der ikke med lovændringen bliver tale om at ændre på vore  

 ansatte advokaters rettigheder.
 Vi har i øvrigt ingen bemærkninger til lovforslagets hovedsigte med at  

 gøre det muligt at drive advokatvirksomhed i selskabsform.
Med venlig hilsen Ole Bjørn Johansen Bilag 10 Dansk Arbejdsgiverforening Den 2. april 1990 Folketingets Retsudvalg Forslag til lov om ændring af retsplejeloven.
(Dommeres habilitet, SSP-samarbejdet og advokatselskaber m.v.) Dansk Arbejdsgiverforening har efter en gennemgang af bestemmelserne om  

 advokatselskaber i det fremsatte forslag til ændring af retsplejeloven fundet  

 anledning til at gøre Retsudvalget opmærksom på, at lovforslaget utilsigtet  

 kan få en afgørende uheldig betydning for Dansk Arbejdsgiverforening og Dansk  

 Arbejdsgiverforenings medlemsorganisationer.
 I de almindelige bemærkninger til lovforslaget gennemgås side 14 de efter  

 lovforslaget gældende betingelser for, at en advokat ansat hos en forening  

 kan yde juridisk bistand over for foreningens medlemmer i form af juridisk  

 rådgivning og vejledning samt i tilknytning hertil føre sager for  

 administrative eller dømmende myndigheder for medlemmerne.
 Det er Dansk Arbejdsgiverforenings opfattelse, at bemærkningerne  

 vedrørende foreningsansatte advokaters virksomhed er udformet på en sådan  

 måde, at der er skabt tvivl og uklarhed om, hvorvidt Dansk  

 Arbejdsgiverforening og Dansk Arbejdsgiverforenings medlemsorganisationer kan  

 fortsætte med den juridiske bistand, man i mange år har ydet over for  

 medlemsvirksomhederne.
Lovforslagets sigte er efter bemærkningerne at fastlægge, under hvilke  

 betingelser et selskab må udøve advokatvirksomhed.
Det er derfor uheldigt,  

 når lovforslagets bemærkninger giver anledning til tvivl om rækkevidden af  

 disse betingelser.
Dette gælder særligt, hvis begrænsningerne derved  

 unødvendigt kommer til at omfatte områder, der naturligt ikke burde være  

 omfattet heraf.
 Det er således for vidtgående og unødvendigt, hvis de  

 retssikkerhedssynspunkter, der ligger til grund for de opstillede  

 betingelser, samtidig forhindrer foreninger som Dansk Arbejdsgiverforening og  

 Dansk Arbejdsgiverforenings medlemsorganisationer i fortsat at yde den  

 juridiske rådgivning og bistand, herunder førelse af sager ved de almindelige  

 domstole, som ligger inden for organisationernes virkeområde.
 Dansk Arbejdsgiverforening skal på den baggrund opfordre Folketingets  

 Retsudvalg til at præcisere, at lovforslaget ikke berører de  

 retshjælpsordninger, der er etableret af arbejdsmarkedets organisationer som  

 et accessorium til organisationernes øvrige serviceydelser over for  

 medlemmerne, og som er afgrænset til advokatvirksomhed i sager om  

 arbejdsmarkedsspørgsmål, der kan henregnes til organisationernes naturlige  

 virke.
 Til Retsudvalgets orientering vedlægges som bilag til denne henvendelse en  

 nærmere redegørelse for den juridiske bistand, som udøves af Dansk  

 Arbejdsgiverforening og Dansk Arbejdsgiverforenings medlemsorganisationer, og  

 som af medlemsvirksomhederne betragtes som en væsentlig del af de  

 serviceydelser, der flyder af medlemskabet.
Med venlig hilsen Dansk Arbejdsgiverforening Steen A.
Rasmussen / Helge Werner Underbilag Dansk Arbejdsgiverforening Redegørelse for baggrund og omfang af den juridiske bistand, som  

 udøves af Dansk Arbejdsgiverforening og Dansk Arbejdsgiverforenings  

 medlemsorganisationer Antallet af sager inden for det, man i bred forstand betegner som  

 arbejdsret, som vedrører løn- og ansættelsesforhold, er overordentligt stort.  

 Der er tale om et meget betydeligt antal kontraktsforhold - kollektive eller  

 individuelle - der indeholder klare interessemodsætninger og derfor rig  

 lejlighed til uoverensstemmelse.
1. Voldgifts- og arbejdsretssager Det nu 82 år gamle princip om fredspligt betyder, at der på det danske  

 arbejdsmarked løses et meget stort antal uoverensstemmelser ad retlig vej.
De  

 mange tvister behandles i det såkaldte fagretlige system, som ved  

 overenskomstfortolkning i store træk bygger på 3 faser.
Den 1. fase består af  

 forhandling mellem ledelse og tillidsmand.
Lykkes det ikke at løse  

 uoverensstemmelsen der, går sagen videre til mægling mellem organisationerne.  

 Lykkes mæglingen heller ikke, afgøres sagen ved faglig voldgift.
Inden for  

 Dansk Arbejdsgiverforenings område afsiges i størrelsesordenen 200 til 400  

 voldgiftskendelser om året.
Er der tale om overenskomstbrud, behandles sagen i Arbejdsretten.
Antallet  

 af arbejdsretssager har inden for Dansk Arbejdsgiverforenings område ligget  

 på mellem 200 og 400 sager om året i de seneste år.
 Disse mange voldgifts- og arbejdsretssager behandles i vid udstrækning af  

 advokater, der er ansat i Dansk Arbejdsgiverforening og i de respektive  

 medlemsorganisationer.
2. Funktionærsager De senere år er der sket en forskydning i medarbejdersammensætningen  

 inden for Dansk Arbejdsgiverforenings område.
Det kollektive arbejdsretslige  

 system er i store træk opbygget for arbejdere og blev i 30'erne udvidet til  

 HK-funktionærer.
De seneste årtier har imidlertid betydet, at flere og flere  

 ikke-overenskomstdækkede funktionærer beskæftiges på virksomheder under Dansk  

 Arbejdsgiverforening.
I dag er der inden for Dansk Arbejdsgiverforenings  

 område ca. 300.000 arbejdere og 300.000 funktionærer, hvoraf over halvdelen  

 er ikke-overenskomstdækkede, dvs. ansat på en indviduel kontrakt.
Sager om sådanne ikke-overenskomstdækkede funktionærer behandles i de  

 første faser på samme måde som sager med overenskomstdækkede medarbejdere.  

 Først søger virksomheden at løse sagen selv, eventuelt på baggrund af  

 rådgivning fra sin medlemsorganisation og nogle gange også fra Dansk  

 Arbejdsgiverforening.
Senere medvirker medlemsorganisationen med  

 mæglingsmøder mellem medarbejderen og dennes organisation på den ene side og  

 virksomheden på den anden side.
Løses sagen ikke her, stilles der i stigende  

 omfang krav om, at organisationen og/eller DA hjælper med at føre sagen ved  

 de almindelige domstole.
Sådanne sager kan normalt ikke løses ved voldgift og  

 aldrig indbringes for Arbejdsretten.
Som følge af Dansk Arbejdsgiverforenings og medlemsorganisationernes  

 tilknytning til arbejdsmarkedet besidder de organisationsansatte advokater en  

 betydelig ekspertise blandt andet inden for dette område.
Denne viden  

 hidrører blandt andet fra deltagelse i udvalgsarbejde, diverse nævn og råd  

 m.v.
Det er således karakteristisk for de organisationsansatte advokater på  

 såvel arbejdsgiver- som arbejdstagerside, at de gennemgående besidder en  

 langt større arbejds- og ansættelsesretlig erfaring end privatpraktiserende  

 advokater.
3. Organisationsansatte advokaters virksomhed Den ovenfor anførte udvikling, der har medført en stigning i antallet af  

 funktionærsager og en øget EF-retlig regulering af arbejdsmarkedsspørgsmål,  

 har betydet, at Dansk Arbejdsgiverforening og en række af de større  

 medlemsorganisationer de sidste 10-20 år ud over voldgifts- og  

 arbejdsretssager i stigende omfang har ført en række sager for de ordinære  

 domstole, herunder også for EF-domstolen i Luxembourg.
Disse sager er i vid  

 udstrækning ført af organisationsansatte advokater.
Sagerne har drejet sig om  

 ansættelsesretlige spørgsmål (afskedigelser, bortvisninger, feriespørgsmål,  

 sygdom m.v.). Desuden har der været sager om arbejdsmarkedsspørgsmål i mere  

 bred forstand (arbejdsmiljø, arbejdsløshedsforsikring, forskellige  

 kontraktretslige spørgsmål m.v.).
4. Organisationsadvokatens uafhængighed og loyalitet Organisationsansatte advokater har gennemgået samme uddannelse som andre  

 advokater og er underkastet de samme kollegiale regler i henhold til  

 retsplejeloven og advokatsamfundets vedtægter.
Advokater ansat i en  

 organisation får imidlertid gennem deres daglige virke en større specialviden  

 om arbejdsmarkedsspørgsmål end andre advokater.
For den organisationsansatte advokat er der ikke nogen økonomisk  

 afhængighed af den enkelte klient.
Den foreningsansatte advokat er som oftest  

 fastsansat med en i forvejen aftalt løn og kan derfor uden risiko for  

 indtægtstab yde rådgivning til den virksomhed, som retter henvendelse.  

 Derimod vil virksomheden gennem organisationens bestyrelse eller daglige  

 ledelse kunne tænkes at søge at påvirke advokaten i en bestemt retning.
Dette  

 er dog alene en teoretisk mulighed af tilsvarende karakter som den  

 privatpraktiserende advokats økonomiske afhængighed af den enkelte klient.  

 Den organisationsansatte advokat må derfor anses for fuldt ud lige så  

 uafhængig af uvedkommende interesser som den privatpraktiserende advokat.
 Den organisationsansatte advokat kan på ingen måde anses for at have  

 mindre mulighed for loyal varetagelse af virksomhedernes interesser end den  

 privatpraktiserende, og der hersker - i lighed med, hvad der gælder for den  

 privatpraktiserende advokat - et særligt tillidsforhold mellem den  

 organisationsansatte advokat og den virksomhed, som på et eller andet  

 tidspunkt frivilligt har meldt sig ind i en organisation.
 Sammenfattende gælder, at de traditionelle integritetssynspunkter om  

 advokaters uafhængighed, beskyttelsen af det særlige tillidsforhold, fuldt ud  

 er tilgodeset hos organisationsansatte advokater.
Bilag 11 De danske Landboforeninger Den 21. marts 1990 Vedrørende lovforslag nr.
L 150 om ændring af retsplejeloven Efter forslaget skal det i fremtiden være muligt at etablere  

 advokatvirksomhed i selskabsform.
Dette forslag giver ikke i sig selv  

 anledning til bemærkninger fra De danske Landboforeninger.
 Men i bemærkningerne til forslaget er det på side 14 omtalt, under hvilke  

 betingelser et selskab må udøve advokatvirksomhed, og det er her anført, at  

 såfremt en advokat er ansat hos ekspempelvis en landboforening, vil han eller  

 hun kun kunne udøve advokatvirksomhed, såfremt foreningen som sådan opfylder  

 betingelserne herfor.
Det er efter landboforeningernes opfattelse en overflødig og  

 uhensigtsmæssig betingelse at opstille.
Der er ikke noget ønske om eller  

 behov for at etablere vore ca. 120 lokale landboforeninger som egentlige  

 advokatvirksomheder, men der er som hidtil et stort behov for, at de i  

 foreningerne ansatte advokater ud over juridisk rådgivning kan fungere som  

 advokat for foreningens medlemmer.
Højesteret fastslog i sin kendelse af 27.  

 april 1989, at retten hertil består efter de gældende regler i  

 retsplejeloven, og behovet for at bevare denne retstilstand vil være stigende  

 i takt med det stigende antal retsforskrifter, der berører landbruget og dets  

 udøvere.
De danske Landboforeninger skal derfor henstille til udvalget at  

 præcisere, at der ikke med lovændringen bliver tale om at ændre på vore  

 ansatte advokaters rettigheder.
Det er vor opfattelse, at det ikke vil give  

 problemer med i øvrigt at åbne mulighed for at etablere advokatvirksomhed i  

 selskabsform.
De danske Landboforeninger H.
O.
A.
Kjeldsen Tilføjelse til tillægsbetænkning Efter at 3. behandling af lovforslaget blev standset og det henvistes til fornyet udvalgsbehandling, har Retsudvalget afholdt yderligere et møde.
I udvalgsarbejdet er indgået et af justitsministeren til udvalget fremsendt notat med de talepunkter, ministeren anvendte under et samråd i Retsudvalget i forbindelse med lovtilføjelse til tillægsbetænkning.
 Et flertal (udvalget med undtagelse af Fremskridtspartiets medlem)  

 bemærker:
 Justitsministeren har i et samråd over for Retsudvalget erklæret sig enig  

 i socialministerens svar vedrørende videregivelse af oplysninger uden  

 samtykke.
 Justitsministeren har understreget, at SSP-arbejdet hviler på  

 frivillighedens grundlag, og at videregivelse af oplysninger om bestemte  

 børns og unges forhold uden samtykke klart vil have undtagelsens karakter.
 Videregivelse af oplysninger må ikke skade myndighedens klientforhold, og  

 ministeren udtrykte tiltro til, at medarbejderne i socialforvaltningerne kan  

 administrere reglerne på en god og fornuftig måde.
 Herefter indstiller et mindretal (Socialdemokratiets og  

 Socialistisk Folkepartis medlemmer af udvalget) lovforslaget til  

forkastelse, men kan stemme for de i tillægsbetænkningen og uden for  

 tillægsbetænkningen stillede ændringsforslag nr. 1-3.
 Et andet mindretal (Det Konservative Folkepartis, Venstres, Det  

 Radikale Venstres og Centrum-Demokraternes medlemmer af udvalget) indstiller  

 lovforlaget til vedtagelse uændret.
 Et tredje mindretal (Fremskridtspartiets medlem af udvalget) vil  

 redegøre for sin stilling til lovforslaget og de stillede ændringsforslag ved  

 den fortsatte 3. behandling.
 Et fjerde mindretal (Kristeligt Folkepartis medlem af udvalget)  

 indstiller lovforslaget til vedtagelse og vil i øvrigt redegøre for  

 sin stilling til de uden for tillægsbetænkningen stillede ændringsforslag nr.  

 2-3 ved den fortsatte 3. behandling.
Grethe Fenger Møller (KF) fmd.
Fischer (KF) Helge Adam Møller  

 (KF) Bjørn Elmquist (V) Inge Dahl-Sørensen (V) Knud Lind (FP) Kirsten Lee  

 (RV) Nør Christensen (CD) Inger Stilling Pedersen (KRF) Erling Christensen  

 (S) Ole Espersen (S) Søren Hansen (S) Torben Lund (S) Lissa Mathiasen (S)  

 Carsten Andersen (SF) Leif Hermann (SF) Ebba Strange (SF) nfmd.
Ministerens notatBilag JUSTITSMINISTERIET U D K A S T til talepunkt til justitsministeren til brug for samrådet i Folketingets  

 Retsudvalg vedrørende samrådsspørgsmål AA Som det anføres i besvarelsen af spørgsmål 238 på alm. del, er jeg enig  

 med socialministeren i, at der i den situation, som socialministeren omtaler  

 i sit svar til Folketingets Socialudvalg, vil være behov for at videregive  

 oplysninger i forbindelse med SSP-samarbejdet.
 De foreslåede bestemmelser giver imidlertid også mulighed for i andre  

 tilfælde at videregive oplysninger uden samtykke, når det sker for at  

 varetage barnets eller den unges tarv.
Det er vigtigt for mig, når jeg nu har fået lejligheden til det, endnu en  

 gang at understrege, at den foreslåede bestemmelse i retsplejelovens § 115 b  

 vil blive anvendt i de tilfælde, hvor det i forbindelse med SSP-samarbejdet  

 viser sig, at der er tale om børn og unge, der er alvorligt truede af  

 kriminalitet.
Hvor hensynet til barnets tarv taler for, at man undersøger  

 forholdet nærmere, vil der kunne blive tale om videregivelse af oplysninger  

 om den pågældendes rent private forhold.
Det kriminalitetsforebyggende samarbejde bygger, som det er blevet  

 fremhævet mange gange tidligere, på frivillighed.
Det indebærer, at man i  

langt de fleste tilfælde vil inddrage forældrene i samarbejdet og få  

 deres samtykke til, at man på tværs af forvaltningerne drøfter, hvad man kan  

 gøre for at varetage barnets tarv bedst muligt.
Videregivelse af oplysninger  

 om bestemte børns og unges forhold uden samtykke vil med andre ord efter min  

 opfattelse klart have undtagelsens karakter.
I de særlige tilfælde, hvor forældrene er ude af stand til at  

 varetage barnets interesser, kan der dog blive tale om at videregive  

 oplysninger uden samtykke.
Det gælder navnlig, hvor forældrene er i en  

 misbrugssituation eller af andre særlige grunde slet ikke interesserer sig  

 for barnets vilkår.
Efter de foreslåede regler beror en sådan videregivelse  

 af oplysninger på et skøn, og jeg har stor tiltro til, at medarbejderne i  

 socialforvaltningerne, hos politiet og i skoleforvaltningerne på en god og  

 fornuftig måde kan administrere sådanne regler.
Endelig vil jeg gerne fremhæve, at de foreslåede regler bygger på 3  

 vigtige principper: Videregivelsen af oplysningerne må ikke skade  

 myndighedernes klientforhold, oplysningerne må ikke videregives med henblik  

 på efterforskning af straffesager, og de myndigheder, der deltager i  

 SSP-samarbejdet, er ikke efter lovforslaget forpligtede til at videregive  

 oplysningerne.
Det sker med andre ord frivilligt.
