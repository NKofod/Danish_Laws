Bekendtgørelse om ansøgning om kontant og skattefri udbetaling af fleksydelsesbidrag og kommunernes vejledning I medfør af § 3, stk. 7, i lov nr. 1367 af 28. december 2011 om ændring af lov om fleksydelse og efter forhandling med Beskæftigelsesrådet fastsættes:
Kommunernes pligt til at informere § 1. Kommunerne skal informere alle de personer, som de har registreret med indbetalte fleksydelsesbidrag og som ikke har nået fleksydelsesalderen den 2. april 2012, om ændringerne i fleksydelsesordningen.
Kommunerne skal også informere om muligheden for i 2012 at fravælge fleksydelsesordningen og få fleksydelsesbidraget udbetalt kontant og skattefrit samt konsekvenserne heraf, jf. § 3, stk. 5, i lov nr. 1367 af 28. december 2011 om ændring af lov om fleksydelse.
 § 2. Hvis en person i perioden fra 1. januar 2012 til og med den 1. oktober 2012 ansøger om udbetaling af fleksydelsesbidraget efter § 31 i lov om fleksydelse, skal kommunen informere personen om muligheden for at få bidraget udbetalt efter § 3 i lov nr. 1367 af 28. december 2011 om ændring af lov om fleksydelse.
Ansøgning om kontant og skattefri udbetaling af fleksydelsesbidrag § 3. En person, der har indbetalt fleksydelsesbidrag, kan i perioden fra den 2. april til og med den 1. oktober 2012 ansøge om at få sine bidrag udbetalt kontant.
Det er en betingelse for udbetaling, at personen fravælger fleksydelsesordningen, jf. § 3 i lov nr. 1367 af 28. december 2011 om ændring af lov om fleksydelse.
Bidrag, som personen har indbetalt for perioder til og med den 15. maj 2011, udbetales skattefrit til personen.
Bidrag, som personen har indbetalt for perioder fra den 16. maj indtil ansøgningstidspunktet, udbetales efter fradrag af en afgift på 30 pct.
 § 4. Ansøgning på papir anses for rettidig, hvis kommunen har modtaget den senest ved kontortids ophør den 1. oktober 2012.
 Stk. 2. Ansøgning ved elektronisk meddelelse anses for rettidig, hvis den er modtaget af kommunen senest ved udgangen af den 1. oktober 2012.
Kommunens vejledning § 5. Anmoder en person om vejledning, skal kommunen mindst vejlede om, at kontant og skattefri udbetaling af bidraget indebærer, at 1) personen endeligt fravælger fleksydelsesordningen, 2) fravalget af fleksydelsesordningen er endeligt, 3) personen ikke kan opnå ret til fleksydelse, og 4) personen ikke kan opnå ret til efter efterløn efter lov om arbejdsløshedsforsikring m.v.
 Stk. 2. Hvis personen inden tilmeldingen til fleksydelsesordningen har indbetalt efterlønsbidrag, skal kommunen vejlede personen om, at personen i perioden fra den 2. april til og med den 1. oktober 2012 kan ansøge om kontant og skattefri udbetaling af efterlønsbidraget hos den a-kasse, som personen sidst var medlem af.
Ansøgerens erklæring § 6. En person, der ansøger om at få fleksydelsesbidraget udbetalt uden at anmode om vejledning fra kommunen, kan ikke få udbetalt bidraget, før personen skriftligt har erklæret at have modtaget information om ændringerne i fleksydelsesordningen, jf. § 1, og at udbetaling er et endeligt fravalg af fleksydelsesordningen.
 § 7. En person, der har anmodet kommunen om vejledning inden udbetalingen af bidraget, kan ikke få udbetalt bidraget, før personen skriftligt har erklæret at have modtaget vejledning efter § 5, og at udbetaling er et endeligt fravalg af fleksydelsesordningen.
 § 8. Bekendtgørelsen træder i kraft den 1. januar 2012.
