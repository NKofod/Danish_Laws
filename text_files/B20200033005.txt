Bekendtgørelse om ændring af bekendtgørelse om forretningsorden for Ankestyrelsen § 1 I bekendtgørelse nr. 725 af 10. juli 2019 om forretningsorden for Ankestyrelsen foretages følgende ændringer:
 1. § 23, stk. 2, affattes således:
»Stk. 2. Hvis et beskikket medlem ikke kan være til stede, aflyses mødet.
Hvis et medlem akut bliver forhindret i at være til stede, kan formanden dog, hvis begge de beskikkede medlemmer er enige, undtagelsesvist beslutte, at sagerne alligevel behandles på mødet, hvor det ene beskikkede medlem ikke er til stede.
Efter mødet voterer det medlem, der ikke var til stede på mødet, telefonisk eller på anden vis.
Hvis der er uenighed mellem medlemmerne, om, hvordan sagerne skal afgøres, kan der ikke træffes afgørelse, og sagen vil blive behandlet på et nyt møde.« 2. § 23, stk. 2, affattes således:
»Stk. 2. Hvis et beskikket medlem udebliver, aflyses mødet.
Hvis et medlem akut bliver forhindret i at nå frem til mødet, kan formanden dog, hvis begge de beskikkede medlemmer er enige, undtagelsesvist beslutte, at sagerne alligevel behandles på mødet, hvor det ene beskikkede medlem ikke fysisk er til stede.
Efter mødet voterer det medlem, der ikke var til stede på mødet, telefonisk.
Hvis der er uenighed mellem medlemmerne, om, hvordan sagerne skal afgøres, kan der ikke træffes afgørelse, og sagen vil blive behandlet på et nyt møde.« § 2 Stk. 1. Bekendtgørelsen træder i kraft ved bekendtgørelsen i Lovtidende, jf. dog stk. 2.
 Stk. 2. § 1, nr. 2, træder i kraft den 1. juli 2020.
