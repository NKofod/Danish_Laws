Nr LSF 21 Forslag til Lov om Domstolsstyrelsen Fremsat af justitsministeren (Frank Jensen) den 9. oktober 1997 § 1. Justitsministeren opretter en domstolsstyrelse, som skal varetage domstolenes bevillingsmæssige og administrative forhold.
 § 2. Domstolsstyrelsen er en selvstændig statsinstitution, der  

 ledes af en bestyrelse og en direktør.
 Stk. 2. Justitsministeren har ingen instruktionsbeføjelse over for  

 Domstolsstyrelsen, og Domstolsstyrelsens afgørelser kan ikke påklages til  

 ministeren.
 § 3. Bestyrelsen er Domstolsstyrelsens øverste ledelse og har det  

 overordnede ansvar for Domstolsstyrelsens virksomhed.
 Stk. 2. Bestyrelsen skal sørge for en forsvarlig og hensigtsmæssig  

 drift af domstolene og skal tage de fornødne initiativer til sikring heraf.
 Stk. 3. Bestyrelsen træffer beslutning i alle spørgsmål, som er af  

 væsentlig betydning, herunder om:
1) Domstolsstyrelsens budgetforslag for kommende finansår.
Forslaget  

 fremsættes over for justitsministeren.
 2) Den overordnede fordeling af bevillingerne inden for de rammer, der er  

 fastsat på finansloven.
 Stk. 4. Bestyrelsen fastsætter de generelle retningslinier for  

 Domstolsstyrelsens virksomhed og godkender Domstolsstyrelsens  

 arbejdsprogrammer.
 § 4. Bestyrelsen består af en højesteretsdommer, to landsdommere,  

 to byretsdommere, en repræsentant for det øvrige juridiske personale ved  

 domstolene, to repræsentanter for det administrative personale ved  

 domstolene, en advokat og to medlemmer med særlig ledelsesmæssig og  

 samfundsmæssig indsigt.
Stk. 2. Justitsministeren beskikker samtlige medlemmer af  

 bestyrelsen.
Højesteretsdommeren beskikkes efter indstilling fra Højesteret.  

 De to landsdommere beskikkes efter indstilling fra henholdsvis Østre Landsret  

 og Vestre Landsret.
Advokaten beskikkes efter indstilling fra Advokatrådet.  

 De to medlemmer med særlig ledelsesmæssig og samfundsmæssig indsigt beskikkes  

 efter indstilling fra henholdsvis Landsarbejdsrådet og Rektorkollegiet.
 Stk. 3. Justitsministeren fastlægger efter forhandling med  

 henholdsvis Den Danske Dommerforening, Dommerfuldmægtigforeningen samt  

 Politiets og Domstolenes Tjenestemandsforening og HK-Landsklubben  

 Dommerkontorerne fremgangsmåden ved indstilling af de to byretsdommere,  

 repræsentanten for det øvrige juridiske personale og de to repræsentanter for  

 det administrative personale ved domstolene.
 Stk. 4. Medlemmer af Folketinget, amtsråd og kommunalbestyrelser  

 kan ikke være medlemmer af bestyrelsen.
 Stk. 5. § 2 og 3 i lov om ligestilling mellem mænd og kvinder ved  

 besættelse af visse bestyrelsesposter i den statslige forvaltning gælder ikke  

 ved indstilling af medlemmer til Domstolsstyrelsens bestyrelse.
Stk. 6. Medlemmerne beskikkes for 4 år.
Genbeskikkelse kan finde  

 sted.
Stk. 7. Der beskikkes en suppleant for hvert af bestyrelsens  

 medlemmer.
Stk. 2 - 6 finder tilsvarende anvendelse.
 Stk. 8. Bestyrelsen vælger selv sin formand.
 Stk. 9. Domstolsstyrelsens direktør deltager i bestyrelsens møder,  

 medmindre bestyrelsen undtagelsesvis træffer anden bestemmelse.
 § 5. Domstolsstyrelsens daglige ledelse varetages af en direktør,  

 der skal følge de anvisninger og retningslinier, som er givet af bestyrelsen.
 Stk. 2. Bestyrelsen ansætter og afskediger direktøren.
 Stk. 3. Direktøren udarbejder oplæg til budgetforslag for kommende  

 finansår samt oplæg til den overordnede fordeling af bevillingerne inden for  

 de rammer, der er fastsat på finansloven.
 § 6. Et bestyrelsesmedlem skal udtræde, når betingelserne for  

 medlemmets beskikkelse bortfalder.
 Stk. 2. Et bestyrelsesmedlem skal udtræde ved udgangen af den  

 måned, hvori den pågældende fylder 70 år.
Stk. 3. Såfremt et bestyrelsesmedlem gør sig skyldig i grov  

 forsømmelse i udøvelsen af bestyrelseshvervet eller handler på en måde, der i  

 betydelig grad svækker tilliden til, at medlemmet vil udføre  

 bestyrelseshvervet på betryggende vis, kan justitsministeren eller  

 bestyrelsen indbringe spørgsmålet om afsættelse af bestyrelsesmedlemmet for  

 Den Særlige Klageret.
Det samme gælder, hvis justitsministeren eller  

 bestyrelsen skønner, at et bestyrelsesmedlem bør afsættes på grund af  

 svigtende helbred.
 § 7. Bestyrelsen fastsætter selv sin forretningsorden.
 Stk. 2. Bestyrelsen kan endvidere fastsætte en vedtægt for  

 Domstolsstyrelsen.
 § 8. Ombudsmandens virksomhed omfatter ikke den virksomhed, som  

 udøves af Domstolsstyrelsen.
 § 9. Domstolsstyrelsen afgiver hvert år en årsberetning.
 § 10. Loven træder i kraft den 1. juli 1999. Medlemmerne af  

 bestyrelsen kan dog beskikkes med virkning fra den 1. januar 1999.
 Stk. 2. Ved den første beskikkelse af medlemmer til bestyrelsen  

 beskikkes den ene landsdommer, den ene byretsdommer, repræsentanten for det  

 øvrige juridiske personale ved domstolene, den ene repræsentant for det  

 administrative personale ved domstolene og det ene medlem med særlig  

 ledelsesmæssig og samfundsmæssig indsigt for en periode på to år.
 § 11. Loven gælder ikke for Færøerne og Grønland, men kan ved  

 kongelig anordning sættes i kraft for disse landsdele.
Bemærkninger til lovforslaget Almindelige bemærkninger Indholdsfortegnelse Side 1. Indledning 4 2. Den nuværende domstolsadministration 4 3. Valg af administrationsmodel 6 3.1. Debatten om domstolenes administration 6 3.2. Domstolsudvalgets overvejelser 6 3.3. Regeringens overvejelser 8 4. Domstolenes og Domstolsstyrelsens ressortmæssige placering 8 4.1. Debatten om den ressortmæssige placering af domstolene 8 4.2. Domstolsudvalgets overvejelser 8 4.3. Regeringens overvejelser 9 5. Domstolsstyrelsens opbygning 10 5.1. Domstolsudvalgets overvejelser 10 5.2. Regeringens overvejelser 11 6. Justitsministerens opgaver 11 6.1. Domstolsudvalgets overvejelser 11 6.2. Justitsministeriets overvejelser 11 7. Bestyrelsen 12 7.1. Bestyrelsens opgaver 12 7.1.1. Domstolsudvalgets overvejelser 12 7.1.2. Justitsministeriets overvejelser 12 7.2. Bestyrelsens sammensætning og medlemmernes funktionstid 13 7.2.1. Domstolsudvalgets overvejelser 13 7.2.2. Justitsministeriets overvejelser 13 7.3. Reaktionsmuligheder over for bestyrelsen 15 7.3.1. Domstolsudvalgets overvejelser 15 7.3.2. Justitsministeriets overvejelser 16 8. Domstolsstyrelsens budget 16 8.1. Gældende budgetprocedure 16 8.2. Domstolsudvalgets overvejelser 17 8.3. Justitsministeriets overvejelser 17 9. Sagsbehandlingsregler for Domstolsstyrelsen 17 9.1. Gældende ret 17 9.2. Domstolsudvalgets overvejelser 18 9.3. Justitsministeriets overvejelser 18 10. Øvrige spørgsmål som følge af oprettelsen af Domstolsstyrelsen 18 10.1. Revision og budgetopfølgning 18 10.1.1. Rigsrevisionen og statsrevisorerne 18 10.1.2. Budgetopfølgning i finansåret 19 10.1.3. Bevillingskontrol og statsregnskab 20 10.2. Personale m.v.
20 10.2.1. Domstolsstyrelsens bestyrelse 20 10.2.2. Domstolsstyrelsens direktør 21 10.2.3. Personalet i Domstolsstyrelsen 21 10.2.4. Personalet ved domstolene 22 10.2.5. Kompetencen vedrørende lønforhandling og dommeraftaler 22 10.3. Departementets varetagelse af opgaver i relation til  

 Domstolsstyrelsen 23 11. Forslagets økonomiske og administrative konsekvenser 23 12. Hørte myndigheder m.v.
24 1. Indledning Formålet med lovforslaget er at etablere en selvstændig domstolsstyrelse,  

 som skal have til opgave at varetage de bevillingsmæssige og administrative  

 spørgsmål, som er knyttet til domstolenes virksomhed.
Formålet med  

 oprettelsen af Domstolsstyrelsen er navnlig at markere domstolenes  

 selvstændige og uafhængige stilling.
Domstolsadministrationen skal efter forslaget fortsat ressortmæssigt være  

 en del af Justitsministeriets område, men for at pointere domstolenes  

 selvstændige stilling og uafhængighed foreslås det, at justitsministeren ikke  

 skal have instruktionsbeføjelser over for Domstolsstyrelsen og som konsekvens  

 heraf heller ikke have noget retligt ansvar for, hvorledes Domstolsstyrelsen  

 udøver sin virksomhed.
Ansvaret herfor vil alene påhvile Domstolsstyrelsens  

 bestyrelse, der skal forestå ledelsen af Domstolsstyrelsen.
Det foreslås, at  

 bestyrelsen kommer til at bestå af både domstolsrepræsentanter, en advokat  

 samt to repræsentanter med særlig ledelsesmæssig og samfundsmæssig indsigt.
 Lovforslaget er udarbejdet på grundlag af Domstolsudvalgets betænkning nr.  

 1319/1996, der er afgivet på baggrund af et kommissorium af 11. marts 1993.  

 Udvalget havde i henhold til kommissoriet til opgave at gennemgå og vurdere  

 en række spørgsmål vedrørende retsvæsenets forhold, herunder særligt  

 rekruttering, uddannelse og udnævnelse af dommere, dommeres lønmæssige  

 forhold og adgang til bierhverv samt domstolenes bevillingsmæssige forhold.  

 De foreslåede regler om oprettelsen af en domstolsstyrelse svarer med nogle  

 ændringer til det lovudkast, som udvalget har udarbejdet i betænkningen.
Samtidig med fremsættelsen af dette lovforslag fremsættes et forslag til  

 lov om ændring af retsplejeloven, tjenestemandsloven og forskellige andre  

 love (Rekruttering af dommere, dommerfuldmægtiges ansættelsesvilkår, dommeres  

 bierhverv og ændringer som følge af oprettelse af en domstolsstyrelse m.v.).  

 Formålet med dette lovforslag er at gennemføre de øvrige forslag i  

 Domstolsudvalgets betænkning, herunder bl.a. om oprettelse af et  

 dommerudnævnelsesråd, om ansættelsesværn for dommerfuldmægtige og om dommeres  

 bierhverv.
Endvidere indeholder lovforslaget en række ændringer i anden  

 lovgivning, der er fundet nødvendige som følge af oprettelsen af en  

 domstolsstyrelse.
Forslaget svarer med nogle ændringer, der er foretaget på baggrund af de  

 modtagne høringssvar, til lovforslag nr.
L 275, der blev fremsat af  

 justitsministeren den 23. maj 1997. Bl.a. er bestemmelsen i lovforslagets §  

 4, stk. 5, ændret, således at det alene er §§ 2 og 3 i lov om ligestilling  

 mellem mænd og kvinder ved besættelsen af visse bestyrelsesposter i den  

 statslige forvaltning - og ikke hele loven - der ikke finder anvendelse på  

 bestyrelsen for Domstolsstyrelsen.
2. Den nuværende domstolsadministration Domstolene har siden ministerialsystemets oprettelse i 1848 budgetmæssigt  

 og administrativt henhørt under Justitsministeriet.
Domstolenes budget indgår  

 således som en del af Justitsministeriets samlede budget.
Justitsministeriets  

 opgaver i forbindelse med domstolenes bevillinger og administration varetages  

 af Domstolsafdelingen, der er en del af Justitsministeriets departement.
Domstolsafdelingen er organisatorisk opdelt i 4 enheder:  

 Sekretariatet, Administrationskontoret, Teknologikontoret og  

 Tingbogskonverteringen.
Afdelingens personale består af ca. 25 jurister og  

 ca. 120 kontorfunktionærer m.v.
Sekretariatet bistår afdelingschefen med den overordnede  

 planlægning og koordination af Domstolsafdelingens aktiviteter og varetager  

 endvidere opgaver vedrørende retternes bevillinger og forestår i den  

 forbindelse udarbejdelsen af bidrag til bevillingslove og  

 bevillingskontrollen.
Herudover tager sekretariatet sig af de overordnede  

 informationsopgaver i relation til domstolene og offentligheden og står for  

 sekretariatsbetjeningen af en række udvalg under Justitsministeriet.
 Administrationskontorets arbejdsopgaver vedrører navnlig  

 personale- og lønadministration for samtlige personalegrupper inden for  

 domstolene, administration af domstolenes bygninger samt administration af  

 opgaver i tilknytning til tinglysningsloven, retsafgiftsloven, skifteloven og  

 konkursloven.
 Teknologikontoret varetager navnlig udvikling og drift af  

 edb-systemer til byretterne og står for sekretariatsbetjeningen af en række  

 udvalg vedrørende teknologi ved domstolene.
 Tingbogskonverteringen forestår klargøring, aktualisering og  

 fejlretning i forbindelse med omlægningen af tingbøgerne vedrørende Danmarks  

 ca. 2,1 mio. faste ejendomme til edb.
På finansloven for 1996 var domstolenes nettodriftsbevilling på 954,7 mio.  

 kr., hvoraf lønsumsbevillingen udgjorde 710,7 mio. kr. svarende til ca. 75  

 pct. af nettoudgiftsbevillingen.
Anlægsbevillingen var på 39,5 mio. kr.
I  

 1997 er de tilsvarende tal en nettodriftsbevilling på 978,1 mio. kr., hvoraf  

 lønsumsbevillingen udgør 756,0 mio. kr., svarende til ca. 77 pct. af  

 nettoudgiftsbevillingen.
Anlægsbevillingen er i 1997 på 45,8 mio. kr.
 Domstolenes personalemæssige ressourceforbrug udgjorde pr. 1.1. 1997  

 opgjort i heltidsstillinger ca. 620 jurister (ca. 320 dommere og ca. 300  

 dommerfuldmægtige og retsassessorer) og ca. 1900 kontorfunktionærer m.v.
 Der er således både bevillingsmæssigt og personalemæssigt tale om et  

 betydeligt budgetområde.
 Den samlede lønsumsbevilling, der er knyttet til retterne, fordeles af  

 Domstolsafdelingen til de enkelte embeder.
Afgørelser om ansættelse og afskedigelse af tjenestemandsansat  

 kontorpersonale træffes af Justitsministeriet.
Overenskomstansat  

 kontorpersonale ansættes af og kan afskediges af den lokale dommer.
For  

 kontorfunktionærernes vedkommende foretages fordelingen af lønsumsbevillingen  

 på grundlag af normtal fastsat for de enkelte sagsområder.
Justitsministeriet varetager ansættelsen af det juridiske personale.
For  

 juristernes vedkommende foretages fordelingen af personale på grundlag af en  

 flerhed af kriterier, herunder embedernes størrelse, berammelsestider etc.  

 Dommernes antal er dog direkte reguleret i retsplejeloven.
 Rådigheden over bevillingerne til domstolene er fordelt mellem de enkelte  

 embeder og Justitsministeriet.
De enkelte embeder har fri adgang til at disponere over bevillingerne på  

 en lang række områder.
Embederne kan således eksempelvis uden begrænsninger  

 afholde alle sagsrelaterede udgifter (f.eks. udgifter til lægdommere,  

 vidnegodtgørelse og porto) og stort set alle udgifter til kontorhold og  

 bøger.
 På visse konti kræver ekstraordinære dispositioner bemyndigelse fra  

 Justitsministeriet.
For at udnytte den begrænsede bevilling til bygningsvedligeholdelse er det  

 Justitsministeriet, der forestår denne opgave.
Embederne kan dog afholde  

 udgifter til mindre, uopsættelige vedligeholdelsesarbejder.
Bl.a. med henblik på at udnytte de besparelser, der kan opnås ved samlede  

 indkøb, er det ligeledes Domstolsafdelingen, der forestår anskaffelse af  

 inventar og kontormaskiner, herunder særligt anskaffelse af edb-udstyr og  

 fotokopimaskiner.
Dog får embederne årligt udmeldt et rådighedsbeløb, inden  

 for hvilket de kan afholde udgifter til visse former for møbler og mindre  

 kontormaskiner.
Rådighedsbeløbet udgør 20.000 kr. for  

 administrationsembederne og 6.000 kr. for hvert af de øvrige embeder.  

 Rådighedsbeløbet til præsidentembederne er individuelt fastsat.
Det samlede  

 rådigheds beløb udgør ca. 1,4 mio. kr. årligt.
 Pr. 1. januar 1994 blev der iværksat et pilotprojekt, hvor 9 byretsembeder  

 fik fri dispositionsadgang i relation til en række konti inden for en samlet  

 udmeldt bevilling til det enkelte embede.
 Baggrunden for iværksættelsen af projektet var et ønske om større  

 selvforvaltning for domstolene på det bevillingsmæssige område.
Pilotprojektet blev endeligt evalueret i foråret og sommeren 1996. Bl.a.  

 på baggrund af disse evalueringer er der med virkning fra 1. januar 1997  

 iværksat en generel ordning med uddelegering af bevillinger som et tilbud til  

 alle embeder.
Bortset fra lønudgifter omfatter ordningen langt de fleste  

 driftsudgifter.
I alt har 39 embeder ud af 106 mulige tilmeldt sig denne ordning.
Det er  

 ensbetydende med, at ca. 41 pct. af embederne er omfattet af ordningen,  

 svarende til 52 pct. af bevillingen på de uddelegerede konti.
 Det overvejes at gøre ordningen landsdækkende og obligatorisk for alle  

 embeder fra 1998.
 Domstolenes indflydelse på tildelingen og anvendelsen af bevillingerne til  

 retsvæsenet er i øvrigt sikret gennem en række forskellige fora med  

 domstolsrepræsentanter og repræsentanter fra Justitsministeriet, hvor man  

 drøfter forskellige spørgsmål i tilknytning til bl.a. retternes bevillinger.
 I Hovedsamarbejdsudvalget for Domstolene , der mødes ca. en gang i  

 kvartalet, behandles således spørgsmål af betydning for domstolene som  

 arbejdsplads.
 I Budgetudvalget , der er et udvalg under Hovedsamarbejdsudvalget  

 for Domstolene, drøftes bl.a. fordelingen af de på finansloven tildelte  

 bevillinger til retterne, og i Domstolenes Teknologiudvalg , der  

 ligeledes er nedsat under Hovedsamarbejdsudvalget, behandles spørgsmål om  

 såvel langsigtede planer for teknologiindførelsen ved domstolene som mere  

 konkrete teknologiprojekter.
Domstolenes Teknologiråd er et ledelsesforum bestående af dommere  

 og repræsentanter fra Justitsministeriet.
Rådet har til opgave at sikre det  

 nødvendige grundlag for den overordnede planlægning og de overordnede  

 ledelsesbeslutninger vedrørende indførelse og anvendelse af ny teknologi ved  

 domstolene.
 Der henvises i øvrigt til beskrivelsen i betænkningen side 56-61.
3. Valg af administrationsmodel I den statsretlige litteratur har man ikke hidtil gjort sig nærmere  

 overvejelser om, hvorvidt det af grundloven - eller mere alment af princippet  

 om domstolenes uafhængighed - kan udledes, hvorledes domstolene skal være  

 stillet i bevillingsmæssig og administrativ henseende.
Dommernes og domstolenes funktionelle uafhængighed er hjemlet ved  

 grundlovens § 64, 1. pkt, hvorefter dommere i deres kald alene har at rette  

 sig efter loven.
Bestemmelsen giver ikke nærmere retningslinier for  

 administrationen af domstolene.
Dommeres personelle uafhængighed er beskyttet ved grundlovens § 64, 2.  

 pkt., der fastslår, at dommere ikke kan afsættes uden ved dom og ej heller  

 forflyttes mod deres ønske.
Heller ikke denne bestemmelse giver nærmere  

 retningslinier for administrationen af domstolene.
Grundlovens § 62 bestemmer, at retsplejen stedse skal holdes adskilt fra  

 forvaltningen.
Ved affattelsen af bestemmelsen har det imidlertid været  

 opfattelsen hos forfatningskommissionen til 1953-grundloven, at man gennem  

 retsplejeloven af 1916 opfyldte de krav, der ligger i bestemmelsen om at  

 adskille retsplejen fra forvaltningen.
Det er da også karakteristisk, at  

 princippet om domstolenes uafhængighed ikke i nyere statsretlig eller  

 procesretlig litteratur er blevet behandlet med udgangspunkt i grundlovens §  

 62.
3.1. Debatten om domstolenes administration Gennem de senere år har der i faglige og politiske kredse været  

 diskussioner om, hvorvidt det er foreneligt med princippet om domstolenes  

 uafhængighed, at domstolene i budgetmæssig og administrativ henseende  

 sorterer under Justitsministeriet.
Der har i den forbindelse været peget på,  

 at Justitsministeriet gennem administrationen af domstolenes budgetter,  

 personale og lokaler og ministeriets rolle i forbindelse med udnævnelse af  

 dommere har mulighed for at øve indflydelse på domstolene.
Kritikere af den  

 gældende ordning har bl.a. gjort gældende, at domstolene herved ikke er reelt  

 uafhængige af regeringen og administrationen, og at betænkelighederne herved  

 forstærkes, fordi Justitsministeriet samtidig under sit forretningsområde har  

 politiet og anklagemyndigheden.
I forbindelse med denne kritik er det af  

 nogle blevet anført, at der bør tages skridt til at udskille domstolene fra  

 forvaltningen og gøre domstolene til en selvforvaltende enhed.
 Der henvises i øvrigt til redegørelsen for debatten i betænkningen side  

 63-70.
3.2. Domstolsudvalgets overvejelser Ved overvejelserne om, hvilken administrationsmodel der bør gælde for  

 domstolene, konstaterer Domstolsudvalget indledningsvis, at ingen stater i  

 Vesteuropa har draget den konsekvens af grundsætningen om domstolenes  

 uafhængighed, at domstolene i bevillingsmæssig eller administrativ henseende  

 er adskilt fra regeringen enten som en separat selvfinansierende og  

 selvadministrerende virksomhed eller som en bevillingsmæssig enhed direkte  

 under lovgivningsmagten.
I de andre nordiske lande sorterer domstolene således bevillingsmæssigt  

 under Justitsministeriet, idet domstolenes budget indgår som en del af  

 Justitsministeriets og dermed regeringens budget i de finanslove, som  

 forelægges parlamentet.
Justitsministeriet er samtidig også i de øvrige  

 nordiske lande ressortministerium for politi, anklagemyndighed og  

 kriminalforsorg.
Disse lande har således en ordning, der i hovedtræk svarer  

 til den danske.
Det samme er tilfældet i Holland.
I England hører domstolene i budgetmæssig og administrativ henseende under  

 Lord Chancellor, der - samtidig med at være dommer - er medlem af regeringen  

 og formand for Overhuset.
Politiet og kriminalforsorgen hører under Home  

 Office, det vil sige Indenrigsministeriet.
I USA hører domstolene derimod  

 bevillingsmæssigt direkte under lovgivningsmagten.
Her har regeringen ingen  

 opgaver med hensyn til de føderale domstoles budgetter og administration.  

 Disse opgaver varetages af et råd af dommere, der direkte over for kongressen  

 fremsætter forslag til budgetter og varetager den løbende administration af  

 domstolene.
 Udvalget konstaterer videre, at der heller ikke af de regler og  

 rekommandationer, der er gennemført på internationalt plan, kan udledes noget  

 om, at domstolene i bevillingsmæssig og administrativ henseende bør frigøres  

 fra den udøvende magt, ligesom der ikke er belæg for, at den gældende ordning  

 skulle være i strid med Den Europæiske Menneskerettighedskonvention.
 Udvalget fremhæver også, at der ikke er grundlag for at antage, at den  

 hidtige administrationsordning for domstolene har givet anledning til misbrug  

 i den forstand, at Justitsministeriet har benyttet sine beføjelser med hensyn  

 til bevillingsmæssige og administrative spørgsmål til at søge at øve  

 indflydelse på domstolene eller dommernes udøvelse af deres dømmende  

 virksomhed.
Udvalget finder alligevel, at det ud fra principielle synspunkter kan give  

 anledning til betænkelighed, at domstolene som en selvstændig statsmagt er  

 undergivet en så tæt styring i bevillingsmæssig og administrativ henseende  

 fra den udøvende magts side, som det hidtil har været tilfældet.
På denne  

 baggrund er det udvalgets opfattelse, at den gældende ordning ikke i  

 tilstrækkeligt omfang lever op til kravene om markering af domstolene som en  

 selvstændig statsmagt, og at der derfor bør tages skridt til at ændre  

 ordningen med henblik på at sikre domstolene større indflydelse på deres egne  

 anliggender i bevillingsmæssig og administrativ henseende.
 Domstolsudvalget har i forbindelse med overvejelserne om en ændret  

 administrationsmodel for domstolene drøftet forskellige mulige løsninger.
Den mest radikale løsning ville være at udskille domstolene som en helt  

selvstændig selvfinansierende og selvadministrerende enhed , som  

 hverken sorterede under Folketinget eller regeringen.
En sådan løsning ville  

 indebære, at domstolene skulle drive en form for indtægtsdækket virksomhed,  

 således at indtægterne fra f.eks. retsafgifter og tinglysningsafgifter blev  

 forbeholdt domstolene.
Domstolene skulle således egenhændigt bestemme disse  

 afgifters størrelse under hensyn til, hvilke midler domstolene fandt  

 nødvendige for at drive retsvæsenet.
Domstolsudvalget afviser en sådan løsning bl.a. under hensyn til, at  

 domstolene ikke har et demokratisk mandat, og at det derfor ville være i  

 strid med grundlæggende principper i folkestyret, hvis domstolene uden  

 indblanding fra de øvrige statsmagter kunne bestemme sit ressourceforbrug og  

 dermed størrelsen af de udgifter, som afkræves retsvæsenets brugere.
Udvalget  

 finder, at en sådan model indebærer en alvorlig risiko for, at domstolene kan  

 udvikle sig til en stat i staten.
 Udvalget har også overvejet muligheden for at lade domstolene sortere  

 direkte under Folketinget , som det er tilfældet for Folketingets  

 Ombudsmand og Rigsrevisionen.
Udvalget kan dog ikke anbefale en sådan model.
Udvalget peger bl.a. på, at  

 domstolene i modsætning til såvel Folketingets Ombudsmand som Rigsrevisionen  

 foruden at skulle kontrollere administrationen også skal kontrollere loves  

 grundlovsmæssighed og dermed Folketinget.
Dertil kommer, at  

 budgetforhandlinger direkte mellem Folketinget og domstolene ville indebære  

 en risiko for politisering af domstolene, hvorved domstolenes neutralitet og  

 uafhængighed ville blive bragt i fare.
 Udvalget lægger endvidere betydelig vægt på, at såfremt domstolene  

 forbliver i det ministerielle system, vil både Folketinget og ministeren være  

 ansvarlige for, at de særlige hensyn, der gør sig gældende for domstolene,  

 herunder at domstolene tilføres tilstrækkelige ressourcer, respekteres.  

 Såfremt domstolene blev henlagt direkte under Folketinget, ville det ikke  

 være muligt at gøre et politisk ansvar gældende for manglende iagttagelse af  

 hensynet til domstolene.
Udvalget lægger endelig vægt på, at den lovgivning, der styrer domstolene,  

 især retsplejeloven, fortsat vil være et regeringsanliggende , selv om  

 domstolene blev placeret direkte under Folketinget.
Da der ofte er en snæver  

 sammenhæng mellem lovgivningsinitiativer på den ene side og budgetmæssige og  

 administrative spørgsmål på den anden side, ville det ikke være  

 hensigtsmæssigt at dele disse områder mellem regering og Folketing.
 Et enigt udvalg anbefaler på denne baggrund, at domstolene fortsat  

 bør høre til i det ministerielle system , men at domstolenes  

 indflydelse på budget og administration bør styrkes gennem oprettelsen af en  

 selvstændig domstolsstyrelse.
 Om udvalgets overvejelser henvises i øvrigt til betænkningen side 82-93.
3.3. Regeringens overvejelser Regeringen kan i det hele tilslutte sig Domstolsudvalgets forslag om at  

 sikre domstolene større indflydelse på egne anliggender i bevillingsmæssig og  

 administrativ henseende.
 Det er således også efter regeringens opfattelse af afgørende betydning  

 for befolkningens tillid til domstolene, at domstolene ikke blot er, men også  

 fremtræder som, uafhængige af den udøvende magt.
Ved afgørelsen af, hvilke organisatoriske rammer der skal fastsættes for  

 domstolene, skal der efter regeringens opfattelse på den ene side lægges  

 betydelig vægt på de nævnte uafhængighedssynspunkter.
På den anden side er  

 det også af stor vigtighed, at domstolenes organisation afbalanceres i  

 forhold til de andre grene af statsmagten.
Domstolene bør efter regeringens  

 opfattelse ikke være en stat i staten, der selvstændigt - og uden ansvar i  

 forhold til staten i øvrigt - træffer afgørelse om egne bevillingsmæssige  

 rammer og finansieringen af udgifter m.v.
 En sådan ordning ville i øvrigt også stride mod grundlovens § 43,  

 hvorefter skatter skal fastsættes ved lov.
 Regeringen er således enig med udvalget i, at det ikke vil være stemmende  

 med fundamentale demokratiske principper i folkestyret at udskille domstolene  

 til en selvstændig selvfinansierende og selvadministrerende enhed.
Regeringen er ligeledes enig med udvalget i, at det både organisatorisk,  

 ud fra uafhængighedssynspunkter og i relation til kontrolmuligheder vil give  

 en række meget væsentlige problemer at placere domstolene direkte under  

 Folketinget.
Forslaget er derfor udformet i overensstemmelse med  

 Domstolsudvalgets forslag.
4. Domstolenes og Domstolsstyrelsens ressortmæssige placering 4.1. Debatten om den ressortmæssige placering af domstolene Domstolenes ressortmæssige placering inden for det ministerielle system  

 har også været debatteret i de seneste år.
Det har navnlig været anført, at  

 det er principielt uheldigt, at domstolene, som har til opgave at kontrollere  

 politiet og tage stilling til anklagemyndighedens påstande, hører under samme  

 minister som disse to myndigheder.
Problemet accentueres efter kritikkernes  

 opfattelse af det karrieremønster, der har tegnet sig ved, at en række  

 centrale stillinger inden for såvel domstolene som politiet og  

 anklagemyndigheden har været besat med jurister, der har en fælles  

 forudgående karriere i Justitsministeriet.
4.2. Domstolsudvalgets overvejelser Efter grundlovens § 14 er forretningernes fordeling mellem ministrene et  

 regeringsanliggende, der bestemmes ved kongelig resolution efter  

 statsministerens indstilling.
Domstolsudvalget blev dog i kommissoriet bedt  

 om at overveje domstolenes ressortmæssige placering bl.a. i forbindelse med  

 overvejelserne vedrørende den fremtidige ordning med hensyn til domstolenes  

 bevillinger og administration.
 Et flertal i udvalget (11 medlemmer) mener, at det ressortmæssige  

 spørgsmål bør vurderes i lyset af de forslag om oprettelse af en selvstændig  

 domstolsstyrelse, jf. nedenfor under pkt. 5, og et dommerudnævnelsesråd, som  

 udvalget stiller.
De to forslag fører efter flertallets mening til, at de synspunkter, der  

 hidtil har kunnet anføres til støtte for, at domstolene udskilles fra  

 Justitsministeriet, ikke længere har samme vægt, og at det er vanskeligt at  

 anføre saglige grunde for at flytte domstolene fra Justitsministeriet.
En  

 flytning vil desuden medføre ulemper på det lovgivningsmæssige plan.  

 Flertallet går derfor ind for, at domstolene forbliver tilknyttet  

 Justitsministeriet.
6 medlemmer af flertallet understreger, at deres stillingtagen til  

 domstolenes ressortmæssige placering vil være en anden, såfremt der ikke  

 etableres en selvstændig domstolsstyrelse.
Disse medlemmer finder, at  

 Statsministeriet i givet fald bør være ressortministerium for domstolene.  

5 medlemmer af flertallet er af den opfattelse, at Justitsministeriet  

 også fremtidig bør være ressortministerium for domstolene, selv om en  

 domstolsstyrelse ikke oprettes.
Et mindretal i udvalget (5 medlemmer) finder, at det er af  

 afgørende betydning, at domstolene ikke er placeret under den samme minister,  

 som har politiet og anklagemyndigheden under sit ressortområde, heller ikke  

 selv om der etableres en domstolsstyrelse.
Kun ved en sådan udskillelse  

 sikrer man sig efter disse medlemmers opfattelse, at domstolene fremtræder og  

 også i realiteten fungerer som en uafhængig institution uden organisatorisk  

 forbindelse til politiet og anklagemyndigheden.
 3 medlemmer af mindretallet finder ikke at burde komme med  

 yderligere anbefalinger om den ressortmæssige placering. 2 medlemmer af  

 mindretallet peger på Statsministeriet som ressortministerium for  

 domstolene.
 Der henvises i øvrigt til betænkningen side 114-119.
4.3. Regeringens overvejelser I overensstemmelse med Domstolsudvalgets flertal finder regeringen, at den  

 domstolsstyrelse, som forudsættes oprettet, ressortmæssigt bør være knyttet  

 til Justitsministeriet.
Regeringen kan således ikke tiltræde forslaget fra  

 nogle af udvalgets medlemmer om, at Statsministeriet skal være  

 ressortministerium for domstolene.
Det skyldes bl.a., at Statsministeriet er  

 det overordnede, koordinerende ministerium, og at store konkrete  

 ressortområder derfor ikke bør ligge under Statsministeriet.
Hertil kommer, at statsministeren har den politiske ledelse af regeringen  

 og samtidig er den øverste repræsentant for statens udøvende myndighed.
En  

 placering af domstolene under Statministeriet vil således i særlig grad rejse  

 problemer i forhold til magtadskillelsen og vil ikke styrke domstolenes  

 uafhængighed af de øvrige statsmagter.
Som det fremgår nedenfor under pkt. 5, foreslås der oprettet en  

 domstolsstyrelse, der som en selvstændig statsinstitution kan varetage  

 domstolenes bevillingsmæssige og administrative forhold.
Efter forslaget skal  

 styrelsen ledes af en bestyrelse og en direktør, og der skal ikke være  

 instruktionsbeføjelser for ministeren, ligesom styrelsens afgørelser ikke  

 skal kunne påklages til ministeren.
 I det samtidigt fremsatte forslag til lov om ændring af retsplejeloven,  

 tjenestemandsloven og forskellige andre love (Rekruttering af dommere,  

 dommerfuldmægtiges ansættelsesvilkår, dommeres bierhverv og ændringer som  

 følge af oprettelse af en domstolsstyrelse m.v.) foreslås det endvidere, at  

 udnævnelse af dommere fremover skal ske efter indstilling fra et uafhængigt  

 dommerudnævnelsesråd, som udpeges i overensstemmelse med indstillinger fra en  

 række myndigheder og organisationer, at rådet kun skal indstille en ansøger  

 til en ledig stilling, og at det ved besættelse af dommerstillinger tillægges  

 vægt, at den enkelte dommer har et bredt erfaringsgrundlag.
 Det er regeringens opfattelse, at disse forslag imødegår den kritik, der  

 har været fremme i de senere års debat om domstolenes ressortmæssige  

 placering under Justitsministeriet.
Oprettelsen af Domstolsstyrelsen indebærer således, at administrationen af  

 domstolene overlades til en bestyrelse, der er uafhængig af ministeren, og  

 som udpeges i overensstemmelse med indstillinger fra en række organer.  

 Ministeren vil ikke længere skulle træffe beslutninger om domstolenes  

 administrative forhold og vil blive afskåret fra at tage stilling til  

 styrelsens afgørelser om anvendelse af ressourcer m.v.
Det kan derfor efter  

 regeringens opfattelse ikke med nogen ret hævdes, at domstolenes uafhængighed  

 kan angribes som følge af, at Domstolsstyrelsen ressortmæssigt fortsat har  

 tilknytning til det ministerium, der varetager opgaver vedrørende politiet og  

 anklagemyndigheden.
Etableringen af et dommerudnævnelsesråd vil endvidere indebære, at  

 udnævnelsen af dommere vil komme til at ske på baggrund af indstillinger fra  

 et uafhængigt råd.
Rådet, der vil blive sammensat af en højesteretsdommer, en  

 landsdommer, en byretsdommer, en advokat og to repræsentanter for  

 offentligheden, vil skulle afgive indstillinger til ministeren ved besættelse  

 af alle dommerstillinger.
 Gennemførelsen af disse forslag medfører, at der herefter ikke er grund  

 til at henlægge domstolene til et andet ministerområde.
Regeringen finder endvidere anledning til at pege på, at der ikke er belæg  

 for, at den omstændighed, at Justitsministeriet indtil nu har haft  

 administrationen af både domstole, politi og anklagemyndighed under sit  

 ressort, har givet anledning til en sammenblanding af den dømmende og den  

 udøvende magt.
Justitsministeriet har i administrationen af domstolene  

 således fuldt og helt respekteret hensynet til domstolenes uafhængighed.
Hertil kommer, at det må anses for hensigtsmæssigt ud fra ressourcemæssige  

 og lovgivningsmæssige betragtninger, at justitsvæsenet er knyttet til samme  

 minister.
Det gælder i særdeleshed af hensyn til initiativer på det  

 kriminalpolitiske område, hvor lovgivning berører både domstolene, politiet,  

 anklagemyndigheden og kriminalforsorgen.
Justitsministeren vil således bl.a.  

 kunne sikre, at der afsættes de fornødne midler ikke blot til enkelte af de  

 berørte myndigheder, men at der sker den nødvendige koordinering af  

 bevillingstildelingen til alle involverede myndigheder.
En placering af domstolene under et andet ressortministerium ville  

 endvidere efter regeringens opfattelse medføre, at de dele af  

 retsplejelovgivningen, som angår domstolenes organisation, måtte udskilles og  

 overføres til denne minister.
En sådan overførsel vil formentlig give  

 betydelige koordinationsproblemer i relation til de øvrige spørgsmål, der er  

 reguleret i retsplejeloven.
 I øvrigt kan nævnes, at det nuværende system, der i vidt omfang svarer til  

 ordningen i de andre nordiske og vesteuropæiske lande, ikke har givet  

 anledning til international kritik af danske dommeres uafhængighed.
 Regeringen finder således, at den domstolsstyrelse, som foreslås oprettet,  

 bør være knyttet til Justitsministeriet.
For så vidt angår placeringen af domstolene kan det i øvrigt oplyses, at  

 Dommerforeningen i sit høringssvar over Domstolsudvalgets betænkning har  

 udtalt følgende: »Når domstolsstyrelsens uafhængighed af den udøvende  

 magt sikres som ovenfor anført, finder Dommerforeningen ikke, at foreningen  

 bør udtale sig om, hvilken minister domstolene skal høre under.
Styrelsens  

 uafhængige stilling vil imødegå det væsentlige i de betænkeligheder, der er  

 anført i forbindelse med, at domstolene hører under samme minister som politi  

 og anklagemyndighed.
Det er foreningens vurdering, at offentligheden i givet  

 fald også vil forstå og acceptere, at domstolene med den foreslåede ordning  

 vil indtage en reelt uafhængig stilling i forhold til administrationen«.
Endvidere finder et helt overvejende flertal af dommerne i Højesteret,  

 alle dommerne i Vestre Landsret, den overvejende del af dommerne i Københavns  

 Byret, et flertal af Advokatrådets medlemmer samt Statsansattes Kartel, at  

 domstolene - under forudsætning af, at der oprettes en domstolsstyrelse -  

 fortsat bør henhøre under Justitsministeriet.
Alle dommerne i Østre Landsret  

 og Politiets og Domstolenes Tjenestemandsforening udtaler sig til støtte for,  

 at domstolene, uanset hvilken organisationsmodel der vælges, bør forblive  

 under Justitsministeriet.
 Blandt de præsidentledede byretter i øvrigt finder et mindretal af  

 dommerne i Københavns Byret, dommerne ved retterne i Århus, Odense og  

 Roskilde og nogle af dommerne ved retten i Aalborg, at domstolene uanset  

 oprettelsen af en domstolsstyrelse bør placeres under en anden minister end  

 den minister, som har politiet og anklagemyndigheden under sit  

 forretningsområde.
5. Domstolsstyrelsens opbygning 5.1. Domstolsudvalgets overvejelser Der er som nævnt ovenfor under pkt. 3.2. enighed i Domstolsudvalget om at  

 foreslå, at der etableres en selvstændig domstolsstyrelse, som skal have til  

 opgave at varetage de bevillingsmæssige og administrative spørgsmål, som er  

 knyttet til domstolenes virksomhed.
I den forbindelse har udvalget vurderet  

 forskellige muligheder for, hvorledes Domstolsstyrelsen vil kunne  

 organiseres.
Udvalget har overvejet en bestyrelsesmodel , der er kendetegnet  

 ved, at beslutningskompetencen og ansvaret for styrelsens/virksomhedens drift  

 i større eller mindre grad er lagt uden for det sædvanlige administrative  

 hierarki og i stedet placeret hos en bestyrelse.
Som eksempler på områder,  

 hvor man har valgt bestyrelsesmodellen, nævnes universiteterne,  

 sektorforskningsinstitutionerne, Det Kongelige Teater, DSB, Danmarks  

 Nationalbank og Danmarks Radio.
Udvalget har også overvejet en rådsmodel , som er kendetegnet ved,  

 at man opretholder ressortministerens kompetence og ansvar for et givet  

 administrationsområde, men i tilknytning hertil etablerer et rådgivende  

 organ, hvor bestemte grupper ved deres deltagelse er sikret en særlig  

 indflydelse på det pågældende område.
Som eksempler på områder, hvor man har  

 valgt en rådsmodel, nævnes Arbejdsmiljørådet, Erhvervsudviklingsrådet,  

 Folkeskolerådet og Elektricitetsrådet.
Domstolsudvalget vurderer, at bestyrelsesmodellen og rådsmodellen - der  

 har en række fælles træk - begge vil kunne medvirke til at styrke domstolenes  

 indflydelse på egne anliggender.
På et punkt adskiller de to modeller sig  

 imidlertid principielt fra hinanden.
Den principielle forskel består i, om ministeren udelukkes fra at have  

 bestemmende indflydelse på domstolsadministrationen.
Forskellen mellem de to  

 modeller er udtryk for, at Domstolsstyrelsen ved bestyrelsesmodellen indtager  

 en i forhold til ministeren mere uafhængig stilling og derved også, at  

 domstolene i relation til varetagelsen af bevillingsmæssige og administrative  

 spørgsmål opnår en mere uafhængig position i forhold til den udøvende magt.
Udvalget finder det ønskeligt, at domstolenes særlige stilling som den  

 tredje statsmagt markeres og understreges, også når det gælder varetagelsen  

 af bevillingsmæssige og administrative spørgsmål.
Dette opnås efter udvalgets  

 opfattelse bedst, hvis man giver Domstolsstyrelsen den uafhængighed, der  

 følger med en bestyrelsesmodel, hvor ministeren udelukkes fra at give  

 tjenestebefalinger vedrørende Domstolsstyrelsens virksomhed.
Udvalget foreslår derfor, at der etableres en bestyrelsesmodel, og at det  

 i loven fastslås, at ministeren ikke har instruktionsbeføjelser over for  

 styrelsen, ligesom ministeren ikke har et retligt ansvar for  

 domstolsadministrationens varetagelse.
Ansvaret for domstolsadministrationen  

 skal påhvile Domstolsstyrelsens bestyrelse, og ministeren skal ikke føre  

 løbende tilsyn med bestyrelsens varetagelse af denne opgave.
 Udvalget foreslår endvidere, at bestyrelsen til varetagelsen af den  

 daglige ledelse skal ansætte en direktør, der skal følge de anvisninger og  

 retningslinier, som gives af bestyrelsen.
 Om udvalgets overvejelser henvises i øvrigt til betænkningen side 97 -  

 104.
5.2. Regeringens overvejelser Regeringen kan i det hele tiltræde udvalgets overvejelser i relation til  

 valg af administrationsmodel.
Regeringen finder også, at man med  

 bestyrelsesmodellen får markeret domstolenes uafhængighed af regeringen og  

 domstolenes stilling som den tredje statsmagt.
Samtidig vil etableringen af  

 en domstolsstyrelse, der ledes af en bestyrelse, som følge af, at flertallet  

 af medlemmerne i bestyrelsen efter forslaget skal være  

 domstolsrepræsentanter, jf. pkt. 7.2. nedenfor, give domstolene væsentligt  

 øget indflydelse på og ansvar for egne forhold.
Repræsentanter for domstolene  

 vil således som medlemmer af bestyrelsen deltage direkte i afgørelsen af  

 spørgsmål om domstolsadministrationen, hvilket vil være med til at  

 understrege domstolenes uafhængige stilling.
En følge af bestyrelsesmodellen vil være, at justitsministeren ikke har et  

 retligt ansvar for domstolsadministrationens opgavevaretagelse, der må ske  

 inden for de rammer, der er udstukket af de bevillingsretlige regler, af  

 retsplejeloven og af den øvrige lovgivning.
Ansvaret herfor kommer til at  

 påhvile Domstolsstyrelsens bestyrelse.
Justitsministeren vil derfor heller  

 ikke skulle føre løbende tilsyn, ligesom afgørelser truffet af  

 Domstolsstyrelsen ikke vil kunne påklages til justitsministeren, jf. nærmere  

 herom nedenfor pkt. 6.
6. Justitsministerens opgaver 6.1. Domstolsudvalgets overvejelser For at markere domstolenes selvstændige stilling foreslår  

 Domstolsudvalget, at der ikke kommer til at bestå et  

 over-/underordnelsesforhold mellem ministeren og Domstolsstyrelsen.  

 Ministeren skal hverken kunne give Domstolsstyrelsen konkrete eller generelle  

 tjenestebefalinger.
En konsekvens heraf vil være, at ministeren ikke vil have  

 et retligt ansvar for domstolsadministrationens varetagelse af sine opgaver.  

 Det vil dog fortsat være ministeren, der har ansvaret for at skaffe de  

 nødvendige bevillinger til domstolene, ligesom lovgivningsinitiativet også  

 vil ligge hos ministeren.
Domstolsudvalget foreslår endvidere, at også den almindelige kompetence  

 til at fastsætte generelle regler med hjemmel i lovgivningen, dvs.  

 bekendtgørelser og cirkulærer, forbliver hos ministeren.
For så vidt angår  

 administrative forskrifter, der vedrører domstolene, forudsætter  

 Domstolsudvalget, at disse udarbejdes i tæt samarbejde mellem ministeriet og  

 Domstolsstyrelsen, ligesom initiativet til nye regler eller ændringer ofte  

 vil komme fra Domstolsstyrelsen.
 For at ministeren skal kunne varetage sine opgaver på lovgivningsområdet,  

 finder Domstolsudvalget det afgørende, at ministeren har mulighed for at  

 indhente de oplysninger, der er nødvendige for at varetage denne funktion,  

 hos Domstolsstyrelsen.
Det følger endvidere af det parlamentariske system, at de spørgsmål, der  

 rejses i Folketinget eller af et folketingsudvalg vedrørende  

 domstolsadministrationen, må rettes til og besvares af ministeren.
Endvidere  

 må henvendelser fra rigsrevisor eller statsrevisorerne besvares af  

 ministeren.
 For at ministeren skal kunne besvare disse spørgsmål og henvendelser,  

 forudsætter Domstolsudvalget, at ministeren kan anmode Domstolsstyrelsen om  

 udtalelser og i øvrigt indhente oplysninger derfra.
Udover adgangen for ministeren til at anmode om udtalelser og indhente  

 oplysninger finder udvalget det afgørende, at der er en løbende dialog mellem  

 ministeren og Domstolsstyrelsen.
Ministeren vil naturligvis også kunne  

 tilkendegive sin opfattelse af en given problemstilling over for  

 Domstolsstyrelsen.
Ministeren skal endvidere efter udvalgets forslag have kompetence til at  

 indbringe sager om afsættelse af bestyrelsesmedlemmer for Den Særlige  

 Klageret, og der foreslås også en adgang for ministeren til at afsætte den  

 samlede bestyrelse i ganske særlige tilfælde.
Der henvises i den forbindelse  

 også til beskrivelsen nedenfor i afsnit 7.3.
 Om udvalgets overvejelser henvises i øvrigt til betænkningen side 101-104.
6.2. Justitsministeriets overvejelser Justitsministeriet kan i hovedsagen tiltræde udvalgets overvejelser  

 vedrørende opgave- og ansvarsfordelingen mellem styrelsen og ministeriet, og  

 lovforslaget er udformet i overensstemmelse hermed.
 Domstolsudvalget anbefaler som nævnt, at det fortsat skal være ministeren,  

 der på domstolsområdet har den almindelige kompetence til at fastsætte  

 generelle regler med hjemmel i lovgivningen, dvs. bekendtgørelser.
Justitsministeriet er enig i, at det fortsat på de fleste områder bør være  

 ministerens opgave at udstede generelle regler.
Det forudsættes også, at  

 udarbejdelsen af sådanne administrative forskrifter af betydning for  

 domstolene skal ske i et tæt samarbejde med Domstolsstyrelsen.
Dette bør være  

 tilfældet dels for at drage nytte af den erfaring og viden, der vil være i  

 styrelsen, og dels for at sikre, at styrelsen har mulighed for at yde råd og  

 vejledning til domstolene i den daglige administration.
I mange tilfælde vil  

 udstedelsen af nye eller ændrede forskrifter i øvrigt komme til at ske efter  

 initiativ fra Domstolsstyrelsen, som gennem den løbende daglige kontakt med  

 domstolene hurtigere vil blive opmærksom på behovet for regelændringer på de  

 enkelte områder.
 På nogle områder vil administrative regler imidlertid efter  

 Justitsministeriets opfattelse kunne fastsættes af Domstolsstyrelsen, der vil  

 få en meget tæt kontakt til domstolene og et indgående kendskab til  

 domstolenes situation.
Justitsministeriet finder således, at kompetencen til at fastsætte  

 administrative regler på en række mere teknisk prægede områder ved lov bør  

 delegeres til Domstolsstyrelsen.
Det drejer sig f.eks. om regler om vederlag  

 til vidner og domsmænd, fastsættelse af tingsteder og åbningstider for  

 byretterne og vederlag for forkyndelse.
 Forslag til de lovændringer, der er nødvendige i den forbindelse, er  

 derfor medtaget i det samtidigt fremsatte forslag til lov om ændring af  

 retsplejeloven, tjenestemandsloven og forskellige andre love (Rekruttering af  

 dommere, dommerfuldmægtiges ansættelsesvilkår, dommeres bierhverv og  

 ændringer som følge af oprettelse af en domstolsstyrelse m.v.), jf.  

 lovforslagets § 1, nr. 5, 24 og 25, og §§ 3-8.
Justitsministeriet er i øvrigt enig med udvalget i, at ministeren både i  

 relation til lovgivningsinitiativer og ved besvarelse af generelle og  

 konkrete forespørgsler fra Folketinget vil kunne indhente oplysninger og  

 udtalelser fra Domstolsstyrelsen.
Det forudsættes endvidere, at der vil være  

 en løbende dialog mellem Domstolsstyrelsen og ministeren, således at  

 styrelsen kan tilkendegive ønsker om lovændringer, budgetspørgsmål m.v. over  

 for ministeriet, ligesom ministeren kan tilkendegive sine holdninger og  

 ønsker om ændringer m.v. over for styrelsen.
Det løbende samarbejde vil  

 således blive af væsentlig betydning, men det skal dog understreges, at  

 ministeren vil være afskåret fra at give styrelsen instruktioner og ligeledes  

 ikke skal føre et løbende tilsyn med styrelsens administration af domstolene.
 For så vidt angår ministerens besvarelse af spørgsmål fra rigsrevisor i  

 forbindelse med bevillingskontrollen henvises til pkt. 10.1.1, og med hensyn  

 til beføjelserne i forhold til bestyrelsen henvises til pkt. 7.3.
7. Bestyrelsen 7.1. Bestyrelsens opgaver 7.1.1. Domstolsudvalgets overvejelser Domstolsudvalget foreslår, at Domstolsstyrelsen skal ledes af en  

 bestyrelse.
Bestyrelsen skal være den øverst ansvarlige for  

 Domstolsstyrelsens virksomhed og selvstændigt varetage administrationen af  

 domstolene.
 Det foreslås, at det skal være bestyrelsens opgave at sørge for en  

 tidssvarende og hensigtsmæssig drift af domstolene, herunder at tage  

 initiativ til ændringer inden for domstolsadministrationen med henblik på at  

 sikre en retssikkerhedsmæssig forsvarlig og samtidig effektiv drift af  

 domstolene.
 Opgaverne for bestyrelsen vil ifølge udvalgets oplæg i øvrigt være  

 mangeartede og vil i vidt omfang svare til de opgaver, der i dag varetages af  

 Domstolsafdelingen i Justitsministeriet, jf. beskrivelsen af  

 Domstolsafdelingens opgaver under pkt. 2.
 Udvalget foreslår videre, at bestyrelsen foruden varetagelsen af de  

 opgaver, som i dag administreres af Domstolsafdelingen, skal udarbejde  

 budgetforslag for kommende år, jf. afsnit 8.2. nedenfor, afgive årsberetning  

 for Domstolsstyrelsen og ansætte og i givet fald afskedige den direktør, der  

 skal stå for den daglige ledelse af Domstolsstyrelsen.
Udvalget foreslår, at bestyrelsen må varetage sine opgaver inden for de  

 lovgivningsmæssige rammer, der er udstukket, det vil navnlig sige  

 retsplejeloven og bevillingslovgivningen.
Udvalget bemærker i den  

 forbindelse, at Domstolsstyrelsen vil være undergivet rigsrevisors og  

 statsrevisorernes kompetence, hvilket bl.a. vil indebære, at rigsrevisor kan  

 forlange oplysninger til brug for sin revision af Domstolsstyrelsens eller de  

 enkelte embeders regnskaber, jf. nedenfor under pkt. 10.1.
 Der henvises i øvrigt til beskrivelsen i betænkningen side 104-106.
7.1.2. Justitsministeriets overvejelser Justitsministeriet kan tilslutte sig udvalgets overvejelser om  

 bestyrelsens arbejdsopgaver, og lovforslaget er udformet i overensstemmelse  

 hermed.
Dog foreslås det, at Domstolsstyrelsen får adgang til at udstede  

 administrative forskrifter på visse områder, jf. pkt. 6.2. ovenfor.
Det foreslås endvidere, at Domstolsstyrelsen skal varetage  

 Procesbevillingsnævnets bevillingsmæssige og administrative forhold.
Om dette  

 spørgsmål henvises til § 1, nr. 10, i det samtidig fremsatte forslag til lov  

 om ændring af retsplejeloven, tjenestemandsloven og forskellige andre love  

 (Rekruttering af dommere, dommerfuldmægtiges ansættelsesvilkår, dommeres  

 bierhverv og ændringer som følge af oprettelse af en domstolsstyrelse m.v.)  

 samt bemærkningerne til denne bestemmelse.
7.2. Bestyrelsens sammensætning og medlemmernes funktionstid 7.2.1. Domstolsudvalgets overvejelser Da formålet med etableringen af en domstolsstyrelse ledet af en bestyrelse  

 navnlig er at sikre domstolene øget indflydelse på egne forhold, er det  

 Domstolsudvalgets opfattelse, at flertallet af bestyrelsens medlemmer bør  

 være domstolsrepræsentanter.
Da der endvidere er en bred samfundsmæssig interesse i et velfungerende  

 domstolsvæsen, og da der er knyttet en betydelig administration til  

 domstolenes virksomhed, finder udvalget det hensigtsmæssigt, såfremt personer  

 med en bredere ledelsesmæssig indsigt og erfaring også har sæde i  

 bestyrelsen.
Dertil kommer, at advokater, som udgør en stor og vigtig  

 brugergruppe, efter udvalgets opfattelse også bør repræsenteres.
Fra  

 domstolene bør såvel dommere fra alle tre instanser som det øvrige juridiske  

 personale og det administrative personale have sæde i bestyrelsen.
 Bestyrelsen kommer således efter udvalgets forslag til at bestå af 10  

 medlemmer: En højesteretsdommer, to landsdommere, to byretsdommere, en  

 repræsentant for det øvrige juridiske personale ved domstolene, en  

 repræsentant for det administrative personale ved domstolene, en advokat og  

 to medlemmer med særlig ledelsesmæssig indsigt.
 For så vidt angår beskikkelsen af medlemmerne af bestyrelsen finder  

 udvalget, at samtlige medlemmer bør beskikkes af ministeren.
 Højesteretsdommeren bør beskikkes efter indstilling fra Højesteret og de  

 to landsdommere efter indstilling fra henholdsvis Østre Landsret og Vestre  

 Landsret.
Et flertal af medlemmerne i udvalget (14 medlemmer) mener, at de  

 to byretsdommere bør beskikkes efter indstilling fra landets byretsdommere,  

 og at det bør overlades til ministeren efter forhandling med Den Danske  

 Dommerforening at fastlægge valgproceduren.
Et mindretal i udvalget (2  

 medlemmer) foreslår, at den ene byretsdommer beskikkes efter indstilling fra  

 byretspræsidenterne, mens den anden byretsdommer udpeges efter den af  

 flertallet foreslåede procedure.
 Med hensyn til repræsentanten for det øvrige juridiske personale ved  

 domstolene og repræsentanten for det administrative personale er der i  

 udvalget enighed om, at man bør følge den samme fremgangsmåde som for  

 byretsdommerne, således at det overlades til ministeren efter forhandling med  

 de berørte organisationer at fastlægge valgproceduren.
 Advokaten foreslås beskikket efter indstilling fra Advokatrådet.
Udvalget finder ikke, at der kan eller bør peges på nogen  

 indstillingsberettiget i relation til de to personer med særlig  

 ledelsesmæssig indsigt, der skal sidde i bestyrelsen.
Ministeren må selv  

 foretage et valg og bør i den forbindelse ikke alene lægge vægt på, om en  

 person har særlig ledelsesmæssig indsigt, men også personens indsigt i  

 samfundsmæssige forhold bør indgå i vurderingen.
For at bestyrelsen kan opnå erfaring med bestyrelsesarbejdet og kunne  

 drage nytte heraf, foreslår udvalget, at bestyrelsesmedlemmernes  

 beskikkelsesperiode bliver på 4 år.
Et flertal af udvalgets medlemmer  

 (11 medlemmer) foreslår, at genbeskikkelse af bestyrelsesmedlemmer kun kan  

 finde sted en gang bl.a. for at sikre fornyelse i bestyrelsesarbejdet.
Et  

 mindretal (5 medlemmer) finder ikke, at der bør være en begrænsning i  

 adgangen til genbeskikkelse, idet de indstillingsberettigede selv bør afgøre,  

 i hvor lang tid de ønsker at lade samme repræsentant sidde i bestyrelsen.
 Efter udvalgets opfattelse bør der opstilles en generel aldersgrænse for  

 bestyrelsesmedlemmerne på 70 år.
 Der henvises i øvrigt til betænkningen side 109-112.
7.2.2. Justitsministeriets overvejelser Justitsministeriet er enig med Domstolsudvalget i, at flertallet i  

 bestyrelsen bør bestå af domstolsrepræsentanter.
Herved opnås både, at  

 domstolene får en øget indflydelse på administrationen af egne forhold, og at  

 bestyrelsen besidder det indgående kendskab til domstolenes forhold, som er  

 nødvendigt for en hensigtsmæssig tilrettelæggelse af administrationen.  

 Justitsministeriet er også enig med udvalget i, at alle tre retsinstanser bør  

 være repræsenteret i bestyrelsen, og at både dommere, det øvrige juridiske  

 personale og det administrative personale ved retterne bør være  

 repræsenteret.
Justitsministeriet er ligeledes enig med udvalget i, at der i bestyrelsen  

 også bør være en advokat og to repræsentanter med særlig ledelsesmæssig  

 indsigt.
Disse medlemmer vil bl.a. kunne bidrage til arbejdet i bestyrelsen  

 ved som udenforstående mere bredt at repræsentere samfundets interesser i  

 forhold til domstolene.
 Vedrørende sammensætningen af bestyrelsen har Politiets- og Domstolenes  

 Tjenestemandsforening og HK-Landsklubben i høringssvar over betænkningen  

 udtalt, at det findes utilfredsstillende, at der ifølge udvalgets forslag kun  

 skal være en repræsentant for det administrative personale i bestyrelsen.  

 Disse foreninger foreslår derfor, at det administrative personale får to  

 medlemmer i bestyrelsen.
Det administrative personale udgør en meget stor medarbejdergruppe ved  

 domstolene (ca. 2/3 af det samlede personale). Endvidere udfører denne  

 personalegruppe en meget stor del af de administrative opgaver ved  

 domstolene, herunder bl.a. kasse- og regnskabsvæsen, journalføring,  

 statistiske opgaver m.v.
Det administrative personale har således stor  

 indsigt m.h.t. domstolenes administrative forhold og må derfor antages at  

 kunne bidrage positivt til arbejdet i bestyrelsen.
En ekstra repræsentant for  

 det administrative personale vil endvidere ikke forrykke balancen i  

 bestyrelsen, men vil på den anden side gøre det nemmere for denne  

 personalegruppe at få sine synspunkter igennem i bestyrelsen.
Justitsministeriet foreslår derfor, at det administrative personale får to  

 repræsentanter i bestyrelsen.
Efter ministeriets forslag vil bestyrelsen  

 således komme til at bestå af 11 medlemmer: En højesteretsdommer, to  

 landsdommere, to byretsdommere, en repræsentant for det øvrige juridiske  

 personale ved domstolene, to repræsentanter for det administrative personale  

 ved domstolene, en advokat og to repræsentanter med særlig ledelsesmæssig  

 indsigt.
 For så vidt angår indstillingen af de to byretsdommere finder  

 Justitsministeriet ligesom udvalgets flertal, at samtlige landets  

 byretsdommere bør deltage i udpegningen af begge byretsdommere.  

 Justitsministeriet kan således ikke tilslutte sig forslaget fra to af  

 udvalgets medlemmer om, at byretspræsidenterne skal udpege den ene af  

 byretsdommerrepræsentanterne.
Vedrørende de to bestyrelsesmedlemmer med særlig ledelsesmæssig indsigt og  

 deres suppleanter foreslås det, at de udpeges i overensstemmelse med  

 indstillinger fra Landsarbejdsrådet og Rektorkollegiet.
Disse to organer  

 repræsenterer bred indsigt i ledelsesmæssige og samfundsmæssige forhold.  

 Landsarbejdsrådet er nedsat af arbejdsministeren og varetager opgaver i  

 forbindelse med styringen af arbejdsmarkedsindsatsen.
Rådet består af  

 repræsentanter for lønmodtager- og arbejdsgiverorganisationer og kommuner og  

 amtskommuner.
Rektorkollegiet er et samarbejdsorgan for rektorerne ved  

 universiteter og højere uddannelsesinstitutioner og har bl.a. til opgave at  

 rådgive Folketinget og ministerier om uddannelses- og forskningspolitiske  

 anliggender af interesse for universiteter og højere  

 uddannelsesinstitutioner.
Endvidere foreslås det, at det angives i lovteksten, at disse to medlemmer  

 udover ledelsesmæssig indsigt skal besidde særlig indsigt i samfundsmæssige  

 forhold.
Det forudsættes i øvrigt, at der ved vurderingen af disse medlemmers  

 erfaringsgrundlag lægges vægt på deres kendskab til driftsøkonomiske forhold  

 og virksomhedsøkonomi.
Det forudsættes samtidig, at der ikke indstilles  

 personer, der er medlemmer af eller ansat i de pågældende to organer.
 Det fremgår af lovforslagets § 4, stk. 4, at medlemmer af Folketinget,  

 amtsråd og kommunalbestyrelser ikke kan være medlemmer af bestyrelsen.  

 Lovforslaget går på dette punkt lidt videre end Domstolsudvalget foreslår,  

 idet ikke kun folketingspolitikere, men også personer, der er aktive som  

 amtsråds- og kommunalbestyrelsesmedlemmer, efter ministeriets opfattelse ikke  

 bør deltage i bestyrelsesarbejdet i en uafhængig domstolsstyrelse.
Ministeriet finder ikke i øvrigt, at der i lovteksten bør angives andre  

 persongrupper, der ikke vil kunne udpeges som medlemmer af bestyrelsen.
Det  

 forudsættes dog, at det ikke vil komme på tale at udpege f.eks. en dommer til  

 de bestyrelsesposter, der skal besættes med personer med særlig  

 ledelsesmæssig indsigt, idet der derved ikke opnås den tilstræbte bredde i  

 bestyrelsens sammensætning.
 Ifølge § 1 i lov om ligestiling mellem mænd og kvinder ved besættelse af  

 visse bestyrelsesposter i den statslige forvaltning (bestyrelsesloven) bør  

 statslige forvaltningsmyndigheder, der ledes af en bestyrelse, så vidt muligt  

 have en afbalanceret sammensætning af mænd og kvinder i bestyrelsen.
Hvis bestyrelsen helt eller delvis udpeges af en minister, følger det af  

 lovens § 2, stk.1, at de myndigheder og organisationer, der indstiller et  

 medlem til bestyrelsen, skal foreslå både en mand og en kvinde.
Hvis der skal  

 indstilles flere medlemmer, skal der foreslås lige mange mænd og kvinder og i  

 tilfælde af ulige antal en mere af det ene køn end af det andet.
Efter  

 bestyrelseslovens § 2, stk. 2, gælder § 2, stk. 1, dog ikke, hvis medlemmerne  

 af bestyrelsen helt eller delvis vælges ved direkte afstemning, dvs. hvor  

 alle eller nogle af medlemmerne vælges således.
Baggrunden for bestemmelsen  

 er, at man i disse tilfælde kun ved at foreskrive en uforholdsmæssig  

 kompliceret procedure kunne varetage ønsket om at sikre en kønsmæssigt  

 afbalanceret sammensætning af bestyrelsen, og at det blev anset for  

 betænkeligt gennem lovgivning at fastsætte begrænsninger for gennemførelse af  

 demokratiske valg, jf.
Folketingstidende 1989-90, tillæg A, sp. 3954.
Efter bestyrelseslovens § 3 kan § 2, stk. 1, desuden fraviges, hvis der  

 foreligger særlige grunde.
Myndigheden eller organisationen skal i så fald  

 angive begrundelsen herfor.
Efter § 4 skal vedkommende minister hvert tredje  

 år indberette til Statsministeriet om udviklingen på det pågældende  

 ministeriums område.
Efter lovforslagets § 4, stk. 2, 1.pkt., beskikker justitsministeren  

 samtlige medlemmer af bestyrelsen for Domstolsstyrelsen.
Som det fremgår af  

 bemærkningerne til lovforslagets § 4, stk. 3, forudsættes det, at  

 indstillingen af de to byretsdommere, repræsentanterne for det administrative  

 personale ved domstolene sker på grundlag af direkte valg i de relevante  

 personalegrupper.
Selv om også disse medlemmer formelt beskikkes af  

 justitsministeren, og ikke vælges direkte valg i de relevante  

 personalegrupper.
Selv om også disse medlemmer formelt beskikkes af  

 justitsministeren, og ikke vælges direkte som medlemmer af bestyrelsen, må  

 ordningen siges reelt at svare til den ordning, at nogle medlemmer af en  

 bestyrelse vælges ved direkte valg, jf. herved bestyrelseslovens § 2, stk. 2,  

 og hensynene bag denne bestemmelse.
Hertil kommer, at det ville stride mod  

 forslagets formål om at oprette en uafhængig domstolsstyrelse, hvis  

 justitsministeren skulle vælge mellem en mand og en kvinde for så vidt angår  

 de myndigheder og organisationer, der alene skal indstille et medlem til  

 bestyrelsen.
 Det foreslås derfor, at der i § 4, stk. 5 indsættes en udtrykkelig  

 bestemmelse om, at bestyrelseslovens § 2 - og § 3, der alene vedrører  

 adgangen til at fravige § 2 - ikke gælder ved indstilling af medlemmer til  

 Domstolsstyrelsens bestyrelse.
De øvrige bestemmelser i bestyrelsesloven vil imidlertid fortsat finde  

 anvendelse.
Det indebærer, at de indstillingsberettigede myndigheder og  

 organisationer bør tilstræbe, at Domsstolsstyrelsen så vidt muligt får en  

 afbalanceret sammensætning af mænd og kvinder i bestyrelsen, jf.  

 bestyrelseslovens § 1. Endvidere skal Justitsministeriet hvert tredje år  

 afgive indberetning til Statsministeriet om udviklingen på  

 Justitsministeriets område, herunder også om antallet af mænd og kvinder i  

 Domstolsstyrelsens bestyrelse, jf. bestyrelseslovens § 4.
For så vidt angår adgangen til genbeskikkelse finder Justitsministeriet  

 det vigtigt, at bestyrelsen sikres den størst mulige gennemslagskraft både  

 indadtil og udadtil.
Hvis de indstillingsberettigede finder, at den bedst  

 egnede repræsentant er en person, der har siddet i bestyrelsen i to perioder,  

 bør det derfor efter ministeriets opfattelse ikke være udelukket på ny at  

 pege på denne som medlem af bestyrelsen.
De indstillingsberettigede må  

 imidlertid forventes også selv at inddrage behovet for fornyelse i  

 bestyrelsesarbejdet i overvejelserne om indstillingen af  

 bestyrelsesmedlemmer.
Justitsministeriet kan derfor tilslutte sig  

 mindretallets forslag om, at der ikke skal være begrænsninger i adgangen til  

 genbeskikkelse.
 Justitsministeriet er enig i udvalgets øvrige forslag vedrørende  

 udpegningen af medlemmer til bestyrelsen, og lovforslagets § 7 er derfor  

 bortset fra de ovennævnte ændringer udformet i overensstemmelse med udvalgets  

 lovudkast.
7.3. Reaktionsmuligheder over for bestyrelsen 7.3.1. Domstolsudvalgets overvejelser Domstolsudvalget anfører i betænkningen bl.a., at det ikke harmonerer med  

 det uafhængighedssynspunkt, der ligger til grund for forslaget om oprettelse  

 af Domstolsstyrelsen, og med den uafhængige stilling, som bestyrelsen og dets  

 enkelte medlemmer bør indtage, såfremt ministeren gives en diskretionær  

 adgang til at afsætte bestyrelsen eller enkelte bestyrelsesmedlemmer.
 Det er dog enighed i udvalget om, at der bør kunne reageres over for en  

 bestyrelse, der handler i strid med gældende regler, herunder navnlig de  

 bevillingsmæssige regler, der gælder for statslig virksomhed.
 Efter udvalgets forslag gives ministeren to reaktionsmuligheder.
For det første vil ministeren kunne indbringe en sag om afsættelse af et  

 bestyrelsesmedlem for Den Særlige Klageret.
Den Særlige Klageret vil herefter  

 kunne afsætte bestyrelsesmedlemmet ved dom, hvis bestyrelsesmedlemmet groft  

 forsømmer sine pligter som bestyrelsesmedlem eller handler på en måde, der  

 afgørende svækker tiltroen til, at vedkommende vil kunne udføre  

 bestyrelseshvervet på betryggende vis.
Afsættelse bør også kunne ske, hvis et  

 bestyrelsesmedlem får en fysisk eller psykisk sygdom, der bevirker, at  

 vedkommende ikke kan magte bestyrelseshvervet.
 Bestyrelsen bør også selv have kompetence til at indbringe sager om  

 afsættelse af et af dens medlemmer for Den Særlige Klageret.
Ministeren bør efter udvalgets opfattelse herudover have en mulighed for  

 at reagere med det samme over for en bestyrelse, der handler retsstridigt,  

 uden at skulle afvente en måske langvarig sagsbehandling ved Den Særlige  

 Klageret.
Udvalget foreslår derfor, at ministeren får beføjelse til at  

 afsætte den samlede bestyrelse, såfremt bestyrelsen træffer klart ulovlige  

 beslutninger, som umiddelbart har vidtrækkende konsekvenser, eller den er  

 ansvarlig for alvorlige bevillingsoverskridelser.
 Ministerens adgang til at afsætte den samlede bestyrelse og til at  

 indbringe afsættelsessager for Den Særlige Klageret indebærer efter udvalgets  

 opfattelse ikke, at ministeren får en pligt til løbende at føre tilsyn med,  

 hvorledes Domstolsstyrelsen varetager sine opgaver.
7.3.2. Justitsministeriets overvejelser Justitsministeriet finder, at der kan rejses spørgsmål om, hvorvidt det er  

 rigtigt, at ministeren har mulighed for at afsætte den samlede bestyrelse.  

 Det gælder også, selv om anvendelsen af denne adgang selvsagt kun vil komme  

 på tale i helt exceptionelle tilfælde.
Det foreslås derfor, at der ikke  

 tillægges ministeren kompetence til at afsætte hele bestyrelsen.
 Det vil medføre, at ministeren alene kan tage initiativ til afsættelse af  

 bestyrelsens medlemmer enkeltvis.
Justitsministeriet kan tilslutte sig udvalgets forslag om, at afgørelse om  

 afsættelse af enkelte medlemmer af bestyrelsen bør træffes af Den Særlige  

 Klageret, således at sag herom kan indbringes for klageretten af bestyrelsen  

 eller ministeren.
Afsættelse af enkelte medlemmer af bestyrelsen kan komme på  

 tale, hvis den pågældende gør sig skyldig i grov forsømmelse i udøvelsen af  

 bestyrelseshvervet, handler på en måde, der i betydelig grad svækker tilliden  

 til, at medlemmet vil udføre bestyrelseshvervet på betryggende vis, eller  

 hvis det skønnes, at bestyrelsesmedlemmet bør afsættes p.g.a. svigtende  

 helbred, jf. lovforslagets § 6, stk. 3.
Ministerens adgang til at indbringe afsættelsessager vedrørende enkelte  

 bestyrelsesmedlemmer for Den Særlige Klageret indebærer ikke, at ministeren  

 har pligt til at kontrollere den løbende drift af domstolene.
Anvendelsen af  

 beføjelsen forudsætter derfor, at ministeren på anden måde er blevet bekendt  

 med de pågældende forhold.
8. Domstolsstyrelsens budget 8.1. Den gældende budgetprocedure Af grundlovens § 46, stk. 2, fremgår, at ingen udgift må afholdes uden  

 hjemmel i en af Folketinget vedtaget bevillingslov.
Disse bevillingslove er  

 først og fremmest finansloven og tillægsbevillingsloven, hvor sidstnævnte  

 indeholder ændringer af budgettet efter finanslovens vedtagelse.
Forslag til finanslov for det kommende finansår skal i henhold til  

 grundlovens § 45 fremsættes senest fire måneder før finansårets begyndelse,  

 det vil sige senest den 1. september.
Forberedelsen af næste års finanslov  

 indledes med, at Finansministeriet i januar måned udmelder et oplæg til de  

 enkelte ministerområders samlede ramme for det følgende finansår.
Justitsministeriets Administrationsafdeling foretager en gennemgang og  

 analyse af de økonomiske konsekvenser ved de af Finansministeriet udmeldte  

 rammer.
Administrationsafdelingen er i den forbindelse i løbende kontakt med  

 de enkelte budgetområder i ministeriet, herunder Domstolsafdelingen.  

 Justitsministeriet meddeler herefter sine bemærkninger til rammeoplægget til  

 Finansministeriet.
Efter drøftelse i regeringen udsender Finansministeriet i  

 marts måned de endelige rammer for de kommende år.
 Justitsministeriet foretager herefter en fornyet analyse af de udmeldte  

 rammer, og på baggrund af denne analyse og eventuelt efter yderligere  

 forhandlinger med Finansministeriet og budgetområderne udmelder departementet  

 de økonomiske rammer for det følgende finansår til budgetområderne.
 I april måned modtager Justitsministeriets Administrationsafdeling  

 budgetområdernes - herunder Domstolsafdelingens - bidrag til  

 finanslovforslaget, og der udarbejdes på baggrund heraf et finanslovsbidrag  

 for det samlede justitsvæsen, der tilsendes Finansministeriet.
I maj og juni måned foretager Finansministeriet en egentlig budgetteknisk  

 gennemgang af Justitsministeriets bidrag til finanslovforslaget.
I den  

 forbindelse finder der typisk en række drøftelser sted mellem  

 Finansministeriet og Justitsministeriet.
Justitsministeriets  

 Administrationsafdeling har også i denne periode løbende kontakt med  

 budgetområderne - herunder med Domstolsafdelingen - som i nødvendigt omfang  

 bistår med faktiske oplysninger og beregninger m.v.
Der er efterfølgende mulighed for at fremkomme med ændringsforslag til  

 finanslovforslaget ved de ordinære ændringsforslag i september og de  

 afsluttende ændringsforslag i november måned.
Proceduren i forhold til  

 budgetområderne og Finansministeriet er stort set identisk med den beskrevne  

 procedure for udarbejdelse af det oprindelige finanslovsbidrag.
 I de ofte tidsmæssigt ganske pressede forhandlinger, der finder sted i  

 forbindelse med finanslovens 2. og 3. behandling i november og december  

 måned, er der også løbende kontakt mellem Justitsministeriets  

 Administrationsafdeling og Domstolsafdelingen.
 Der er endvidere i en række tilfælde i løbet af finansåret behov for at  

 gennemføre dispositioner, der ikke har hjemmel i den vedtagne finanslov.
Til gennemførelse af visse nye og ændrede dispositioner på forventet  

 efterbevilling må forudgående tilslutning indhentes fra Folketingets  

 Finansudvalg ved et aktstykke fra vedkommende minister.
Udarbejdelse af  

 aktstykker sker i Administrationsafdelingen på grundlag af udkast fra de  

 enkelte budgetområder, herunder Domstolsafdelingen.
Finansudvalget kan  

 eventuelt, forinden aktstykket tiltrædes, stille spørgsmål til ministeren  

 eller indkalde ministeren i samråd.
Endelig kan udvalget kræve, at sagen  

 behandles i folketingssalen.
 Alle aktstykker, der indeholder hjemmel til gennemførelse af  

 dispositioner, medtages på det årlige bidrag til forslag til  

 tillægsbevillingslov for finansåret.
8.2. Domstolsudvalgets overvejelser Der er i Domstolsudvalget enighed om, at en af bestyrelsens hovedopgaver  

 vil være at udarbejde et budgetforslag for domstolene og Domstolsstyrelsen  

 for det kommende år.
Bestyrelsen bør udarbejde budgetforslaget inden for de  

 rammer, der er udmeldt af ministeren.
Såfremt bestyrelsen ikke finder det  

 muligt at sikre en forsvarlig drift af domstolene inden for de udmeldte  

 rammer, bør bestyrelsen imidlertid efter udvalgets opfattelse kunne udarbejde  

 et alternativt budgetforslag, der tager udgangspunkt i bestyrelsens vurdering  

 af ressourcebehovet.
 Budgetforslaget eller budgetforslagene skal afleveres til ministeren, der  

 af udvalget forudsættes at optage forhandlinger med bestyrelsen, såfremt  

 ministeren ikke kan følge bestyrelsens forslag.
Domstolsudvalget har overvejet, om Domstolsstyrelsen - uagtet at der  

 normalt ikke er offentlighed med hensyn til de budgetbidrag, som forskellige  

 styrelser afgiver til ressortministerierne, og heller ikke vedrørende de  

 budgetforslag, som de enkelte ministerier afgiver til Finansministeriet - bør  

 sende styrelsens budgetforslag til Folketinget samtidig med, at regeringen  

 fremsætter forslag til finanslov.
Begrundelsen for en sådan ordning skulle i  

 givet fald være, at den ville kunne bidrage til at markere domstolenes  

 særlige stilling som den tredje statsmagt.
Et flertal i udvalget (14 medlemmer) finder ikke, at styrelsens  

 budgetforslag altid bør sendes til Folketinget samtidig med fremsættelsen af  

 forslag til finanslov.
Flertallet finder imidlertid, at Domstolsstyrelsen bør  

 have adgang til at henvende sig til Folketinget, såfremt der ikke har kunnet  

 opnås enighed om et budget ved forhandlinger mellem ministeren og  

 Domstolsstyrelsen. 9 medlemmer af flertallet finder ikke, at det er  

 nødvendigt at lovfæste denne adgang for styrelsen til at henvende sig til  

 Folketinget. 5 medlemmer af flertallet finder, at der ved lov bør  

 pålægges regeringen en pligt til efter anmodning fra Domstolsstyrelsen at  

 fremsende det budgetforslag, som efter bestyrelsens opfattelse er nødvendigt  

 for at sikre en forsvarlig drift af domstolene, til Folketinget gennem  

 Finansministeriet.
Et mindretal på 2 medlemmer finder ikke, at Domstolsstyrelsen bør  

 have en særlig adgang til at gøre Folketinget bekendt med sine budgetønsker.  

 Mindretallet henviser til, at domstolene, såfremt de ubeskåret kan sende  

 deres ønsker til Folketinget, vil opnå en betydelig fortrinsstilling i  

 forhold til andre offentlige budgetter.
Dette mindretal finder ikke, at der  

 er sagligt belæg for at tillade domstolene en så betydelig fortrinsstilling  

 til samfundets økonomiske ressourcer.
 Om udvalgets overvejelser henvises i øvrigt til betænkningen side 106-109.
8.3. Justitsministeriets overvejelser Justitsministeriet er enig med udvalget i, at en af de væsentligste  

 opgaver for Domstolsstyrelsens bestyrelse vil være at udarbejde budgetforslag  

 for Domstolsstyrelsen og domstolene.
Bestyrelsen skal herunder vurdere  

 behovet for ressourcer på de enkelte områder vedrørende domstolene og tage  

 stilling til, om det eventuelt er nødvendigt at tilføre yderligere ressourcer  

 for at sikre en hensigtsmæssig drift af domstolene.
 Bestyrelsens forslag til budget forudsættes også i overensstemmelse med  

 udvalgets indstilling sendt til justitsministeren med henblik på, at det kan  

 indgå i udkastet til bidrag til finanslovsforslaget.
Når det drejer sig om fordelingen af udgifterne inden for den udmeldte  

 ramme, er det forudsat, at der lægges afgørende vægt på de prioriteringer og  

 forslag, som Domstolsstyrelsens bestyrelse har lagt til grund ved  

 udarbejdelsen af budgetforslaget.
Det vil naturligvis ikke afskære fra, at  

 der sker en drøftelse med styrelsens ledelse om styrelsens forslag til  

 fordelingen af bevillingen.
Såfremt bestyrelsen finder det nødvendigt, at der afsættes ressourcer til  

 domstolene ud over den udmeldte ramme, forudsættes det, at bestyrelsen  

 fremsætter forslag herom over for justitsministeren med kommentarer og  

 redegørelser, der kan belyse det angivne behov for yderligere ressourcer.
Der  

 må herefter - hvis man ikke umiddelbart kan tilslutte sig forslagene -  

 optages forhandlinger med bestyrelsen om tildelingen af ressourcer, men  

 regeringen vil ikke være bundet til at indarbejde et sådant forslag fra  

 bestyrelsen, der ligger ud over den udmeldte ramme, i bidraget til  

 regeringens finanslovsforslag.
Justitsministeriet er endvidere enig med flertallet i udvalget om, at  

 Domstolsstyrelsen bør have adgang til at rette henvendelse til Folketinget  

 vedrørende styrelsens budget.
Domstolsstyrelsen kan således fremsende sit  

 budgetforslag til Folketinget, når finansloven er fremsat, ligesom  

 Folketinget kan rekvirere dette.
9. Sagsbehandlingsregler for Domstolsstyrelsen 9.1. Gældende ret Justitsministeriets Domstolsafdeling, der i dag varetager  

 domstolsadministrationen, er undergivet forvaltningslovens og  

 offentlighedslovens regler.
Endvidere har Folketingets Ombudsmand indseende  

 med den forvaltning, der udøves af Domstolsafdelingen.
 Folketingets Ombudsmands kompetence omfatter derimod ikke den del af  

 forvaltningen, der varetages af domstolene, jf. lov om Folketingets  

 Ombudsmand § 7, stk. 2.
9.2. Domstolsudvalgets overvejelser Det er Domstolsudvalgets opfattelse, at forvaltningsloven og  

 offentlighedslovens regler også bør gælde for Domstolsstyrelsen.
Udvalget er  

 derimod delt i spørgsmålet om, hvorvidt Folketingets Ombudsmand skal have  

 kompetence i relation til Domstolsstyrelsen.
Et flertal i udvalget (13 medlemmer) finder ikke, at Folketingets  

 Ombudsmand skal have kompetence i relation til Domstolsstyrelsen.
Flertallet  

 lægger herved bl.a. vægt på, at der ved oprettelsen af Domstolsstyrelsen sker  

 en adskillelse af domstolsadministrationen fra den udøvende magt.  

 Beslutningskompetencen og ansvaret for Domstolsstyrelsens virksomhed placeres  

 hos en bestyrelse, der fungerer uafhængigt af den udøvende magt, og  

 ministeren er afskåret fra gennem tjenestebefalinger at kunne øve indflydelse  

 på Domstolsstyrelsens virksomhed.
Dette harmonerer efter flertallets  

 opfattelse ikke med den generelle afgrænsning af ombudsmandens kompetence.
Et mindretal i udvalget (3 medlemmer) er af den opfattelse, at  

 Folketingets Ombudsmand bør have indseende med den forvaltning, som udøves af  

 Domstolsstyrelsen og dens bestyrelse.
Disse medlemmer lægger bl.a. vægt på,  

 at opgaverne knyttet til administrationen af domstolene ikke ændrer karakter  

 af at blive flyttet fra Justitsministeriets Domstolsafdeling til en  

 selvstændig domstolsstyrelse.
Der vil fortsat være tale om  

 forvaltningsvirksomhed.
Mindretallet lægger endvidere vægt på, at der er en  

 instans, de ansatte og andre kan rette henvendelse til, såfremt man er  

 utilfreds med Domstolsstyrelsens handlemåde i en given sag.
 Om udvalgets overvejelser henvises i øvrigt til betænkningen side 114.
9.3. Justitsministeriets overvejelser Justitsministeriet kan tiltræde, at såvel forvaltningsloven som  

 offentlighedsloven bør finde anvendelse på Domstolsstyrelsens virksomhed.
 Justitsministeriet er endvidere enig med Domstolsudvalgets flertal i, at  

 Folketingets Ombudsmands kompetence ikke bør omfatte Domstolsstyrelsens  

 virksomhed.
Justitsministeriet finder det som flertallet uhensigtsmæssigt, såfremt  

 ombudsmanden skal kunne udøve virksomhed over for en bestyrelse, der er helt  

 uafhængig af den udøvende magt i øvrigt.
Med den øgede uddelegering af  

 administrationen, som forventes at finde sted i de kommende år, til de  

 enkelte embeder, kan der endvidere opstå det problem, at selv om Folketingets  

 Ombudsmand skulle være kompetent i forhold til Domstolsstyrelsen, vil han  

 ikke være kompetent inden for samme område, såfremt dette uddelegeres til de  

 enkelte embeder, idet domstolenes virksomhed ikke er omfattet af  

 ombudsmandsloven.
Ud fra tilsvarende synspunkter har de to landsretter og Dommerforeningen i  

 høringssvarene udtalt sig imod, at ombudsmanden tillægges kompetence i  

 forhold til styrelsen.
Derimod finder Advokatrådet og Det Danske Center for  

 Menneskerettigheder, at Domstolsstyrelsens virksomhed bør være undergivet  

 ombudsmandens kompetence.
10. Øvrige spørgsmål som følge af oprettelsen af Domstolsstyrelsen I dette afsnit redegøres for en række spørgsmål, som følger af oprettelsen  

 af en domstolsstyrelse, men som ikke eller kun meget kortfattet er omtalt i  

 Domstolsudvalgets betænkning.
10.1. Revision og budgetopfølgning 10.1.1. Rigsrevisor og statsrevisorerne Domstolsudvalget finder, at Domstolsstyrelsen ligesom andre statslige  

 organer skal være undergivet reglerne for revision af statens regnskaber, jf.  

 betænkningen side 105.
 Justitsministeriet er enig i denne vurdering, og en modsat løsning vil  

 også være helt usædvanlig i det statslige system.
Det foreslås derfor, at statsrevisorerne og Rigsrevisionen skal have samme  

 kompetence over for Domstolsstyrelsen som over for alle andre statslige  

 myndigheder.
Rigsrevisor kan således forlange, at Domstolsstyrelsen  

 fremlægger alle oplysninger, der efter rigsrevisors skøn er af betydning for  

 rigsrevisors hverv, ligesom rigsrevisor til enhver tid kan foretage revision  

 og regnskabsmæssig gennemgang hos Domstolsstyrelsen.
Domstolsstyrelsen vil  

 endvidere være forpligtet til at besvare rigsrevisors bemærkninger til en  

 foretagen revision og gennemgang af Domstolsstyrelsens regnskaber.  

 Rigsrevisor vil også som hidtil kunne foretage revision og  

 regnskabsgennemgang ved retterne.
 Det følger endvidere af denne opgavefordeling, at ministeren må kunne  

 afkræve Domstolsstyrelsen en udtalelse, såfremt rigsrevisor i medfør af  

 rigsrevisorlovens § 16, stk. 2, anmoder ministeren om en udtalelse i  

 forbindelse med rigsrevisors stillingtagen til en konkret revisionssag  

 vedrørende Domstolsstyrelsens regnskaber, eller ministeren efter  

 rigsrevisorlovens § 18, stk. 2, skal afgive en redegørelse til  

 statsrevisorerne om de foranstaltninger og overvejelser, som en beretning fra  

 rigsrevisor om en revisionssag i Domstolsstyrelsen har givet anledning til.
I forbindelse med konkrete revisionssager vil rigsrevisor/statsrevisorerne  

 således rette henvendelse til ministeren, der besvarer sådanne henvendelser  

 efter forud indhentet udtalelse fra Domstolsstyrelsen.
Dette vil naturligvis  

 ikke være til hinder for, at Rigsrevisionen i forbindelse med behandlingen af  

 konkrete sager kan rette direkte henvendelse til Domstolsstyrelsen med  

 spørgsmål af faktuel og mere opklarende karakter.
Rigsrevisionen anfører i sit høringssvar vedrørende lovforslaget fra  

 sidste folketingssamling, at der ikke er tilstrækkelig klarhed over  

 ministeransvaret for Domstolsstyrelsen, herunder budgetansvaret.
Det fremgår  

 således ikke, hvorledes en revisionssag skal løses i de tilfælde, hvor  

 Domstolsstyrelsen ikke ønsker at imødekomme Rigsrevisionens ønsker, idet  

 ministeren ikke har instruktionsbeføjelser over for Domstolsstyrelsen.
Som beskrevet ovenfor under pkt. 7.3. kan et bestyrelsesmedlem, der gør  

 sig skyldig i grov forsømmelse i udøvelsen af bestyrelseshvervet, afsættes af  

 Den Særlige Klageret.
Sagen herom kan indbringes af ministeren eller  

 bestyrelsen.
Hvis bestyrelsen eller en del af denne gør sig skyldig i f.eks.  

 grove budgetoverskridelser eller groft tilsidesætter bestyrelsens  

 forpligtelser over for Rigsrevisionen, vil ministeren således kunne indbringe  

 afsættelsessager for Den Særlige Klageret vedrørende de pågældende  

 bestyrelsesmedlemmer.
Hvis der derimod skulle forekomme mindre budgetoverskridelser eller andre  

 budgetmæssige uregelmæssigheder, der ikke er af en sådan karakter, at der er  

 grundlag for afsættelse af bestyrelsesmedlemmer, vil der ikke være mulighed  

 for at anvende sanktioner over for bestyrelsen.
I en sådan situation vil der  

 heller ikke være noget ansvar for ministeren, såfremt denne har opfyldt sine  

 forpligtelser til at besvare henvendelser fra rigsrevisor eller  

 statsrevisorerne og til i den forbindelse at anmode bestyrelsen for  

 Domstolsstyrelsen om udtalelser.
Dette er en følge af, at ministeren ikke har  

 instruktionsbeføjelser i forhold til bestyrelsen.
 Efter rigsrevisorlovens § 14 fastsætter rigsrevisor bestemmelser om  

 afholdelse af kasse- og beholdningseftersyn . Ifølge bekendtgørelse  

 nr. 337 af 24. juni 1977 § 3 afholdes kasseeftersyn af rigsrevisor, medmindre  

 der er indgået anden aftale mellem rigsrevisor og den pågældende minister.  

 Hidtil har kasseeftersynet ved domstolene ifølge aftale mellem  

 justitsministeren og rigsrevisor bl.a. været varetaget af ansatte i  

 Justitsministeriets departement.
Justitsministeriet finder imidlertid, at denne ordning bør ophøre ved  

 oprettelsen af en domstolsstyrelse.
Det vil således stemme dårligt med de  

 intentioner, der ligger bag oprettelsen af en uafhængig domstolsstyrelse,  

 hvis ansatte i ministeriets departement, der er underordnet  

 justitsministeren, skal stå for revisionen af retternes regnskaber.
 Den fremtidige revision af domstolenes regnskaber kan eventuelt  

 tilrettelægges således, at opgaven efter aftale med Rigsrevisionen varetages  

 af ansatte i Domstolsstyrelsen.
En anden mulighed er, at Domstolsstyrelsen opretter et  

 revisionssekretariat, der eventuelt med bistand fra eksterne inspektører  

 forestår kasseinspektionen ved domstolene.
En endelig stillingtagen til dette  

 spørgsmål må imidlertid efter Justitsministeriets opfattelse ske efter  

 nærmere drøftelser mellem Rigsrevisionen og Domstolsstyrelsens bestyrelse.
10.1.2. Budgetopfølgning i finansåret I løbet af finansåret sker der løbende en budgetopfølgning, der former sig  

 som en sammenstilling af det faktiske forløb med det budgetterede.
 Herved sker der en sammenligning af det faktiske forbrug med bevillingerne  

 på den pågældende konto, og det vurderes, om de anvendte  

 budgetteringsforudsætninger har vist sig holdbare.
I staten er der indført en fast procedure for den løbende  

 budgetopfølgning.
Der påhviler i den forbindelse ministerierne en  

 forpligtelse til nøje at overvåge det faktiske udgifts- og indtægtsforløb.  

 Herudover påhviler der ministerierne en såkaldt »initiativpligt«.  

 Heri ligger, at en minister, som registrerer større udgifter end budgetteret  

 - eller mindre indtægter - har pligt til at overveje, hvilke foranstaltninger  

 der kan tages for at kompensere herfor.
Der kan f.eks. blive tale om en  

 stramning af den bagvedliggende lovgivning eller gennemførelse af  

 administrative ændringer m.v.
Justitsministeriets Administrationsafdeling udarbejder således tre gange  

 årligt totalrammeredegørelser for finansåret.
Formålet med disse  

 rammeredegørelser er at give Finansministeriet en status for såvel  

 udgiftsudviklingen i det løbende finansår som udarbejdelsen af  

 finanslovforslaget for det kommende finansår.
Disse totalrammeredegørelser  

 udarbejdes i et nært samarbejde mellem Administrationsafdelingen og de  

 enkelte budgetområder - herunder Domstolsafdelingen.
Domstolsudvalget har ikke i sin betænkning berørt spørgsmålet om  

 udarbejdelse af totalrammeredegørelser.
Efter Justitsministeriets opfattelse  

 bør Domstolsstyrelsen som alle andre statsinstitutioner være forpligtet til  

 at udarbejde sådanne løbende budgetopfølgninger.
Justitsministeriet finder,  

 at proceduren på dette område bør tilrettelægges således, at ministeren med  

 henblik på udarbejdelse af totalrammeredegørelser kan anmode  

 Domstolsstyrelsen om bidrag hertil.
De bidrag, som Domstolsstyrelsen sender  

 til ministeriet vedrørende Domstolsstyrelsens faktiske forbrug i den forløbne  

 tid, vil således af ministeren skulle videresendes til Finansministeriet.
Det  

 vil dog også under en sådan ordning være Domstolsstyrelsens bestyrelse, der  

 har ansvaret for, at de tildelte bevillinger til domstolene og til  

 Domstolsstyrelsen ikke overskrides eller anvendes i strid med de  

 forudsætninger, hvorunder de er givet.
10.1.3. Bevillingskontrol og statsregnskab Revisionen i staten foretages dels af de folkevalgte statsrevisorer og  

 dels af Rigsrevisionen.
Senest 6 måneder efter finansårets udløb skal statsregnskabet, jf.  

 grundlovens § 47, stk. 1, afgives til statsrevisorerne.
I henhold til  

 grundlovens § 47 er det statsrevisorernes opgave at kontrollere, at de  

 forudsætninger og begrænsninger, som gælder for administrationens  

 dispositioner over de af Folketinget givne bevillinger, bliver overholdt.
 Statsrevisorerne bygger bevillingskontrollen på resultaterne af en  

 forudgående revisionsgennemgang foretaget af Rigsrevisionen.
Efter § 17, stk. 1, i rigsrevisorloven påhviler det rigsrevisor at  

 afstemme statsregnskabet med særregnskaberne og sammenholde bevillings- og  

 regnskabstal.
Der skal afgives beretning herom til statsrevisorerne.
 Til brug for gennemgangen af statsregnskabet for det forgangne finansår  

 indkalder Rigsrevisionen regnskabsmateriale fra de forskellige ministerier.
 For domstolenes vedkommende foregår denne revision i dag således, at  

 Justitsministeriets Administrationsafdeling indhenter bidrag til de  

 regnskabsmæssige forklaringer fra Domstolsafdelingen.
Herefter foretager Rigsrevisionen en gennemgang af regnskabet, der  

 sammenholdes med ministeriets regnskabsmæssige forklaringer vedrørende større  

 afvigelser m.v.
Efter endt kontrol afgiver Rigsrevisionen beretning til  

 statsrevisorerne, der tager stilling til de spørgsmål m.v., som eventuelt er  

 rejst af Rigsrevisionen.
Kontrollen har som sit væsentligste formål at give  

 de politiske myndigheder et indtryk af, om administrationen har fulgt de  

 retningslinjer for ressourceforbruget, som de bevilgende myndigheder har  

 udstukket gennem bevillingerne.
 Efter Justitsministeriets opfattelse kan den ovenfor beskrevne  

 fremgangsmåde for bevillingskontrollen og statsregnskabet opretholdes også  

 efter oprettelse af en domstolsstyrelse.
 Som følge af, at det er Domstolsstyrelsens bestyrelse - og ikke ministeren  

 - der har ansvaret for, at de tildelte bevillinger ikke er overskredet eller  

 anvendt i strid med de forudsætninger, hvorunder de er givet, vil ministeren  

 dog i forbindelse med aflæggelse af statsregnskabet alene have mulighed for  

 at anmode Domstolsstyrelsen om en udtalelse, såfremt der efter ministeriets  

 opfattelse er behov for yderligere oplysninger om afvigelser i forhold til de  

 budgetterede udgifter.
 10.2. Personale m.v.
Oprettelsen af en domstolsstyrelse rejser en række spørgsmål med hensyn  

 til personale.
Dels skal der tages nærmere stilling til vilkårene for  

 medlemmerne af bestyrelsen for Domstolsstyrelsen og til en række spørgsmål  

 vedrørende Domstolsstyrelsens direktør, dels medfører den nye struktur  

 spørgsmål om ansættelsesforholdene for det øvrige personale i  

 Domstolsstyrelsen.
10.2.1. Domstolsstyrelsens bestyrelse Domstolsudvalget finder henset til omfanget og karakteren af hvervet som  

 bestyrelsesmedlem, at bestyrelsesmedlemmerne bør have et vederlag for deres  

 arbejde.
Udvalget foreslår, at vederlæggelsen reguleres i den vedtægt, der  

 skal fastsættes for Domstolsstyrelsen, og som skal godkendes af  

 justitsministeren, jf. § 7 i udvalgets lovudkast.
Justitsministeriet er enig i, at bestyrelseshvervet indebærer et sådant  

 ansvar og må antages at få et sådant omfang, at der bør ydes medlemmerne  

 vederlag herfor.
Justitsministeriet forudsætter, at vederlagets størrelse  

 drøftes mellem bestyrelsen og justitsministeren, hvorefter spørgsmålet må  

 forhandles med Finansministeriet.
Det må ved fastsættelsen af vederlagets  

 størrelse tages i betragtning, at der kan gøre sig særlige hensyn gældende  

 for de medlemmer, der ikke er offentligt ansatte.
Det forudsættes i øvrigt,  

 at udgifterne til vederlag m.v. til bestyrelsen afholdes inden for  

 Domstolsstyrelsens bevillingsmæssige rammer.
 Bestyrelsen fastsætter selv sin forretningsorden, jf. lovforslagets § 7,  

 stk. 1, og bemærkningerne til denne bestemmelse.
Det er efter Justitsministeriets opfattelse ikke sikkert, at der vil være  

 behov for at fastsætte en vedtægt for Domstolsstyrelsen.
Det vil således være  

 bestyrelsen og direktøren, der i samarbejde løbende fastlægger  

 arbejdstilrettelæggelsen og arbejdsformen i styrelsen.
 Justitsministeriet foreslår derfor, at det i loven fastsættes, at  

 bestyrelsen kan fastsætte en vedtægt, såfremt den måtte finde behov  

 herfor, men der er ikke pligt hertil.
Det er heller ikke fundet nødvendigt, at justitsministeren skal godkende  

 en eventuel vedtægt for Domstolsstyrelsen.
Det må således anses for mest  

 hensigtsmæssigt, at det er bestyrelsen, der - uden at skulle forelægge  

 spørgsmålet for ministeren - træffer afgørelse vedrørende arbejdsformen i  

 styrelsen.
Der henvises i øvrigt til lovforslaget § 7, stk. 2.
 Der er således ikke krav om, at bestyrelsens vederlag fremgår af  

 forretningsordenen eller en eventuel vedtægt.
10.2.2. Domstolsstyrelsens direktør Direktøren skal varetage den daglige ledelse af Domstolsstyrelsen og skal  

 herunder følge de anvisninger og retningslinier, der er givet af bestyrelsen.  

 Direktøren skal endvidere udarbejde oplæg til budgetforslaget for kommende  

 finansår samt oplæg til den overordnede fordeling af bevillingerne inden for  

 de rammer, der er fastsat på finansloven.
Der henvises herom til  

 lovforslagets § 5.
 Domstolsudvalget foreslår, at det skal være bestyrelsen, der ansætter og  

 afskediger Domstolsstyrelsens direktør, jf. § 5, stk. 2, i udvalgets  

 lovudkast.
Justitsministeriet er enig i, at det skal være bestyrelsen, som har  

 ansvaret for Domstolsstyrelsens virksomhed, der skal tage stilling til  

 ansættelsen af styrelsens direktør, og at det også bør være bestyrelsen, der  

 har kompetence til i givet fald at træffe afgørelse om afskedigelse af  

 direktøren.
Lovforslaget er således også på dette punkt udformet i  

 overensstemmelse med forslaget fra Domstolsudvalget, jf. forslagets § 5, stk.  

 2.
Domstolsudvalget har ikke taget nærmere stilling til direktørens  

 ansættelsesforhold, herunder løn m.v.
Justitsministeriet finder det rigtigst,  

 at dette spørgsmål ikke fastlægges på nuværende tidspunkt, men afventer, at  

 Domstolsstyrelsens bestyrelse har haft anledning til at vurdere de forhold,  

 der bør gælde for direktørens ansættelse.
Der er derfor ikke ved lovforslaget  

 taget endelig stilling til den lønmæssige indplacering af direktøren m.v.
 Det forudsættes i øvrigt, at oprettelsen af denne stilling samt løn og  

 øvrige ansættelsesforhold, når dette har været drøftet mellem bestyrelsen og  

 ministeren, skal forhandles nærmere med Finansministeriet.
10.2.3. Personalet i Domstolsstyrelsen Domstolsudvalget forudsætter, at det er Domstolsstyrelsens direktør, der  

 ansætter styrelsens personale.
 Justitsministeriet er enig i, at det vil være bedst stemmende med  

 styrelsens uafhængige stilling, at Domstolsstyrelsens ledelse, det vil i  

 praksis sige direktøren, har kompetencen til at ansætte styrelsens personale.
 Det er endvidere forudsat, at direktøren i samarbejde med bestyrelsen må  

 tage stilling til normeringen og sammensætningen af styrelsens personale.
 Overførsel af ansættelses- og afskedigelseskompetencen fra  

 Justitsministeriet til Domstolsstyrelsen rejser spørgsmål i relation til de  

 forskellige personalegrupper i styrelsen, som beskrives i det følgende.
Det overenskomstansatte personale Det overenskomstansatte personale i Justitsministeriets Domstolsafdeling  

 omfatter i dag både jurister og administrativt personale.
Dette personale er  

 ansat af ministeriet og med Justitsministeriet med tilhørende institutioner  

 som ansættelsesområde.
 Den ændrede struktur ved oprettelsen af en domstolsstyrelse medfører, at  

 det overenskomstansatte personale fremover skal have Domstolsstyrelsen som  

 ansættelsesmyndighed, og at styrelsen og Procesbevillingsnævnet skal være  

 ansættelsesområdet.
 Det vil i øvrigt være op til Domstolsstyrelsens bestyrelse at træffe  

 afgørelse om, hvorvidt der skal indgås turnusordninger med andre offentlige  

 myndigheder og institutioner m.v.
Det tjenestemandsansatte personale Det tjenestemandsansatte personale i Justitsministeriets Domstolsafdeling  

 er i dag ansat med Justitsministeriet som ansættelsesmyndighed og med  

 Justitsministeriet med tilhørende institutioner samt samtlige andre  

 ministeriers departementer som ansættelsesområde.
Det tjenestemandsansatte  

 personale omfatter afdelingschefstillingen, stillinger som kontorchefer m.v.  

 og administrativt personale.
 Det foreslås som nævnt ovenfor, at Domstolsstyrelsen fremover skal være  

 ansættelsesmyndighed for styrelsens eget personale, herunder også det  

 tjenestemandsansatte personale.
Efter tjenestemandslovens § 3 udnævnes tjenestemænd af kongen eller  

 ministeren, der dog ved bekendtgørelse kan overlade kompetencen til andre.
En  

 ændring af ansættelsesmyndigheden, således at kompetencen tilkommer  

 Domstolsstyrelsen, kan således gennemføres ved en delegation i medfør af  

 tjenestemandslovens § 3.
Ved en sådan delegation vil Domstolsstyrelsen blive ansættelsesmyndighed  

 for det tjenestemandsansatte personale i Domstolsstyrelsen.
Det indebærer, at  

 Domstolsstyrelsen skal varetage opgaverne i relation til ansættelser,  

 disciplinærsager og afskedigelser, idet dog sager vedrørende uansøgt afsked  

 formelt skal henhøre under justitsministeren, jf. delegationsforbudet i  

 tjenestemandslovens § 26, stk. 2, ligesom sager vedrørende kongelig  

 udnævnelse må forelægges dronningen via justitsministeren.
 Domstolsudvalget har ikke overvejet ansættelsesområdet for det  

 tjenestemandsansatte personale.
Justitsministeriet finder ikke, at der er grund til at indsnævre det  

 tjenestemandsansatte personales ansættelsesområde.
Det afgørende er således,  

 at styrelsen selv kan vælge sit personale, og denne adgang består, selv om  

 personalet ligesom hovedparten af andre ansatte i staten får et  

 ansættelsesområde, der er bredere end styrelsen.
Det forudsættes således, at  

 tjenestemandsansat personale i Domstolsstyrelsen har samme ansættelsesområde  

 som andre tjenestemandsansatte i statsadministrationen.
Det nuværende personale i Justitsministeriets Domstolsafdeling De opgaver, som i fremtiden vil komme til at henhøre under  

 Domstolsstyrelsen, varetages alle i dag af Justitsministeriets  

 Domstolsafdeling, hvis struktur er nærmere beskrevet ovenfor under pkt. 2.
Det vil derfor være naturligt, at udgangspunktet bliver, at det personale,  

 der i dag gør tjeneste i Justitsministeriets Domstolsafdeling, fortsætter i  

 deres hidtidige stillinger, men med tjeneste i Domstolsstyrelsen.
Det vil  

 også være nødvendigt for at styrelsen kan fungere ved lovens ikrafttræden, at  

 der fortsat er personale med viden om og erfaring med hensyn til de  

 sagsområder, der skal varetages af Domstolsstyrelsen.
 Der kan imidlertid rejses spørgsmål om, hvorvidt det på en tilstrækkelig  

 tydelig måde markerer de forandringer, der er hovedformålet med reformen, at  

 også de nuværende chefer i Justitsministeriets Domstolsafdeling kommer til at  

 gøre tjeneste i styrelsen.
 Det forudsættes derfor, at kontorpersonalet og de juridiske fuldmægtige  

 fortsætter i deres hidtidige stillinger med tjeneste i Domstolsstyrelsen,  

 mens chefstillingerne i Domstolsstyrelsen opslås som ledige, medmindre  

 bestyrelsen ønsker en anden ordning.
10.2.4. Personalet ved domstolene Domstolsudvalget har overvejet en række spørgsmål vedrørende personalet  

 ved domstolene.
Således foreslår udvalget oprettelse af et  

 dommerudnævnelsesråd, der indebærer en ændret procedure i forbindelse med  

 udnævnelse af dommere.
Udvalget foreslår endvidere en række ændringer  

 vedrørende dommerfuldmægtiges ansættelse, herunder en bedre beskyttelse mod  

 afsked og forflyttelse, et ændret ansættelsesområde m.v.
 Disse forslag indebærer bl.a. ændringer i retsplejeloven og foreslås  

 gennemført ved det samtidigt fremsatte forslag til lov om ændring af  

 retsplejeloven, tjenestemandsloven og forskellige andre love.
10.2.5. Kompetencen vedrørende lønforhandling og dommeraftaler Domstolsudvalget finder, at det også efter oprettelsen af  

 Domstolsstyrelsen skal være justitsministeren, der varetager forhandlingerne  

 vedrørende fastsættelse af løn og arbejdsvilkår for domstolsansatte .
I forbindelse med overenskomstforhandlingerne varetager  

 Finansministeriet - som statens arbejdsgiver - forhandlingerne med de  

 forhandlingsberettigede organisationer.
Omfanget af inddragelse af  

 Justitsministeriet i forbindelse med forhandlingerne om løn- og arbejdsvilkår  

 for personalegrupper på Justitsministeriets område varierer.
Almindeligvis  

 bliver Justitsministeriet bedt om at tilkendegive sin opfattelse af de  

 fremsatte overenskomstkrav enten af den organisation, der fremsætter kravene,  

 eller af Finansministeriet.
Endvidere bliver Justitsministeriet i varierende  

 omfang orienteret om forhandlingernes forløb af vedkommende organisation  

 og/eller af Finansministeriet og bliver i den forbindelse i nogle tilfælde  

 bedt om at tilkendegive sin opfattelse af de fremsatte krav eller modkrav.
Ved udmøntningen af overenskomstresultatet i løbet af  

 overenskomstperioden kan Justitsministeriet i nogle tilfælde på egen hånd  

 træffe aftale med vedkommende faglige organisation, f.eks. om udmøntning af  

 bestemte puljer eller lignende, som er overført til Justitsministeriet.
I  

 andre tilfælde nødvendiggør udmøntningen, at Finansministeriet inddrages,  

 f.eks. hvor der er tale om sager, der er omfattet af cheflønsudvalgets  

 kompetence, om omklassificeringer i øvrigt af chefer eller om udmøntning af  

 midlerne i centrale puljer.
I disse tilfælde drøfter Justitsministeriet  

 typisk med vedkommende personaleorganisation, hvilke ønsker der bør  

 fremsættes, og Justitsministeriet indgår herefter i en forhandling med  

 Finansministeriet med henblik på at opnå disse ønsker.
Den endelige aftale om  

 udmøntningen indgås mellem Finansministeriet og vedkommende organisation.
I modsætning til udvalget finder Justitsministeriet det bedst stemmende  

 med det overordnede formål med etableringen af Domstolsstyrelsen, at det  

 fremover bliver styrelsen, der varetager disse opgaver i relation til  

 fastsættelse af løn og arbejdsvilkår for personalet ved domstolene og i  

 Domstolsstyrelsen.
Det taler også for at tillægge styrelsen denne opgave, at  

 styrelsen har det bedste kendskab til personalets arbejdsforhold m.v., og at  

 lønforhandlinger har væsentlige budgetmæssige konsekvenser.
Justitsministeriets Domstolsafdeling indgår i dag en række aftaler  

 vedrørende dommeres hverv i offentlige nævn og råd.
Disse aftaler, der kaldes  

dommeraftaler , regulerer bl.a. vederlæggelsen af dommerens arbejde  

 som formænd eller medlemmer i disse nævn eller råd.
Aftalerne indgås efter  

 forudgående forelæggelse for Finansministeriet og efter konkret bemyndigelse  

 fra dette ministerium.
Domstolsudvalget har ikke overvejet om denne opgave skal varetages af  

 Domstolsstyrelsen.
Justitsministeriet finder det imidlertid mest  

 hensigtsmæssigt, at Domstolsstyrelsen fremover indgår disse dommeraftaler.  

 Det skyldes bl.a., at indgåelsen af sådanne aftaler og udpegningen af dommere  

 i de enkelte hverv er en opgave af administrativ karakter, der bedst kan  

 løses af Domstolsstyrelsen, som vil få den tætteste kontakt til domstolene.  

 Da aftalerne som nævnt indgås efter konkret bemyndigelse fra  

 Finansministeriet, finder Justitsministeriet ikke, at der kan være afgørende  

 betænkeligheder ved en sådan ordning.
10.3. Departementets varetagelse af opgaver i relation til  

 Domstolsstyrelsen Domstolsudvalget forudsætter, at der oprettes et selvstændigt kontor i  

 ministeriets departement, der skal bistå ministeren med de opgaver, der efter  

 oprettelsen af Domstolsstyrelsen vil skulle varetages af ministeren, jf.  

 betænkningen side 402.
 Justitsministeriet er enig i, at der vil være behov for sekretariatsmæssig  

 bistand til ministeren til varetagelse bl.a. af den løbende kontakt med  

 styrelsen, koordinering af styrelsens og ministeriets opgaver m.v.
 Der vil således være behov for at oprette nogle nye stillinger i  

 departementet, der kan indgå i løsningen af disse opgaver.
 Der vil herudover blive behov for nogle yderligere stillinger i  

 departementet til at varetage de administrationsområder, der i dag behandles  

 i Domstolsafdelingen, men som fremover vil skulle varetages af andre  

 afdelinger i departementet.
11. Forslagets økonomiske og administrative konsekvenser Lovforslaget om oprettelse af en domstolsstyrelse indebærer umiddelbart en  

 række merudgifter.
Der skal således oprettes en bestyrelse som Domstolsstyrelsens øverste  

 ledelse med det overordnede ansvar for Domstolsstyrelsens virksomhed.  

 Bestyrelsen skal vederlægges og have sekretariatsbistand og lokaler.
Der skal  

 endvidere ansættes en direktør for styrelsen.
Selv om det som nævnt  

 forudsættes, at hovedparten af det nuværende personale i Justitsministeriets  

 Domstolsafdeling fortsætter i deres hidtidige stillinger, men med tjeneste i  

 Domstolsstyrelsen, vil udskillelsen af funktioner, der hidtil har været  

 fælles med Justitsministeriet, medføre behov for yderligere  

 personaleressourcer i styrelsen.
Det drejer sig navnlig om personale m.v. til  

 etablering af en selvstændig edb-organisation og til varetagelsen af opgaver  

 med administration af Domstolsstyrelsens og domstolenes personale.
 Udskillelsen af domstolsadministrationen i en selvstændig styrelse  

 forudsætter endvidere tilførsel af yderligere ressourcer til  

 Justitsministeriets departement til varetagelsen af opgaver med den løbende  

 kontakt med styrelsen, koordinering af styrelsens og ministeriets opgaver,  

 funktioner vedrørende udnævnelse og afskedigelse af dommere og retsassessorer  

 m.v. samt de administrationsområder med tilknytning til domstolene, som efter  

 forslaget skal henhøre under Justitsministeriet.
På længere sigt vil det være bestyrelsen, der i samarbejde med direktøren  

 træffer afgørelse om Domstolsstyrelsens organisation og forretningsgange.  

 Bestyrelsens dispositioner med hensyn hertil vil selvsagt kunne have  

 udgiftsmæssige konsekvenser.
For ikke at foregribe bestyrelsens dispositioner  

 finder Justitsministeriet det rigtigst, at der ikke i forbindelse med  

 lovforslaget foretages en beskrivelse og vurdering af Domstolsstyrelsens  

 endelige fremtidige struktur og de eventuelle merudgifter, som en sådan  

 struktur indebærer.
Sådanne eventuelle merudgifter må Domstolsstyrelsens  

 bestyrelse således søge den fornødne budgetmæssige tilslutning til, når  

 bestyrelsen har truffet beslutning om den fremtidige struktur.
Lovforslaget indebærer etableringsudgifter på ca. 2,5 mio. kr.  

 Merudgifterne ved lovforslaget skønnes i 1999 at udgøre 7,9 mio. kr., heraf  

 4,9 mio. kr. lønsum.
I år 2000 og de følgende år skønnes udgiften til 7,5  

 mio. kr. årligt, heraf 7,0 mio. kr. lønsum.
For så vidt angår de øvrige  

 konsekvenser af nyordningen af domstolenes administration henvises til det  

 samtidigt fremsatte lovforslag om ændring af retsplejeloven,  

 tjenestemandsloven og forskellige andre love (Rekruttering af dommere,  

 dommerfuldmægtiges ansættelsesvilkår, dommeres bierhverv og ændringer som  

 følge af oprettelse af en domstolsstyrelse m.v.) Lovforslaget har ikke erhvervsøkonomiske eller miljømæssige konsekvenser,  

 ligesom lovforslaget ikke indeholder EU-retlige aspekter.
 12. Hørte myndigheder m.v.
 Lovforslaget fra sidste folketingssamling har været sendt til høring hos:
 Præsidenten for Højesteret, præsidenterne for Østre og Vestre Landsret,  

 præsidenten for Sø- og Handelsretten, præsidenterne for Københavns Byret og  

 retterne i Århus, Odense, Ålborg og Roskilde, Præsidentrådet, Den Særlige  

 Klageret, Rigsadvokaten, Rigspolitichefen, Politidirektøren i København, Den  

 Danske Dommerforening, Foreningen af Politimestre i Danmark,  

 Dommerfuldmægtigforeningen, Politifuldmægtigforeningen, Politiets og  

 Domstolenes Tjenestemandsforening, HK-Landsklubben Dommerkontorerne,  

 Advokatrådet, Foreningen af Advokater og Advokatfuldmægtige, Det Danske  

 Center for Menneskerettigheder, Københavns Universitet, Aarhus Universitet,  

 Rektorkollegiet, Dansk Folkeoplysnings Samråd, Landsarbejdsrådet,  

 Amtsrådsforeningen i Danmark, Kommunernes Landsforening, Voldgiftsnævnet for  

 Bygge- og Anlægsvirksomhed, Det Danske Voldgiftsinstitut, Arbejdsretten,  

 Landsorganisationen i Danmark, Dansk Arbejdsgiverforening, Dansk Industri,  

 Funktionærernes og Tjenestemændenes Fællesråd, Akademikernes  

 Centralorganisation, DJØF, Statsansattes Kartel, Forbrugerrådet,  

 Håndværksrådet, Rådet for Dansk Forsikring og Pension, Realkreditrådet,  

 Rigsrevisionen, Procesbevillingsnævnet, og Ligestillingsrådet.
Bemærkninger til lovforslagets enkelte bestemmelser Til § 1 Bestemmelsen afgrænser Domstolsstyrelsens arbejdsområde, der vil være at  

 varetage de bevillingsmæssige og administrative opgaver, der er knyttet til  

 driften af domstolene.
Disse funktioner varetages i dag af Domstolsafdelingen  

 i Justitsministeriets departement.
Der henvises til beskrivelsen heraf i de  

 almindelige bemærkninger pkt. 2.
Som det fremgår af bestemmelsen, skal styrelsen varetage domstolenes  

 bevillingsmæssige forhold.
Det er udtrykkeligt angivet i loven, at  

 bestyrelsen skal udarbejde et budgetforslag for kommende finansår, jf.  

 lovforslagets § 3, stk. 3, nr. 1, og at bestyrelsen skal stå for den  

 overordnede fordeling af bevillingerne inden for de rammer, der er fastsat på  

 finansloven, jf. lovforslagets § 3, stk. 3, nr. 2. Direktørens opgaver i den  

 forbindelse er beskrevet i § 5, stk. 3.
 Domstolsstyrelsens varetagelse af de bevillingsmæssige forhold vil  

 herudover bl.a. bestå i at fordele ressourcerne til de enkelte embeder og  

 fastsætte de generelle regler om embedernes adgang til at disponere, herunder  

 regnskabsinstruks for domstolene m.v.
Efter bestemmelsen i § 1 skal Domstolsstyrelsen endvidere varetage  

 domstolenes administrative forhold.
Herunder falder bl.a. administrationen af  

 retsbygningerne og inventar, varetagelse af opgaver i forbindelse med  

 nybyggeri til retterne og opgaver knyttet til retternes anvendelse af  

 teknologi m.v.
De administrative forhold omfatter også administration af domstolenes  

 personale.
Domstolsstyrelsen skal således bl.a. stå for ansættelse,  

 lønanvisning, meddelelse af orlov, administration af pensioner m.v. for det  

 juridiske og administrative personale, i det omfang disse opgaver ikke er  

 henlagt til retterne selv eller som følge af reglerne i retsplejeloven om  

 dommere og dommerfuldmægtige tilkommer retspræsidenterne, Den Særlige  

 Klageret eller justitsministeren.
Domstolsstyrelsen vil endvidere komme til  

 at varetage forhandlingen af løn og arbejdsvilkår for personalet ved  

 domstolene og for personalet i styrelsen, jf. herom de almindelige  

 bemærkninger pkt. 10.2.5.
 For dommerne gælder, at indstilling til dronningen om udnævnelse afgives  

 af justitsministeren på grundlag af Dommerudnævnelsesrådets indstilling, men  

 det forudsættes, at de praktiske opgaver i forbindelse med udnævnelse samt  

 den øvrige administration vedrørende dommernes ansættelsesforhold varetages  

 af Domstolsstyrelsen, jf. også pkt. 3.3.7. i de almindelige bemærkninger til  

 lovforslaget om ændring af retsplejeloven, tjenestemandsloven og forskellige  

 andre love.
Til § 2 I stk. 1 præciseres det, at Domstolsstyrelsen er en selvstændig  

 statsinstitution, der ledes af en bestyrelse og en direktør.
At  

 Domstolsstyrelsen er en statsinstitution indebærer, at Domstolsstyrelsen er  

 undergivet de til enhver tid gældende regler og anvisninger vedrørende  

 statens budget- og bevillingssystem.
Domstolsstyrelsen vil endvidere være  

 omfattet af de gældende regler om revision af statens regnskaber, jf. nærmere  

 beskrivelsen i de almindelige bemærkninger pkt. 8 og pkt. 10.1.
Hensigten med at etablere en selvstændig domstolsstyrelse ledet af en  

 bestyrelse er ud fra hensynet til domstolenes uafhængighed at sikre  

 domstolsadministrationen en udstrakt grad af selvstændighed.
I  

 overensstemmelse hermed er det i § 3 angivet, at bestyrelsen er  

 Domstolsstyrelsens øverste ledelse, som har det overordnede ansvar for  

 Domstolsstyrelsens virksomhed.
Justitsministeren har ikke nogen  

 instruktionsbeføjelse over for Domstolsstyrelsen, og justitsministeren er  

 ikke rekursmyndighed for de afgørelser, Domstolsstyrelsen træffer.
Dette er  

 udtrykkeligt angivet i stk. 2 .
 Der er således ikke noget over-/underordnelsesforhold mellem  

 justitsministeren og Domstolsstyrelsen, ligesom justitsministeren ikke skal  

 føre løbende tilsyn med Domstolsstyrelsens virksomhed.
Justitsministeren kan til enhver tid kræve at få oplysninger fra  

 bestyrelsen om forhold vedrørende Domstolsstyrelsens virksomhed.
Sådanne  

 oplysninger kan f.eks. være relevante ved ministerens overvejelser om et  

 lovinitiativ, eller hvis der i Folketinget er rejst spørgsmål om forhold, der  

 relaterer sig til domstolsadministrationen.
Justitsministeren vil også kunne pålægge Domstolsstyrelsen at afgive  

 udtalelse, hvilket eksempelvis kan være relevant, hvis rigsrevisor i medfør  

 af rigsrevisorlovens § 16, stk. 2, har anmodet ministeren om en udtalelse i  

 forbindelse med rigsrevisors stillingtagen til en konkret revisionssag  

 vedrørende Domstolsstyrelsen, eller hvis ministeren efter rigsrevisorlovens §  

 18, stk. 2, skal afgive redegørelse til statsrevisorerne om de  

 foranstaltninger og overvejelser, som en beretning fra rigsrevisor har givet  

 anledning til.
Der henvises herom også til de almindelige bemærkninger pkt.  

 10.1.
Justitsministeren vil endvidere over for bestyrelsen kunne komme med en  

 tilkendegivelse for eksempel om, at bestyrelsen efter ministerens opfattelse  

 bør tage initiativ til at få nedbragt sagsbehandlingstiden ved retterne eller  

 nogen af disse.
Som følge af, at ministeren ikke har instruktionsbeføjelser  

 over for bestyrelsen, vil bestyrelsen ikke være forpligtet til at imødekomme  

 en sådan tilkendegivelse.
Det må imidlertid antages, at bestyrelsen vil  

 arbejde for en løsning på det problem, som tilkendegivelsen angår.
Finder  

 ministeren, at den af bestyrelsen valgte løsning på problemet er  

 utilstrækkelig, vil ministeren efter omstændighederne kunne iværksætte et  

 lovgivningsinitiativ.
 Muligheden for at afkræve bestyrelsen oplysninger eller at komme med  

 tilkendegivelser over for bestyrelsen kan også være af betydning, hvis  

 ministeren bliver gjort bekendt med, at man fra bestyrelsens side har truffet  

 eller er i færd med at træffe beslutninger, der strider mod de regler, som  

 gælder for Domstolsstyrelsen.
Ministeren kan således ikke diktere bestyrelsen, hvorledes den skal  

 handle, men som det fremgår af § 6, stk. 3, foreslås det, at ministeren i  

 visse situationer skal kunne indbringe sag om afsættelse af enkelte medlemmer  

 af bestyrelsen for Den Særlige Klageret.
Der henvises i øvrigt til de  

 almindelige bemærkninger pkt. 7.3 og til bemærkningerne til § 6.
Til § 3 Bestemmelsen fastlægger bestyrelsens ansvar og kompetence.
Bestyrelsen har i henhold til stk. 1 det overordnede ansvar for  

 Domstolsstyrelsens virksomhed.
Dette indebærer, at bestyrelsen har ansvaret  

 for overholdelsen af de regler, der gælder for Domstolsstyrelsen, herunder  

 overholdelsen af de generelle bevillingsmæssige regler, der gælder for  

 statslig virksomhed.
Det vil således være bestyrelsens ansvar, at de tildelte  

 bevillinger til domstolene og til Domstolsstyrelsen ikke overskrides eller  

 anvendes i strid med de forudsætninger, hvorunder de er givet.
Hidtil har det været justitsministeren som den ansvarlige for  

 domstolsområdet, der har haft til opgave i samarbejde med domstolene at sørge  

 for en tidssvarende og hensigtsmæssig drift af domstolene.
Denne opgave vil  

 efter den foreslåede ordning først og fremmest påhvile bestyrelsen.
I stk.  

 2 er det udtrykkeligt angivet, at bestyrelsen har initiativforpligtelse i  

 relation til at sikre en forsvarlig og hensigtsmæssig drift af domstolene.  

 Det er således bestyrelsens opgave at komme med nye initiativer, der kan  

 opfylde kravene til en moderne og tidssvarende domstolsadministration.  

 Rammerne herfor vil være de på finansloven givne bevillinger.
Lovgivningsspørgsmål på domstolsområdet vil ikke henhøre under  

 Domstolsstyrelsen.
Det indebærer imidlertid ikke, at bestyrelsen vil være  

 afskåret fra at kunne komme med forslag og anbefalinger til eventuelle  

 lovændringer.
 Hvis bestyrelsen finder, at der ud fra hensynet til at sikre en forsvarlig  

 og hensigtsmæssig drift af domstolene bør gennemføres ændringer af  

 lovgivningen, bør bestyrelsen gøre justitsministeren - eller en anden  

 minister, der er ansvarlig for det pågældende lovgivningsområde - opmærksom  

 herpå.
I stk. 3 er bestyrelsens beslutningskompetence beskrevet.
Det er  

 angivet, at bestyrelsen træffer beslutning i alle sager af væsentlig  

 betydning.
Samtidig er to centrale områder særskilt nævnt.
Det ene vedrører  

 Domstolsstyrelsens budgetforslag for kommende finansår (nr. 1). Det  

 andet angår den overordnede fordeling af bevillingerne, der skal foretages på  

 grundlag af de på finansloven givne rammer både i relation til domstolene og  

 til Domstolsstyrelsen (nr. 2) .
Formålet med at angive, at det er bestyrelsen, der træffer beslutning om  

 budgetforslaget og om fordelingen af bevillingerne inden for de på  

 finansloven givne rammer, er at udelukke, at bestyrelsen i relation til disse  

 spørgsmål kan foretage delegation til direktøren.
Det er ikke herved  

 tilsigtet at foretage nogen begrænsning i bestyrelsens adgang til at træffe  

 afgørelse i alle Domstolsstyrelsens anliggender.
Domstolsstyrelsens budgetforslag, der forudsættes både at omfatte retterne  

 og Domstolsstyrelsen, vil skulle afleveres til justitsministeren.
Om  

 proceduren i forbindelse med udarbejdelsen af styrelsens budgetforslag  

 henvises til de almindelige bemærkninger pkt. 8.3. Når forslag til finanslov  

 er fremsat for Folketinget, kan Domstolsstyrelsens bestyrelse fremsende sit  

 budgetforslag til Folketinget, ligesom Folketinget kan anmode om at få det  

 tilsendt.
Til brug for bestyrelsens drøftelse af budgetforslaget skal der fra  

 Domstolsstyrelsens side udarbejdes et oplæg, jf. bestemmelsen herom i § 5,  

 stk. 3, hvorefter denne opgave påhviler styrelsens direktør.
Det samme gælder  

 vedrørende den fordeling, der skal foretages på grundlag af de på finansloven  

 givne bevillinger.
Bestyrelsen vil ikke alene skulle tage stilling til den fordeling, der  

 foretages umiddelbart på grundlag af finanslovsresultatet.
Bliver det aktuelt  

 at ændre på fordelingen af de tildelte bevillinger i løbet af året, vil det  

 også være bestyrelsen, der skal træffe afgørelse herom.
I stk. 4 fastslås det udtrykkeligt, at bestyrelsen fastsætter de  

 generelle retningslinier for Domstolsstyrelsens virksomhed og godkender  

 Domstolsstyrelsens arbejdsprogrammer.
Bestemmelsen angiver således, at det er  

 bestyrelsen, der skal tage stilling til de overordnede spørgsmål vedrørende  

 domstolsadministrationen, men bestemmelsen udelukker naturligvis ikke, at  

 bestyrelsen kan tage stilling på alle områder, der varetages af styrelsen,  

 herunder f.eks. også i konkrete sager, hvis bestyrelsen finder, at afgørelsen  

 i sagen bør træffes af bestyrelsen.
Til § 4 I stk. 1 beskrives sammensætningen af Domstolsstyrelsens  

 bestyrelse.
Forslaget er på dette punkt ændret i forhold til  

 Domstolsudvalgets forslag i betænkningen, idet det foreslås, at det  

 administrative personale ved domstolene får to repræsentanter i bestyrelsen i  

 stedet for en, som foreslået i betænkningen.
 Endvidere er det som noget nyt i forhold til forslaget i betænkningen  

 angivet i lovteksten, at de to medlemmer med særlig ledelsesmæssig indsigt  

 også skal have indsigt i samfundsmæssige forhold.
 Der henvises herom til de almindelige bemærkninger pkt. 7.2.
I stk. 2 og 3 er udpegelsesproceduren for bestyrelsesmedlemmerne  

 fastlagt.
Det følger heraf, at justitsministeren beskikker bestyrelsens  

 medlemmer efter indstilling.
Højesteretsdommeren beskikkes efter indstilling fra Højesteret, mens de 2  

 landsdommere beskikkes efter indstilling fra henholdsvis Østre og Vestre  

 Landsret.
Advokatmedlemmet beskikkes efter indstilling fra Advokatrådet, jf.  

 stk. 2.
 De to medlemmer med særlig ledelsesmæssig og samfundsmæssig indsigt  

 beskikkes efter indstilling fra henholdsvis Landsarbejdsrådet og  

 Rektorkollegiet, jf. de almindelige bemærkninger pkt. 7.2., hvoraf det også  

 fremgår, at der her er tale om en ændring i forhold til forslaget i  

 betænkningen.
Ved indstillingen af disse to medlemmer bør der ikke alene lægges vægt på  

 ledelsesmæssige erfaringer og indsigt i samfundsforhold, men også på de  

 pågældendes kendskab til driftsøkonomiske forhold og virksomhedsøkonomi.
Som  

 det fremgår af de almindelige bemærkninger, er det i øvrigt forudsat, at der  

 ikke indstilles personer, der er medlemmer af eller ansat i Landsarbejdsrådet  

 eller Rektorkollegiet.
For så vidt angår de to byretsdommere, repræsentanten for  

 dommerfuldmægtigene og retsassessorerne og repræsentanterne for det  

 administrative personale ved domstolene fastsætter justitsministeren efter  

 forhandling med henholdsvis Den Danske Dommerforening,  

 Dommerfuldmægtigforeningen samt Politiets og Domstolenes  

 Tjenestemandsforening og HK Landsklubben Dommerkontorerne de nærmere regler  

 for fremgangsmåden for indstilling af repræsentanterne for disse  

 personalegrupper.
Det er ikke hensigten, at bestyrelsesmedlemmerne skal  

 repræsentere de pågældende organisationer.
Det er tværtimod forudsat, at  

 bestyrelsesmedlemmerne skal vælges ved direkte valg i de relevante  

 personalegrupper.
Det bemærkes i den forbindelse, at mens  

 organisationsprocenten for dommere, retsassessorer og dommerfuldmægtige for  

 øjeblikket er 100 pct., er dette ikke tilfældet for det administrative  

 personale.
Politiets og Domstolenes Tjenestemandsorganisation (PDT) organiserer det  

 tjenestemandsansatte personale både ved domstolene og ved politi og  

 anklagemyndighed.
Det forudsættes, at de personer, der indstilles som  

 repræsentanter for det administrative personale, er ansatte ved domstolene og  

 ikke ved politiet.
Såfremt der - som det har været overvejet - sker en  

 sammenslutning af PDT med Dansk Politiforbund, vil det være den nydannede  

 organisation, justitsministeren skal forhandle med.
 Det forudsættes, at samtlige medlemmer i bestyrelsen er udpeget i deres  

 personlige egenskab, og at de ikke er undergivet instruktion fra de  

 organisationer m.v., der har afgivet indstilling om udpegningen af  

 medlemmerne.
 Det vil ikke være en pligt at modtage beskikkelse til bestyrelsen, og  

 tilsvarende må et beskikket medlem af bestyrelsen kunne bede sig fritaget for  

 hvervet f.eks. af personlige grunde.
Det fremgår af stk. 4, at medlemmer af Folketinget, amtsråd og  

 kommunalbestyrelser ikke skal kunne være medlem af bestyrelsen.
Denne  

 bestemmelse er ændret i forhold til forslaget i betænkningen, der kun  

 omfattede medlemmer af Folketinget, jf. de almindelige bemærkningere pkt.  

 7.2.2 I stk. 5 fastsættes det, at § 2 og § 3 lov om ligestilling mellem  

 mænd og kvinder ved besættelse af visse bestyrelsesposter i den statslige  

 forvaltning ikke gælder ved indstilling af medlemmer til Domstolsstyrelsens  

 bestyrelse, jf. nærmere de almindelige bemærkninger pkt. 7.2.2. Dette  

 indebærer, at de indstillingsberettigede myndigheder og organisationer ikke  

 har pligt til at indstille både en mand og en kvinde.
Derimod gælder  

 bestemmelsen i samme lovs § 1 - hvorefter statslige forvaltningsmyndigheder,  

 der ledes af en bestyrelse, så vidt muligt bør have en afbalanceret  

 sammensætning af mænd og kvinder i bestyrelsen - også for  

 Domstyrelsstyrelsen.
De indstillingsberettigede myndigheder og organisationer  

 bør således tilstræbe en sådan afbalanceret sammensætning.
Endvidere gælder  

 bestemmelsen i lovens § 4, hvorefter Justitsministeriet hvert tredje år skal  

 indberette til Statsministeriet om udviklingen på Justitsministeriets område,  

 herunder også om antallet af mænd og kvinder i Domstolsstyrelsens bestyrelse.
Bestyrelsesmedlemmernes funktionsperiode er reguleret i stk. 6 .  

 For at bestyrelsen kan opnå erfaring med bestyrelsesarbejdet og drage nytte  

 heraf, foreslås en beskikkelsesperiode på 4 år.
Der foreslås ikke  

 begrænsninger i adgangen til genbeskikkelse, jf. de almindelige bemærkninger  

 pkt. 7.2.
Det følger af stk. 7 , at der for samtlige bestyrelsesmedlemmer  

 beskikkes en suppleant.
Ved et bestyrelsesmedlems midlertidige forfald  

 deltager suppleanten i bestyrelsens møder.
Suppleanten træder således kun i  

 funktion ved det faste bestyrelsesmedlems forfald og kan ikke indtræde som  

 alternerende medlem af bestyrelsen.
Det er ikke herved udelukket, at  

 bestyrelsen i sin forretningsorden fastsætter regler om, at bestyrelsen er  

 beslutningsdygtig, selv om enkelte medlemmer ikke er til stede.
 Udtræder et medlem før beskikkelsesperiodens udløb, beskikkes suppleanten  

 i dette medlems sted for resten af perioden, og der beskikkes en ny suppleant  

 ligeledes for resten af perioden.
 Det fremgår af stk. 8 , at bestyrelsen selv vælger sin formand.  

 Justitsministeren har således ingen indflydelse herpå.
I stk. 9 er det udtrykkeligt angivet, at Domstolsstyrelsens  

 direktør deltager i bestyrelsens møder, medmindre bestyrelsen undtagelsesvis  

 træffer anden bestemmelse.
Herved sikres den fornødne kommunikation mellem  

 bestyrelsen og direktøren.
Direktøren er ikke medlem af bestyrelsen og vil  

 som følge heraf ikke have stemmeret.
Bestemmelsen udelukker ikke, at andre  

 chefer fra Domstolsstyrelsen i konkrete tilfælde deltager i  

 bestyrelsesmøderne, ligesom sekretæropgaver med referatskrivning m.v.  

 naturligvis vil kunne varetages af en ansat i Domstolsstyrelsen.
 Reglen om, at bestyrelsen kan bestemme, at direktøren ikke skal deltage i  

 et bestyrelsesmøde, tager navnlig sigte på den situation, at bestyrelsen  

 finder det påkrævet at drøfte direktørens embedsudøvelse.
Til § 5 I stk. 1 præciseres det, at Domstolsstyrelsens daglige ledelse  

 varetages af en direktør.
Der er dog ikke herved tænkt en begrænsning i  

 bestyrelsens adgang til også at træffe beslutning om spørgsmål vedrørende den  

 daglige ledelse af styrelsen.
En nærmere afgrænsning af direktørens  

 beslutningskompetence kan eventuelt ske i den vedtægt, som bestyrelsen kan  

 fastsætte efter § 7, stk. 2.
 Det er bestyrelsen, der i henhold til stk. 2 ansætter direktøren.  

 Medmindre andet fastsættes i vedtægten eller besluttes af bestyrelsen i  

 konkrete tilfælde, vil det være direktøren, der på Domstolsstyrelsens vegne  

 ansætter Domstolsstyrelsens øvrige personale.
 Direktøren udarbejder ifølge stk. 3 oplæg til budgetforslag for de  

 kommende år samt til den overordnede fordeling af de tildelte bevillinger.  

 Beslutningskompetencen vedrørende disse forslag er bestyrelsens, jf. § 3,  

 stk. 3. Der henvises til bemærkningerne til denne bestemmelse.
Til § 6 Det følger af stk. 1 , at et bestyrelsesmedlem skal udtræde, hvis  

 betingelserne for vedkommendes beskikkelse bortfalder.
Det vil eksempelvis  

 være tilfældet, hvis en byretsdommer i bestyrelsen udnævnes til landsdommer,  

 eller hvis advokaten deponerer sin bestalling.
Udtræder et medlem, indtræder  

 suppleanten for resten af beskikkelsesperioden, jf. ovenfor bemærkningerne  

 til § 4, stk. 6.
 I stk. 2 er indført en aldersgrænse på 70 år for deltagelse i  

 bestyrelsesarbejdet.
Muligheden for afsættelse af et bestyrelsesmedlem er reguleret i stk.  

 3 . Kompetencen til at træffe afgørelse om afsættelse er henlagt til Den  

 Særlige Klageret.
Indbringelse af sagen for klageretten besluttes af  

 Domstolsstyrelsens bestyrelse eller justitsministeren.
 Afsættelse af et bestyrelsesmedlem kan ske, hvis den pågældende gør sig  

 skyldig i grov forsømmelse i bestyrelseshvervet eller handler på en måde, der  

 i betydelig grad svækker tilliden til, at medlemmet vil udføre hvervet på  

 betryggende vis.
Endvidere er svigtende helbred nævnt i stk. 3 som afsættelsesgrund.
Der  

 kan være tale om enten fysisk eller psykisk sygdom, der bevirker, at  

 bestyrelsesmedlemmet ikke kan magte bestyrelseshvervet.
Denne betingelse vil  

 kun være opfyldt, hvis sygdomstilstanden må anses for vedvarende.
 Det bemærkes, at § 6 er ændret i forhold til lovudkastet i betænkningen,  

 således at en bestemmelse i stk. 4 om, at ministeren kan afsætte den samlede  

 bestyrelse, ikke er medtaget i lovforslaget.
 Der henvises i øvrigt til de almindelige bemærkninger pkt. 7.3.
Til § 7 Forretningsordenen for bestyrelsen, der fastsættes af bestyrelsen selv,  

 jf. stk. 1 , skal navnlig indeholde bestemmelser om afstemningsregler,  

 frister for udsendelse af mødemateriale, indkaldelsesvarsler og møder afholdt  

 på skriftligt grundlag etc.
Det forudsættes også, at der i forretningsordenen fastsættes nærmere  

 regler for, hvorledes man skal forholde sig, hvis der er uenighed i  

 bestyrelsen.
Det kan i den forbindelse fastlægges, at et bestyrelsesmedlem  

 skal have ret til i forhandlingsprotokollen at få noteret et særstandpunkt,  

 ligesom vedkommende skal kunne kræve, at særstandpunktet viderebringes.  

 Sidstnævnte kan navnlig være aktuelt ved afgivelsen af budgetforslaget, jf.  

 herved bestemmelsen i § 3, stk. 3, nr 1.
 Efter stk. 2 kan der af bestyrelsen udarbejdes en vedtægt for  

 Domstolsstyrelsen.
 Denne bestemmelse er ændret i forhold til lovudkastet i betænkningen (§  

 8), således at der ikke fastsættes en pligt til at udarbejde en vedtægt for  

 Domstolsstyrelsen, og således at en eventuel vedtægt ikke skal godkendes af  

 justitsministeren.
Der henvises i øvrigt til de almindelige bemærkninger pkt. 10.2.1., hvoraf  

 det også fremgår, at bestyrelsesmedlemmerne forudsættes tillagt vederlag for  

 arbejdet i bestyrelsen.
Der er ikke krav om, at regler herom indarbejdes i  

 forretningsordenen for bestyrelsen eller i en eventuel vedtægt for  

 Domstolsstyrelsen.
Til § 8 Ved denne bestemmelse fastslås det, at ombudsmandens kompetence ikke  

 omfatter den virksomhed, der udøves af Domstolsstyrelsen.
Der henvises herom  

 til de almindelige bemærkninger pkt. 9.
Til § 9 Det forudsættes, at Domstolsstyrelsen hvert år udarbejder en  

 årsberetning, der offentliggøres. Årsberetningen forventes bl.a. at indeholde  

 en status for det forgangne år samt en orientering om Domstolsstyrelsens  

 planer fremover.
Til § 10 Det foreslås, at loven træder i kraft den 1. juli 1999, og at medlemmerne  

 af bestyrelsen beskikkes med virkning fra den 1. januar 1999. Samtlige hørte  

 retter samt Dommerforeningen og Dommerfuldmægtigforeningen har i deres  

 høringssvar anført, at det er nødvendigt for, at domstolsreformen fra starten  

 kan blive effektiv, at der er en passende tid til at etablere  

 Domstolsstyrelsen, inden loven træder i kraft.
Det foreslås i høreingsvarene,  

 at bestyrelsen og Dommerudnævnelsesrådet etableres 6 måneder før lovens  

 ikrafttræden.
I denne periode kan bestyrelsen, inden den overtager ansvaret  

 for driften af domstolene, træde sammen og begynde planlægningen af arbejdet  

 i bestyrelsen.
Herunder skal bestyrelsen først og fremmest tage skridt i  

 forbindelse med ansættelse af en direktør, idet direktøren bør kunne tiltræde  

 straks ved lovens ikrafttræden.
Endvidere kan bestyrelsen begynde  

 udarbejdelsen af en forretningsorden for bestyrelsen og eventuelt en vedtægt  

 for styrelsen.
 Ikrafttrædelsestidspunktet er fastsat ud fra den forudsætning, at  

 lovforslaget vedtages i foråret 1998. Såfremt lovforslaget vedtages allerede  

 i 1997 eller i begyndelsen af 1998, vil det kunne overvejes at fremrykke  

 ikrafttrædelsestidspunktet.
 Bestyrelsen vil indtil lovens ikrafttræden ikke have kompetence eller  

 ansvar i relation til bevillingerne eller administrationen af domstolene i  

 øvrigt.
I stk. 2 fastsættes regler for varigheden af den første beskikkelse  

 af visse af bestyrelsesmedlemmerne.
Hensigten hermed er at skabe kontinuitet  

 i bestyrelsesarbejdet.
Til § 11 Det foreslås, at loven ikke skal gælde umiddelbart for Færøerne og  

 Grønland.
Det forudsættes herved, at der hurtigst muligt sker forelæggelse af  

 lovens ikrafttræden for hjemmestyremyndighederne i disse landsdele, således  

 at administrationen af domstolene på Færøerne og Grønland overtages af  

 Domstolsstyrelsen så vidt muligt samtidig med styrelsens oprettelse.
Skriftlig fremsættelse (9. oktober 1997) Justitsministeren Frank Jensen:
 Herved tillader jeg mig for det høje Ting at fremsætte:
 Forslag til lov om Domstolsstyrelsen.
(Lovforslag nr.
L 21).
 Forslag til lov om ændring af retsplejeloven, tjenestemandsloven og  

 forskellige andre love. (Rekruttering af dommere, dommerfuldmægtiges  

 ansættelsesvilkår, dommeres bierhverv og ændringer som følge af oprettelse af  

 en domstolsstyrelse).
(Lovforslag nr.
L 22).
De to lovforslag om domstolenes forhold udgør tilsammen en skelsættende  

 nyordning af domstolenes forhold.
Det er vel ikke for meget at sige, at der  

 er tale om en reform af historisk karakter.
Formålet med reformen er at styrke domstolenes selvstændighed og  

 uafhængighed og markere deres stilling som den tredje statsmagt.
Forslagene  

 er derfor af central samfundsmæssig betydning.
 Lovforslagene bygger på Domstolsudvalgets grundige betænkning fra juli  

 1996. Forslagene svarer med en række ændringer til lovudkastet i  

 betænkningen.
 På baggrund af de modtagne høringssvar er der endvidere foretaget nogle  

 ændringer i forhold til de to lovforslag, som jeg fremsatte den 23. maj 1997.
 Som noget nyt i forhold til de tidligere lovforslag foreslås det bl.a., at  

 Domstolsstyrelsen også skal varetage Procesbevillingsnævnets administrative  

 og bevillingsmæssige forhold.
Der er endvidere foretaget en principiel ændring af reglerne om  

 ligestilling i lovforslaget om Domstolsstyrelsen. Ændringen indebærer, at det  

 generelle princip om ligestilling i ligestillingslovens §1 finder anvendelse  

 ved indstilling af medlemmer til Domstolsstyrelsens bestyrelse.
Også  

 ligestillingslovens §4 om ministeriernes indberetning til Statsministeriet om  

 udviklingen på ministerområderne finder anvendelse.
Det må bl.a. på denne baggrund forventes, at bestyrelsen vil få en  

 afbalanceret sammensætning af mænd og kvinder.
Skulle det mod forventning  

 ikke blive tilfældet, vil regeringen være indstillet på tage reglerne på  

 dette område op til fornyet overvejelse.
Lovforslaget om Domstolsstyrelsen indebærer, at der oprettes en ny  

 styrelse, der skal ledes af en uafhængig bestyrelse.
Domstolsstyrelsens  

 opgave bliver at varetage de bevillingsmæssige og administrative spørgsmål,  

 som er knyttet til domstolenes virksomhed.
Domstolsadministrationen skal efter forslaget fortsat ressortmæssigt være  

 knyttet til Justitsministeriets område, men for at styrke domstolenes  

 selvstændige stilling og uafhængighed foreslås det, at justitsministeren ikke  

 skal have instruktionsbeføjelser over for Domstolsstyrelsen og som konsekvens  

 heraf heller ikke have noget retligt anvar for, hvorledes Domstolsstyrelsen  

 udøver sin virksomhed.
Ansvaret herfor vil alene påhvile Domstolsstyrelsens  

 bestyrelse.
Det foreslås, at bestyrelsen kommer til at bestå af 11 medlemmer.  

 Domstolene skal være repræsenteret i bestyrelsen ved en højesteretsdommer,  

 der beskikkes efter indstilling fra Højesteret, to landsdommere, der  

 beskikkes efter indstilling fra henholdsvis Østre og Vestre Landsret, to  

 byretsdommere, en repræsentant for det øvrige juridiske personale ved  

 domstolene og to repræsentanter for det administrative personale ved  

 domstolene.
Byretsdommerne, repræsentanten for det øvrige juridiske personale  

 og de to repræsentanter for det administrative personale indstilles af disse  

 personalegrupper.
Herudover skal der i bestyrelsen være en advokat og to medlemmer med  

 særlig ledelsesmæssig og samfundsmæssig indsigt.
Advokaten skal beskikkes  

 efter indstilling fra Advokatrådet, mens de to øvrige medlemmer udpeges af  

 Landsarbejdsrådet og Rektorkollegiet.
En meget væsentlig opgave for bestyrelsen bliver at udarbejde et  

 budgetforslag for domstolene og Domstolsstyrelsen.
Bestyrelsen skal herunder  

 vurdere behovet for ressourcer til domstolene.
 Bestyrelsens forslag til budget skal sendes til justitsministeren med  

 henblik på, at det kan indgå i regeringens finanslovforslag.  

 Domstolsstyrelsen kan sende sit forslag vedrørende budgettet til Folketinget,  

 når finanslovsforslaget er fremsat, ligesom Folketinget kan rekvirere dette.
Lovforslaget om ændring af retsplejeloven, tjenestemandsloven og  

 forskellige andre love har ligesom forslaget om Domstolsstyrelsen til formål  

 at markere domstolenes selvstændige og uafhængige stilling.
Formålet er også  

 at gennemføre en mere gennemsigtig procedure i forbindelsen med udnævnelsen  

 af dommere og større indsigt i dommernes bibeskæftigelse.
Det foreslås med henblik på en bredere rekruttering af dommere, at der i  

 retsplejeloven udtrykkeligt angives en række kriterier, som skal tillægges  

 vægt ved besættelse af dommerstillinger.
Der skal fortsat lægges afgørende  

 vægt på ansøgernes juridiske og personlige kvalifikationer, men det  

 lovfæstes, at også bredden i ansøgernes juridiske erfaringsgrundlag skal  

 tillægges vægt, ligesom det skal indgå i vurderingen, at der ved domstolene  

 bør være dommere med forskellig juridisk baggrund.
Lovforslaget medfører også oprettelse af et dommerudnævnelsesråd, som skal  

 afgive indstilling til justitsministeren om besættelse af alle  

 dommerstillinger, med undtagelse af stillingen som præsident for Højesteret.  

 Rådet foreslås sammensat af en højesteretsdommer, der skal være rådets  

 formand, en landsdommer, en byretsdommer, en advokat og to repræsentanter for  

 offentligheden.
Offentlighedsrepræsentanterne vil blive udpeget af  

 henholdsvis Amtsrådsforeningen, Kommunernes Landsforening og Københavns og  

 Frederiksberg kommuner i fællesskab og Dansk Folkeoplysnings Samråd.
Det foreslås, at Dommerudnævnelsesrådet ikke kan indstille mere end een af  

 ansøgerne til besættelsen af en ledig stilling.
Det indebærer, at rådet i  

 nogle tilfælde ved afstemning må afgøre, hvem der indstilles.
Ved  

 stemmelighed er formandens (højesteretsdommerens) stemme udslaggivende.
Ordningen udformes således, at det skal angives i indstillingen, såfremt  

 der har været uenighed i rådet, og med angivelse af de enkelte medlemmers  

 standpunkter.
Også hvor der er enighed i rådet, skal indstillingen være  

 begrundet.
Det er forudsat, at ministeren kun helt undtagelsesvis ikke vil følge  

 rådets indstilling.
I et sådant tilfælde skal ministeren orientere  

 Folketingets Retsudvalg herom.
Herudover foreslås det, at der gennemføres et værn mod uansøgt  

 afskedigelse og forflyttelse af dommerfuldmægtige og retsassessorer, der  

 udøver domsmyndighed uden at være udnævnt som dommere.
Formålet er, at der  

 ikke skal herske tvivl om disse personers uafhængighed, når de fungerer som  

 dommere.
 Det foreslås, at dommere fortsat kan have bibeskæftigelse, herunder som  

 formænd for eller medlemmer af råd og nævn og som dommere i voldgiftssager.
Om dommeres bibeskæftigelse foreslås det endvidere, at alle dommere een  

 gang årligt skal afgive indberetning til vedkommende retspræsident om den  

 bibeskæftigelse, som den pågældende har udført.
Indberetningen skal indeholde  

 oplysning om hvervets art og hvervgiveren.
Parternes navne i voldgiftssager  

 skal dog ikke oplyses, men indberetningen skal indeholde oplysning om navn på  

 de advokater eller andre, som har repræsenteret parterne, og om, hvorledes  

 dommeren er udpeget.
Det foreslås, at disse indberetninger bliver offentligt  

 tilgængelige.
Herudover skal dommerne indberette deres indtægter ved  

 bibeskæftigelse opgjort for hvert enkelt hverv.
Disse oplysninger bliver  

 efter forslaget ikke undergivet aktindsigt.
 Denne ordning er valgt, fordi den via oplysningerne om hvervene og  

 hvervgiverne bl.a. vil give offentligheden indsigt i spørgsmål om dommeres  

 habilitet, og fordi retspræsidenterne ved også at få oplysninger om  

 indtægterne ved hvervene får et stærkt grundlag for at føre tilsyn og kontrol  

 med både bibeskæftigelsens karakter og omfang.
 Hertil kommer, at den helt overvejende del af domstolene og andre hørte  

 organisationer har udtalt sig kraftigt imod, at oplysningerne om biindtægter  

 bliver offentligt tilgængelige, bl.a. under henvisning til, at en sådan  

 ordning ikke gælder for nogen anden gruppe i samfundet.
 Ordningen med årlige indberetninger om bierhverv suppleres af en adgang  

 for retspræsidenterne til at pålægge enkelte dommere at give yderligere  

 oplysninger om bierhverv og til efter drøftelse med Præsidentrådet at  

 beslutte, at dommeren ikke må påtage sig bibeskæftigelse.
 Endelig kan det nævnes, at den eksisterende ordning, hvorefter dommere  

 skal have tilladelse fra Præsidentrådet til fast indtægtsgivende  

 bibeskæftigelse, bevares.
 Idet jeg i øvrigt henviser til lovforslagene og de ledsagende  

 bemærkninger, skal jeg hermed anbefale lovforslagene til det høje Tings  

 velvillige behandling.
