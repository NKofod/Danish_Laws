Fremsat den 13. marts 2012 af Liselott Blixt (DF), Mette Hjermind Dencker (DF), Jens Henrik Thulesen Dahl (DF), Kristian Thulesen Dahl (DF), Pia Kjærsgaard (DF) og Peter Skaarup (DF) Forslag til folketingsbeslutning om en national kortlægning af omfanget af radon ved daginstitutioner for børn under skolealderen Folketinget pålægger regeringen at iværksætte en national kortlægning af omfanget af radon ved daginstitutioner for børn under skolealderen, som efterfølgende kan danne grundlag for initiativer til nedbringelse af radonniveauet de steder, hvor det er påkrævet af hensyn til sundhed og indeklima.
Bemærkninger til forslaget Det er forslagsstillernes opfattelse, at der skal gøres en indsats for at nedbringe forekomsten af radon i boliger.
Ifølge Sundhedsstyrelsen er radon en naturligt forekommende radioaktiv luftart, der er kilden til ca. halvdelen af den samlede bestråling af den danske befolkning.
Radon i indåndingsluften øger risikoen for udvikling af lungekræft.
Den største kilde til forekomsten af radon i danske boliger er jorden under boligen.
Ved højere temperaturer indendørs end udendørs og ved vindpåvirkning udefra vil der opstå et lille undertryk i en bolig.
Dette undertryk bevirker, at jordluft under boligen med dens meget høje indhold af radon vil kunne trækkes ind i boligen gennem sprækker og utætheder i bygningskonstruktionen mod jorden og give forhøjede radonkoncentrationer indendørs.
Radon kommer også fra jordbaserede byggematerialer, f. eks. beton og tegl, men bidraget herfra vil normalt ikke give anledning til forhøjede niveauer indendørs, med mindre ventilationen (luftskiftet) i boligen er meget lav.
Se Sundhedsstyrelsens hjemmeside (radon i boliger).
For at understrege alvoren i radons skadelige virkninger kan der henvises til, at omkring hvert fjerde fritliggende hus i Danmark kan være farligt at bo i, da det har en koncentration af radon i indeklimaet, der overstiger den anbefalede grænseværdi i bygningsreglementet.
Omkring 300 personer mister hvert år livet som følge af lungekræft grundet indånding af radon.
Det er flere døde end både trafikken og ildebrande er skyld i  her døde i 2011 henholdsvis 224 og 60. Det fremgår af et telegram fra Ritzaus Bureau den 28. februar 2012.
I folketingsåret 2010-11, 1. samling, fremsatte SF og S beslutningsforslag nr.
B 134 om en national handlingsplan mod radon i bygninger.
Forslaget blev aldrig førstebehandlet, hvilket er en skam.
Nærværende beslutningsforslag har til formål at få regeringen til at kortlægge omfanget af eventuelle radonproblemer ved bygninger, hvor børn opholder sig.
Derfor skal kortlægningen af radon i første omgang ske ved daginstitutioner for børn under skolealderen.
Det vil typisk være vuggestuer, børnehaver, legestuer og lignende institutioner.
Kortlægningen kan ske som et påbud til hver enkelt kommune, og tidsfristen for kortlægningen kan f. eks. være 3 år.
Det kan være op til de enkelte kommuner, hvordan og i hvilken rækkefølge kortlægningen sker, blot alle vuggestuer og børnehaver måles og kortlægges inden for tidsperioden.
Forslagsstillerne er åbne over for såvel metode som tidshorisonten, blot alle vuggestuer og børnehaver måles og kortlægges inden for en overskuelig tid.
 Når kortlægningen er gennemført og resultaterne kendte, mener forslagsstillerne, at Folketinget skal drøfte en handlingsplan for, hvordan og med hvilke initiativer man kan nedbringe radonniveauet de steder, hvor det er påkrævet af hensyn til sundhed og indeklima.
Skriftlig fremsættelse Liselott Blixt (DF) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en national kortlægning af omfanget af radon ved daginstitutioner for børn under skolealderen.
(Beslutningsforslag nr.
B 47) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
