 Indenrigsministeren har ved et svar af 16. november 1984 på et  

 spørgsmål, stillet af et medlem af Folketinget, tilsluttet sig en udtalelse  

 af 29. oktober 1984 fra Tilsynsrådet for Vejle amt (tilsynsrådets j.nr.  

 1984-089-0-5-1).
 Tilsynsrådet havde bl.a. udtalt, at naturgasselskabets formål var at  

 afsætte naturgas indenfor selskabets område i konkurrence med andre  

 leverandører af energi, hvorfor det er lovligt, at selskabet afholder  

 betydelige udgifter til reklame og anden markedsføring for naturgas i  

 området, og at en med en boldklub indgået sponsorkontrakt , der omfattede  

 såvel klubbens professionelle afdeling som samtlige 1. hold i klubbens  

 amatørafdeling, måtte anses for et led i denne både nødvendige og lovlige  

 markedsføringsindsats for naturgas.
 Besvarelse af spørgsmål nr. 112 stillet af folketingsmedlem Tinning til  

 indenrigsministeren den 12. september 1984.
Spørgsmål: Finder ministeren, at Naturgas Syds sponsorkontrakter med  

 henholdsvis Vejle Boldklub og Allan Simonsen er i overensstemmelse med  

 gældende regler for forskellige former for kommunal støtte til professionel  

 fodbold? (Spørgsmål nr.
S 1112).
 Svar:
 Den 20. september 1984 fremsendte jeg et foreløbigt svar på spørgsmålet,  

 idet jeg kun kendte sagen fra pressen og derfor første måtte bede  

 tilsynsrådet for Vejle amt om at se nærmere på det rejste spørgsmål.
Tilsynsrådet har nu undersøgt sagen og fremkommet med den i kopi vedlagte  

 udtalelse af 29. oktober 1984, som jeg kan tilslutte mig.
De regionale  

 naturgasselskaber må som forsyningsvirksomheder have samme muligheder for at  

 markedsføre deres produkt som andre leverandører af energi.
 Med skrivelse af 20. september 1984 (2.k.kt.j.nr.1111-77) har  

 indenrigsministeriet sendt tilsynsrådet kopi af indenrigsministerens  

 skriflige svar samme dag til folketinget på spørgsmål nr. 1112 stillet af  

 folketingsmedlem Steen Tinning.
Spørgsmål nr. 1112 lød således: Finder ministeren, at Naturgas Syds  

 sponsorkontrakter med henholdsvis Vejle Boldklub og Allan Simonsen er i  

 overensstemmelse med gældende regler for forskellige former for kommunal  

 støtte til professionel fodbold? Indenrigsministeren svarede: Jeg kender kun sagen fra pressen og har  

 derfor i dag bedt tilsynsrådet for Vejle amt om at se nærmere på det rejste  

 spørgsmål.
 Når tilsynsrådet er færdig med sagen, skal jeg orientere spørgeren om  

 resultatet.
Tilsynsrådet har herefter anmodet Naturgas Syd I/S om en redegørelse om de  

 indgåede sponsorkontrakter.
Naturgasselskabet har den 9. oktober 1984 givet  

 denne redegørelse for sagen: Ad a - Allan Simonsen.
 Indledningsvis bemærkes, at Naturgas Syd I/S ikke har indgået en  

 sponsorkontrakt med Allan Simonsen pr. d.d.
 Naturgas Syd I/S har siden foråret forhandlet med Allan Simonsen om  

 indgåelse af en aftale om reklamesamarbejde gældende for et år til udgangen  

 af august 1985.
 Naturgas Syd I/S har ønsket i forbindelse med en eventuel aftale med Allan  

 Simonsen at sikre sig retten til at anvende Allan Simonsens person i  

 forbindelse med annoncekampagner til fremme af salg af naturgas m.v., samt  

 anvende Allan Simonsen i forbindelse med direkte markedsføring, således at  

 Allan Simonsen skulle deltage i arrangementer, udstillinger m.v. afholdt af  

 Naturgas Syd I/S.
Aftalen er ikke færdigbehandlet, hvorfor de nærmere økonomiske  

 konsekvenser ikke kan oplyses endeligt.
Det kan dog p.t. oplyses, at Allan  

 Simonsen er tilsagt et vederlag på kr. 3.000 pr. arrangement, hvori han  

 deltager, hvorved det er forudsat, at arrangementerne ikke udstrækkes over  

 ca. 1 time.
Honoraret dækker den tid, som Allan Simonsen må anvende til ud-  

 og hjemrejse i forbindelse med det enkelte arrangement.
Udover beløb på kr.  

 3.000 betales alene positive udlæg efter statens takster.
 Ad b - Vejle Boldklub.
 Ved hovedsponsoraftale af 7. september 1984, hvoraf kopi med bilag 1 - 2  

 vedlægges, blev der indgået aftale mellem Naturgas Syd I/S og henholdsvis  

 Vejle Boldklub og Vejle Boldklubs professionelle afdeling Aps angående  

 reklamesamarbejde.
 De nærmere vilkår for reklamesamarbejdet fremgår af aftalen.
 Naturgas Syd I/S har lagt afgørende vægt på, at hovedsponsoraftalen ikke  

 alene omfattede den professionelle afdeling, men tillige omfattede samtlige  

 1. hold i Vejle Boldklub.
 Formålet med indgåelse af aftalen har for Naturgas Syd I/S været at opnå  

 reklame for gasselskabet, og aftalen er indgået på helt sædvanlige  

 kommercielle vilkår og til samme pris, som private firmaer må betale for en  

 tilsvarende reklame.
 Årsagen til indgåelse af aftalen med Vejle Boldklub har været, at kun  

 ganske få af Naturgas Syd I/S' interessentkommuner har fundet det  

 hensigtsmæssigt at anvende varmeforsyningslovens styringsmidler, hvorfor  

 Naturgas Syd I/S må markedsføre naturgassen i det fri marked i konkurrence  

 med private erhvervsdrivende energileverandører, hvorfor Naturgas Syd I/S i  

 sin markedsføring må kunne konkurrere på lige vilkår.
 Som det fremgår af vedhæftede brochure fra et olieselskab, er  

 markedsføringen særdeles aggressiv, hvorfor der ville opstå  

 konkurrenceforvridning, med mindre Naturgas Syd I/S som kommunalt ejet  

 selskab kan markedsføre på helt lige vilkår med andre energileverandører.
Det er derfor Naturgas Syd I/S' opfattelse, at reklameværdien ved indgåelse af hovedsponsoraftalen står i  

 rimeligt forhold til de afholdte udgifter, at Naturgas Syd I/S er berettiget til at afholde udgifter til  

 reklame af den her nævnte art inden for det af Naturgas Syd I/S godkendte  

 budget, at der ikke i forbindelse med indgåelse af aftalen med Vejle  

 Boldklub er tilsigtet nogen støtte af en enkelt professionel klub eller  

 amatørklub, at indgåelse af hovedsponsoraftalen med Vejle Boldklub på basis af  

 det forannævnte derfor ikke er i strid med gældende regler for kommuners  

 virksomhed.
Afsluttende bemærkes, at der tidligere har været forelagt flere  

 tilsvarende sager for tilsynsrådet og indenrigsministeriet, hvoraf bl.a. kan  

 nævnes sager fra 1983 med Kolding kommune.
Hovedsponsoraftalen er gældende  

 for perioden 1. januar 1985 til 31. december 1989. I følge aftalen har  

 hovedsponsoren ret til at reklamere i overensstemmelse med DBU's reglement på  

 følgende måder a . Ved enhver optræden af et af de forannævnte hold til og fra  

 kampe, under opvarmning og under kampene skal spillerne bære trøjer og  

 træningsdragter, på hvilke Hovedsponsoren er berettiget til at reklamere for  

 sit produkt (naturgas).
 Den nærmere udformning af reklamen aftales inden hvert års udgang for det  

 følgende år, første gang i december 1984.
 Reklameretten gælder samtlige de nævnte holds kampe, herunder  

 divionskampe, cup-kampe, venskabskampe m.v. i Danmark og i udlandet.
 b . Ved hjemmekamp på Vejle Stadion har Hovedsponsoren følgende  

 reklameret:
 1. Hovedsponsoren skal påtrykkes alle kampplakater.
 2. Annoncer for kampe i dagblade m.v. skal angive Hovedsponsorens navn.
 3. Hovedsponsorens navn og eventuelle ønske til slogan bringes før kampen,  

 i halvlegen og efter kampens afslutning.
 4. Hovedsponsoren er berettiget til at blive angivet i alle kampprogrammer  

 med navn og slogan.
 5. Hovedsponsoren er berettiget til at opstille 4 mobile skilte på banen.
 6. Bagsiden på Vejle Boldklubs årsskrift reserveres til Hovedsponsorens  

 reklameønsker.
 7. Hovedsponsoren er berettiget til på alt reklamemateriale for  

 hovedsponsorens produkt at anvende billeder af hele 1. Divisionsholdet.  

 (Klubben er berettiget til at reducere billedmaterialet til kontraktspillerne  

 på 1. Divisions holdet).
 8. Reklame på bolddrenge.
Klubben forpligter sig til at foranledige, at Hovedsponsorens navn og  

 slogans optræder så meget som muligt i aviser, TV og andre medier.
Klubbens  

 ledelse vil endvidere internt og i forholdet til spillerne sørge for, at  

 spillerne, herunder særligt 1. Divisions-kontraktspillerne, har en positiv  

 holdning til naturgas.
I følge bilagene til hovedsponsoraftalen betaler Naturgas Syd I/S til  

 Vejle Boldklubs professionelle afdeling Aps et årligt beløb på 320.000 kr.  

 excl. moms.
Beløbet pristalsreguleres, første gang i 1986.
Endvidere betaler Naturgas Syd I/S til Vejle Boldklubs amatørafdeling  

 årligt 55.000 kr. excl. moms.
Også dette beløb pristalsreguleres, første gang  

 i 1986.
Interessenterne i Naturgas Syd I/S er kommuner i Sønderjyllands, Ribe og  

 Vejle amter.
Selskabets vedtægter er godkendt af tilsynsrådene i de 3 amter.  

 Det fremgår af vedtægterne, at selskabet har til formål i Sydjyske Region,  

 d.v.s. kommuner i Ribe, Sønderjyllands og Vejle amter, at forhandle naturgas  

 til alle aftagerkategorier samt at forestå etableringen og driften af den  

 overordnede regionale fordeling af naturgas fra transmissionsnettet til lokal  

 distribution samt at sikre belastningsudjævning.
Selskabet kan påtage sig -  

 direkte eller indirekte - lokal distribution af naturgas til enkelte  

 forbrugere i regionen.
 Tilsynsrådet har behandlet sagen på sit møde den 29. oktober 1984, hvor  

 rådet vedtog at udtale følgende:
Formålet med indgåelse af Hovedsponsoraftalen af 7. september 1984 med  

 Vejle Boldklub og Vejle Boldklubs professionelle afdeling Aps har efter det  

 af Naturgasselskabet oplyste været at opnå reklame for gasselskabet.
Efter  

 det oplyste er der ikke med aftalen tilsigtet nogen støtte af en professionel  

 fodboldklub eller en amatørfodboldklub.
Naturgas Syd I/S er et fællesskab af kommuner, og spørgsmålet om  

 lovligheden af selskabets virksomhed vil derfor kunne forelægges de kommunale  

 tilsynsmyndigheder.
I følge selskabets vedtægter kræver en række beslutninger  

 i selskabet indenrigsministeriets godkendelse.
 Da det er selskabets formål at afsætte naturgas i det sydjyske område, og  

 da afsætningen må ske i konkurrence med andre leverandører af energi, må  

 tilsynsrådet anse det for naturligt - og uden tvivl lovligt - at selskabet  

 afholder betydelige udgifter til reklame og anden markedsføring for naturgas  

 i området.
 Den omtalte sponsorkontrakt må anses for et led i denne både nødvendige og  

 lovlige markedsføringsindsats for naturgas, og tilsynsrådet har ikke fundet  

 grundlag for at anse det for at være i strid med gældende regler for kommunal  

 virksomhed, at Naturgas Syd I/S ha indgået en sådan aftale.
 Det tilkommer de styrende organer i naturgasselskabet - og ikke  

 tilsynsrådet - at tage stilling til, om indgåelse af sponsoraftalen er en  

 hensigtsmæssig reklameform, og om reklameværdien af aftalen står i rimeligt  

 forhold til den aftalte betaling.
 Tilsynsrådet for Ribe amt, tilsynsrådet for Sønderjyllands amt og Naturgas  

 Syd I/S er herfra underrettet om foranstående.
 Indenrigsministeriets afgørelser og udtalelser om kommunale forhold nr. 4,  

 1984 3.7.
