Fremsat den 13. december 2000 af  

 Birthe Skaarup (DF), Kristian Thulesen Dahl (DF),  

 Pia Kjærsgaard (DF),  

 Aase D.
Madsen (DF) og Peter Skaarup (DF) Forslag til folketingsbeslutning om helbredstjek af udlændinge, der får opholds-  

 eller arbejdstilladelse  i Danmark Folketinget pålægger regeringen at etablere en  

 ordning, hvorefter udlændinge, der kommer fra lande uden for Norden, EU  

 og Nordamerika, og som får opholds- eller arbejdstilladelse i Danmark,  

 skal have foretaget en almindelig helbredsundersøgelse, hvori  

 indgår en hiv-test og en tuberkulosetest, der afdækker, om de  

 pågældende er smittet med hiv eller tuberkulose.
Bemærkninger til forslaget Forslagsstillerne er af den opfattelse, at  

 udlændinge, der får opholds- eller arbejdstilladelse her i  

 Danmark, skal have foretaget en almindelig helbredsundersøgelse.
Helbredsundersøgelsen skal blandt andet  

 afdække, om personen har symptomer på smitsomme sygdomme  

 såsom hiv og tuberkulose, og undersøgelsen skal foretages med  

 henblik på, at der hurtigt kan iværksættes et  

 behandlingsforløb, hvis personen lider af smitsomme sygdomme.
Det er  

 ikke forslagsstillernes hensigt at afskære nogen fra at få  

 opholdstilladelse, hvis helbredstjekket viser, at vedkommende lider af en  

 alvorlig sygdom.
Beslutningsforslaget er alene fremsat for at sikre, at de  

 pågældende kommer i behandling og undgår at smitte  

 andre.
 En del af de udlændinge, der hvert år rejser  

 til Danmark og får meddelt opholdstilladelse, enten i forbindelse med  

 asyl, familiesammenføring eller beskæftigelse, kommer fra lande  

 i den tredje verden, hvor sundhedssystemerne ikke har samme udbygning og  

 niveau som i Danmark.
I sagens natur kommer hovedparten af asylansøgerne  

 fra områder uden for Europa.
De kommer fra lande, der enten ikke har  

 veludbyggede sundhedssystemer, eller de kommer fra lande, hvor der slet ikke  

 findes sundhedssystemer, eller hvor disse er helt ødelagte af  

 krigshandlinger.
 I forbindelse med behandlingen af asylansøgninger  

 tilbydes i dag et medicinsk tjek i form af en omfattende udspørgning  

 om asylansøgerens helbredstilstand.
 Det er imidlertid forslagsstillernes opfattelse, at  

 helbredstjekket ikke blot skal være et tilbud, men  en automatisk  

 handling.
 Helbredstjekket skal ikke være et krav for personer  

 fra Norden, EU eller Nordamerika, idet forslagsstillerne antager, at  

 sundhedstilstanden i disse land har et niveau på linje med Danmarks, og  

 derfor skal personer fra disse lande ikke automatisk gennemgå et  

 helbredstjek.
 Derimod er det forslagsstillernes opfattelse, at personer  

 fra lande uden for Norden, EU og Nordamerika skal gennemgå et  

 helbredstjek i forbindelse med meddelelse af opholds- eller arbejdstilladelse  

 i Danmark.
Det skal rent praktisk foregå ved, at  

 Udlændingestyrelsen i forbindelse med meddelelse af opholdstilladelsen  

 giver besked om, at personen inden to måneder skal have foretaget et  

 helbredstjek hos sin læge.
Helbredstjekket skal blandt andet omfatte et  

 tjek for symptomer på tuberkulose og hiv.
Lægen udfylder en  

 helbredserklæring, som personen har fået tilsendt sammen med sin  

 opholdstilladelse, og indsender denne i udfyldt stand til  

 Udlændingestyrelsen.
Indsendes erklæringen ikke, giver  

 Udlændingestyrelsen meddelelse til personen om, at såfremt  

 personen ikke inden en angivet frist helbredstjekkes ved lægen,  

 trækkes opholdstilladelsen tilbage, og personen må derefter rejse  

 ud af Danmark, medmindre personen har opholdstilladelse efter  

 udlændingelovens §§ 7 og 8. På den måde har  

 Udlændingestyrelsen og dermed det danske samfund kontrol med, at  

 personer fra den tredje verden helbredstjekkes i forbindelse med ophold i  

 Danmark.
 For asylansøgere skal helbredstjekket foretages  

 umiddelbart efter, at vedkommende af Udlændingestyrelsen er registreret  

 som asylansøger efter udlændingelovens § 7. Asylansøgere,  

 der behandles efter åbenbart grundløs-proceduren eller efter  

 Dublin-konventionen, skal ikke være omfattet af ordningen om automatisk  

 helbredstjek.
 Personer, der meddeles visum af mere end tre  

 måneders varighed, skal ligeledes være omfattet af ordningen.
Antal årlige opholdstilladelser Udlændingestyrelsen giver hvert år  

 opholdstilladelser til et stort antal udlændinge, der kommer her til  

 landet i forskellige ærinder.
 Således gav Udlændingestyrelsen i 1999 29.245  

 opholdstilladelser, der fordeler sig med 4.443 i asylsager, 9.422 i  

 familiesammenføringstilladelser, 5.706 EF/EØS-opholdsbeviser,  

 3.074 af beskæftigelses- og erhvervsmæssige hensyn og 6.600 andre  

 tilladelsestyper.
Antal udlændinge i Danmark Af de 378.162 indvandrere og efterkommere, der pr. 1.  

 januar 2000 opholdt sig i Danmark, kommer de 275.591 fra tredjelande, det vil  

 sige uden for Norden, EU og Nordamerika.
Heraf kommer 91.271 fra typiske  

 indvandrerlande som Tyrkiet (48.773), Efterfølgende stater til det  

 tidligere Jugoslavien (17.176), Pakistan (17.509) og Marokko (7.813).
 Fra såkaldte flygtningelande kommer 111.890, som  

 fordeler sig med Afghanistan (3.275), Ethiopien (1.170), Irak (14.902), Iran  

 (12.980), Efterfølgestater til det tidligere Jugoslavien (22.703),  

 Libanon (19.011), Rumænien (1.934), Somalia (14.856), Sri Lanka  

 (9.515), statsløse (493) og Vietnam (11.051).
Tuberkulose I 1999 blev der i Danmark anmeldt i alt 537 tilfælde  

 af tuberkulose (tb) forårsaget af Mycobakterium tuberculosis: 164  

 tilfælde blandt danskere (31%) og 373 tilfælde blandt indvandrere  

 (69%). Til sammenligning var der 529 tilfælde i 1998, hvoraf de 35% var  

 danskere, og 65% var indvandrere.
Af smittede danskere var 103 mænd og 61 kvinder.  

 Antallet af tb-tilfælde blandt yngre danskere var faldende, men  

 uændret blandt ældre.
Medianalderen hos smittede danskere var 46  

 år for mænd og 61 år for kvinder, sammenlignet med  

 henholdsvis 48 år og 45 år i 1998.
Blandt 373 indvandrere var de 185 smittede fra Somalia,  

 svarende til halvdelen af alle indvandrere, der havde tuberkulose.
I  

 øvrigt kom 11% af de smittede indvandrere fra Pakistan, 14% fra det  

 øvrige Asien, 9% fra det tidligere Jugoslavien og 6% fra Afrika.  

 Grønlændere bosiddende i Danmark udgjorde 3%.
For 13 af de 537 tuberkulosepatienter var det oplyst, at  

 de var hiv-positive. 6 af disse var danskere, og syv var indvandrere. 25  

 patienter var alkoholikere, narkomaner og/eller hjemløse, heraf var 22  

 danskere.
Af disse var 21 mænd i alderen 28 til 53 år,  

 medianalder 45 år.
Smittekilder Der var en kendt smittekilde blandt den nærmeste  

 familie eller bekendtskabskreds for 28% af danskere og 20% af indvandrere.
De  

 fleste danskere (97%) mentes smittet i Danmark, mens hovedparten af  

 indvandrere var smittet i udlandet, typisk i deres oprindelsesland.
I alt 26  

 indvandrere (7%) mentes dog smittet i Danmark.
I alt 34 personer blev anmeldt  

 med recidiv, 19 danskere (12%) og 15 indvandrere (4%). I 25 tilfælde  

 var der tale om recidiv af lunge-tb.
Hiv Hvor hiv - Human Immunodeficiency Virus - der  

 forårsager aids, gennem flere år har været under kontrol i  

 Danmark og den vestlige verden, ser det anderledes ud i andre dele af  

 verden.
På verdensplan skønnes antallet af  

 hiv-inficerede at ligge på 36 millioner mennesker, men langt  

 hovedparten lever på det afrikanske kontinent.
I Afrika, syd for  

 Sahara, er flere end 25 millioner mennesker smittet med hiv, tallet stiger  

 dag for dag, og spredningen er i disse lande, med få undtagelser, helt  

 ude af kontrol.
Imidlertid er antallet af hiv-smittede eksploderet i  

 Rusland og resten af Østeuropa, hvor der menes at være 700.000  

 smittede, fortrinsvis narkomaner og prostituerede.
I 1999 skulle alene  

 250.000 være blevet smittet.
Det danske rådgivningscenter for  

 prostituerede mener, at der er ca. 2.000 udenlandske prostituerede i Danmark,  

 og at grupperne fra Østeuropa vokser.
Blandt disse kan der være  

 risiko for hiv-smittede.
 Selv om Danmark har meget god kontrol med hiv og aids, har  

 2.285 danskere alligevel gennem årene fået stillet diagnosen  

 aids. 1.818 er døde, heraf 38 i 1999.
 Der skønnes at være mellem 3.500 og 4.000  

 hiv-smittede i Danmark, men kun mellem 2.500 og 3.000 har kontakt til  

 sundhedsvæsenet. 120 danskere blev konstateret hiv-positive i  

 første halvdel af år 2000. Tallet for 1999 var 282  

 hiv-positive.
Skriftlig fremsættelse Birthe Skaarup (DF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om helbredstjek af  

 udlændinge, der får opholds- eller arbejdstilladelse  i  

 Danmark.
(Beslutningsforslag nr.
B 70).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
