Bekendtgørelse  

 af  

 overenskomst af 17. december 2001 med Norge angående behandling af  

 erstatningskrav for skade på fiskeredskaber Den 17. december 2001 undertegnedes i København en  

 overenskomst mellem Danmark og Norge angående behandling af  

 erstatningskrav for skade på fiskeredskaber.
 Overenskomsten har følgende ordlyd:
OVERENSKOMST MELLEM DANMARK OG NORGE ANGÅENDE  

 BEHANDLING AF ERSTATNINGSKRAV FOR SKADE PÅ FISKEREDSKABER Kongeriget Danmark og Kongeriget Norge, som ønsker  

 at tilvejebringe en ordning til behandling af krav fremsat af de to parters  

 fiskere i anledning af skade på fiskeredskaber, er blevet enige om  

 følgende:
Artikel 1 Aftalen gælder for skade på fiskeredskaber,  

 hvor skadelidte eller påstået skadevolder er hjemmehørende  

 enten i Danmark, herunder Færøerne og Grønland, eller i  

 Norge.
Artikel 2 Til at behandle krav om erstatning for skade på  

 fiskeredskaber oprettes et nævn.
Nævnet består af to medlemmer.
Danske,  

 herunder færøske og grønlandske, myndigheder udpeger hver  

 sit medlem af nævnet, dog således at medlemmet fra Danmark,  

 Færøerne eller Grønland deltager i nævnet alt  

 efter, hvor pågældende skadevolder eller skadelidte er  

 hjemmehørende.
Det norske medlem deltager altid i nævnets  

 møder.
De kontraherende parter meddeler hinanden navnene på de  

 personer, som udpeges til at deltage i nævnet.
 Hvert medlem kan udpege en teknisk ekspert uden stemmeret,  

 når dette findes nødvendigt.
Artikel 3 Krav om erstatning, som fremsættes af en dansk,  

 herunder færøsk og grønlandsk, ejer af et  

 fiskerfartøj eller fiskeredskaber, indsendes sammen med de  

 nødvendige dokumenter til henholdsvis det danske, færøske  

 eller grønlandske medlem af nævnet.
Krav om erstatning, som  

 fremsættes af en norsk ejer af et fiskerfartøj eller  

 fiskeredskaber, sendes sammen med de nødvendige dokumenter til det  

 norske medlem af nævnet.
 Skadelidte skal fremlægge alle relevante oplysninger  

 sammen med en personlig fremstilling af de nærmere omstændigheder  

 i forbindelse med hændelsen.
Det nævnsmedlem, som har modtaget krav om  

 erstatning, skal så snart som muligt sende dette med alle bilag til det  

 andet medlem af nævnet.
Hvis dette nævnsmedlem anser det for  

 formålstjenligt at få suppleret det modtagne materiale, skal han  

 henvende sig til skadelidte eller de kompetente stedlige myndigheder for  

 nærmere oplysninger.
Artikel 4 Når nævnet har modtaget kravet om erstatning,  

 skal det uden ophold sætte sig i direkte forbindelse med den  

 påståede skadevolder, og hvis nødvendigt med den  

 skadelidte, og anmode om at få tilsendt dokumenter og materiale  

 vedrørende hændelsen, og gennemgå sagen.
Om  

 nødvendigt skal nævnet også indhente oplysninger og  

 relevante dokumenter hos de kompetente stedlige myndigheder.
Skadevolderen  

 indsender detaljerede oplysninger om sagen med fotokopier eller afskrifter af  

 logbøger og andre dokumenter af betydning for sagen.
Der skal  

 medfølge en detaljeret kortskitse hvorpå er indtegnet den  

 påståede skadevolders placeringer af fiskeredskaber eller  

 trawlerkurs med oplysninger om positioner, klokkeslæt, dybde og  

 længde af redskaber eller trawltræk m.v.
Artikel 5 Alle oplysninger i sagen skal omgående sendes til  

 medlemmerne.
Når tilstrækkelige oplysninger foreligger, afholder  

 nævnet møde og vurderer sagen og udarbejder en rapport.  

 Rapporten skal indeholde nævnets vurderinger af erstatningskravets  

 størrelse, skyldsspørgsmålet og anbefaling af hvem, der  

 skal betale erstatning og erstatningens størrelse.
 I erstatningsbeløbet kan nævnet foruden  

 redskabstabet også medtage erstatning for fangst- og tidstab.
 Såfremt nævnet ikke kommer frem til en  

 enstemmig anbefaling, skal dette anføres i rapporten med en  

 udførlig fremstilling af hvert nævnsmedlems syn.
Artikel 6 Nævnet fremsender sin rapport til skadelidte og  

 skadevolder samt til de to regeringer.
Artikel 7 Skadevolder indsender så snart som muligt og senest  

 inden fire måneder efter modtagelsen af underretning fra nævnet  

 om erstatningskravet de oplysninger, som er nævnt i artikel 4.
 Efter at tilstrækkelige oplysninger foreligger, skal  

 nævnet inden 60 dage udarbejde en rapport som nævnt i artikel  

 5.
 Den erstatning, som nævnet anbefaler, skal  

 overføres til skadelidte af forsikringsselskabet eller af skadevolder,  

 dersom fartøjet ikke er forsikret, inden fem måneder efter at  

 nævnets rapport er modtaget og accepteret.
 Når skadelidte er norsk fisker, skal erstatningen  

 betales gennem Fiskeridirektoratet i Bergen.
Artikel 8 De kontraherende parter skal søge at opnå, at  

 ejere af fiskerfartøjer og fiskeredskaber bliver gjort bekendt med den  

 ordning, som er bragt i stand ved denne overenskomst, og at de benytter sig  

 af denne ordning og efterkommer nævnets anbefalinger.
 Bestemmelserne i denne overenskomst berører ikke  

 parternes ret til at forfølge deres krav ved sædvanlig  

 rettergang.
Artikel 9 De kontraherende parter skal sørge for, at der ikke  

 lægges nogen hindringer i vejen for en hurtig overførsel af  

 beløb, som er ydet som erstatning for skade på  

 fiskeredskaber.
Artikel 10 Denne overenskomst træder i kraft ved  

 undertegnelsen.
 Samtidig ophæves Overenskomst mellem Kongeriget  

 Danmark og Kongeriget Norge angående behandling af erstatningskrav for  

 skade på fiskeredskaber, undertegnet i København den 14. januar  

 1952.
 Denne overenskomst gælder indtil en måned fra  

 den dag, den opsiges af en af de kontraherende parter.
 Udfærdiget i København, den 17. december 2001  

 in duplo på dansk og norsk, idet begge tekster er  

 ligeværdige.
For Kongeriget For Kongeriget Danmarks regering Norges regering Friis Arne Petersen Dagfinn Stenseth Overenskomsten trådte i medfør af artikel 10  

 i kraft ved undertegnelsen den 17. december 2001. Samtidig ophævedes  

 overenskomst af 14. januar 1952 med Norge angående behandlingen af  

 erstatningskrav for skader på fiskeredskaber, jf. bkg. nr. 17 af 30.  

 april 1952, Lovtidende C.
