Skriftlig fremsættelse (6. november  

 2002) Økonomi- og erhvervsministeren Herved tillader jeg mig for Folketinget at  

 fremsætte:
Forslag til lov om fremme af privat  

 udlejningsbyggeri (Lovforslag nr.
L 57).
Regeringen vil styrke vækst, velfærd og  

 fornyelse.
Det gælder også på boligområdet.
Det er  

 regeringens mål at få styrket det danske boligmarked.
Regeringen  

 har derfor med sit udspil "Vækst og fornyelse på  

 boligmarkedet" fra den 26. august 2002 og med aftalen af 15. oktober  

 2002 med S, DF, RV og KRF om flere og bedre boliger igangsat en samlet  

 boligpolitisk indsats, der skal bidrage til at tilvejebringe en bedre balance  

 på boligmarkedet.
Der er enighed om en flerårig indsats for at  

 skaffe flere boliger til unge, flere boliger til handicappede, flere private  

 udlejningsboliger og flere almene boliger, herunder ældreboliger.
Det  

 er målet, at der i de kommende 5 år påbegyndes over 20.000  

 nye boliger årligt.
Lovforslaget fremsættes samtidig med  

 skatteministerens forslag til lov om ændring af ligningsloven og lov om  

 beskatning af visse pensionskapitaler m.v.
Formålet med forslagene er  

 at skabe økonomiske incitamenter for pensionsinstitutter og  

 selskabsskattepligtige investorer til at opføre private  

 udlejningsboliger og forbedre mulighederne for at indrette nye tagboliger i  

 eksisterende beboelsesejendomme.
Der fastsættes en årlig investeringsramme  

 på 1,0 mia. kr. i hvert af finansårene 2003-2007, inden for  

 hvilken såvel livsforsikringsselskaber og pensionskasser som  

 selskabsskattepligtige investorer kan opnå ret til at foretage  

 skattemæssigt fradrag for hele anskaffelsessummen.
For at  

 målrette støtten mod boliger, hvis anskaffelsespris  

 muliggør, at de kan lejes ud til en leje, der kan betales af den  

 bredere del af befolkningen, foreslås et maksimum for  

 anskaffelsessummen for boliger, der kan indgå i ordningen.
Da der  

 geografisk er betydelige forskelle på grund- og byggeudgifter i de  

 forskellige dele af landet, foreslås det, at den maksimale  

 anskaffelsessum sammensættes af en maksimal grundpris pr. m²  

 bruttoetageareal og et maksimum for den resterende del af anskaffelsessummen  

 pr. m² bruttoetageareal.
Endvidere fastsættes et maksimum for den  

 samlede anskaffelsessum for den enkelte lejlighed.
Landet inddeles i 4  

 grupper på baggrund af grund- og byggeomkostninger i de enkelte  

 områder.
Den maksimale grundpris pr. m² bruttoetageareal varierer  

 mellem 3.500 kr. i hovedstadsregionen og 2.500 kr. i de mindre kommuner i  

 provinsen, mens den maksimale anskaffelsessum ekskl. grundprisen pr. m²  

 bruttoetageareal varierer mellem 13.500 kr. og 10.500 kr.
De maksimale  

 anskaffelsessummer pr. lejlighed varierer mellem 1,8 mill. kr. og 1,38 mill.  

 kr.
Det enkelte byggeri skal indeholde mindst 15 lejligheder, som varigt skal  

 udlejes til helårsbeboelse.
Eventuelle forbedringer må ikke  

 medføre forhøjelse af lejen i de første 10 år,  

 medmindre lejen kræves forhøjet som følge af  

 forbedringer, der er påbudt efter anden lov, der er trådt i kraft  

 efter ibrugtagningen.
Livsforsikringsselskaber og pensionskasser får  

 adgang til at opføre nybyggeri med videresalg for øje,  

 når mindst halvdelen af de opførte boliger varigt udlejes til  

 helårsbeboelse.
Det er en betingelse, at der opnås andel i  

 investeringsrammen til den del af byggeriet, der udlejes.
Der indføres fri husleje ved indretning af  

 tagboliger i private udlejningsejendomme.
Beslutningsproceduren i forbindelse  

 med indretning af tagetager i ejerlejlighedsejendomme lettes, således  

 at beslutninger herom kan træffes på ejerforeningens  

 generalforsamling med et flertal på 2/3.
 Det skønnes, at der vil kunne opføres 7-800  

 udlejningsboliger årligt i 5 års-perioden, og at der vil blive  

 nyindrettet omkring 500 tagboliger årligt, svarende til en samlet  

 årlig tilvækst på omkring 1.250 boliger.
 De skatteprovenumæssige konsekvenser af den  

 foreslåede fradragsret fremgår af skatteministerens forslag.
For så vidt angår de økonomiske og  

 administrative konsekvenser for det offentlige, medfører forslaget  

 administrative merudgifter for staten på 3,7 mill. kr. i 2003 og 0,7  

 mill. kr. årligt i 2004-2006 og en administrativ merbelastning svarende  

 til 1 årsværk.
Forslaget skønnes ikke at have  

 nævneværdige administrative konsekvenser for kommunerne.
De  

 kommunaløkonomiske konsekvenser skal forhandles med de kommunale  

 parter.
Forslaget vil bedre rentabiliteten af investeringer i nyt  

 udlejningsbyggeri og øge omsætningen i byggebranchen, men vil  

 ikke i øvrigt have økonomiske og administrative konsekvenser  

 for erhvervslivet.
Forslaget har ikke miljømæssige konsekvenser,  

 ligesom forslaget ikke indeholder EU-retlige aspekter.
 Det foreslås, at loven træder i kraft 1.  

 januar 2003.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
