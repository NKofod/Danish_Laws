Offererstatningslovens § 1, nævnets stillingtagen til, om skaden skyldes en straffelovsovertrædelse, nævnets j.nr. 12-520-21963 Ansøger, en 16-årig pige, lå i et solarium i et solcenter, da der udbrød brand.
Hun fik i den forbindelse 2. gradforbrændinger på begge arme og inhalationsskade som følge af røgudviklingen. Årsagen til branden var, at skadevolder skoddede en cigaret i et stykke papir og kastede papiret ned i en papirkurv i solariet.
Skadevolder fik i den forbindelse et bødeforlæg efter beredskabslovens § 71 på 3.000 kr., idet hun havde undladt at udvise tilbørlig forsigtighed med ild, lys, tændstikker mv.
Nævnet fandt, at forholdet var omfattet af offererstatningsloven, idet skadevolder måtte anses for at have overtrådt straffelovens § 249 (uagtsom legemsbeskadigelse). Der blev i den forbindelse lagt vægt på, at ansøger blev påført betydelig skade.
Hun var således i livsfare og var efterfølgende sygemeldt i 9 måneder.
Videre blev lagt vægt på, at skadevolder havde handlet groft uagtsomt ved at forsøge at slukke cigaretten med et papir og efterfølgende kaste papiret ned i en papirkurv, der i forvejen var fyldt med papir.
