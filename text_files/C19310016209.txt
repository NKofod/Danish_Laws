 Cirkulære til samtlige Amtmænd.
For at tilvejebringe større Ensartethed og Overskuelighed i de for de  

 danske Havne gældende Ordensreglementer og dermed lette disses Benyttelse har  

 Ministeriet for offentlige Arbejder efter stedfundne Forhandlinger med  

 Justitsministeriet, Marineministeriet og Søfartsministeriet udarbejdet det i  

 nogle Eksemplarer hosfølgende Standardreglement for Overholdelse af Orden  

 m.v. i (ved) danske Havne (Broer),(* 1) hvori de herfra under 25. Maj 1924  

 udfærdigede Standardbestemmelser for Losning og Ladning m.m. af brandfarlige  

 Vædsker er optaget.
Det tilføjes, at Sammenslutningen af danske Havne har  

 tiltraadt Standardreglementet, og at man ved Udfærdigelse for Fremtiden af  

 nye Ordensreglementer samt ved Ændring i bestaaende Reglementer maa anse det  

 for rettest, at Standardreglementets Bestemmelser i videst muligt Omfang  

 gøres gældende for vedkommende Havn (Bro).
Herefter vil der i selve Ordensreglementerne foruden en Bestemmelse om  

 Havnens, Redens og de til Havnen hørende Løbs Omraade kun kræves en  

 Henvisning til Standardreglementets Bestemmelser og til de i Bekendtgørelse  

 af 29. Juli 1927 fra Ministeriet for Industri, Handel og Søfart indeholdte  

 Regler for Sejlads i indre dansk Farvand, jfr.
Cirkulære herfra af 25.  

 Oktober s.
A., samt eventuelt en nærmere Angivelse af saadanne Undtagelser  

 fra eller Tilføjelser til disse Ordens- og Sejladsbestemmelser, der maatte  

 være en Følge af de særlige Forhold ved den paagældende Havn (Bro).
Til nærmere Vejledning ved Indsendelse af Forslag fra en Havn til  

 Ordensreglement vedlægges nogle Skemaer. (* 1) Standardreglementet tænkes indrykket i »Den danske Havnelods«  

 hvor Skibsførerne vil kunne gøre sig bekendt med dets Indhold.
 Foranstaaende skal man tjenstlig bede D'Herrer Amtmænd om at bringe til de  

 paagældende Byraads samt Havne- og Brobestyrelsers Kendskab og anmode dem om  

 hertil at indsende Forslag til nye Ordensreglementer overensstemmende hermed,  

 idet de paagældendes Opmærksomhed samtidig henledes paa, at det i alle de  

 Tilfælde, hvor Standardreglementet (se navnlig §§ 12, 17, 20, 30 og 48) giver  

 Havneopsynet særlig Beføjelse til at træffe Foranstaltninger med Hensyn til  

 brandtekniske Forhold indenfor Havnens Omraade, paahviler Opsynet forinden at  

 indhente Brandvæsenets Bestemmelse om, hvilke Foranstaltninger der vil være  

 at træffe.
 Ministeriet for offentlige Arbejder, den  

 19. November 1931.
J.
Friis-Skotte.
F.
H.
V.
Bentsen.
Standardreglement for OVERHOLDELSE AF ORDEN M.V.
I (VED)  

 DANSKE HAVNE (BROER) Bilag til cirkulære af 19. november 1931 fra ministeriet for offentlige arbejder Optrykt med de i cirkulærer af 29. september 1938 og 25. september 1962 anførte ændringer indredigeret INDHOLDSFORTEGNELSE I.
Opankring på reden.
 § 1.  Ankerliggere til hinder for passagen til havnen  

 (broen).
 § 2.  Tilsyn om bord.
 § 3.  Trosser og varp.
 § 4.  Ansvar, såfremt reglerne ikke følges.
II.
Indsejling, anmeldelse og fortøjning.
 § 5.  Indsejling.
 § 6.  Opankring i havnen (ved broen) eller i  

 svajebassinet.
 § 7.  Fart.
§ 8.  a.
Anmeldelse i almindelighed. b.
Anmeldelse af  

 brandfarlig eller eksplosiv ladning.
 § 9.  Liggeplads.
 § 10.  Fortøjning.
 § 11.  Bestemmelser med hensyn til ræer og bomme,  

 sidefartøjer, spildedamprør, røring af maskine, støj, larm og røg.
 § 12.  Ild og lys om bord.
 § 13.  Brandfaresignal.
III.
Losning og ladning.
A.
Almindelige bestemmelser:
 § 14.  Arbejdstiden i havnen.
 § 15.  Anvisning af losseplads.
B.
Bestemmelser for losning og ladning m. m. af brandfarlige  

 vædsker.
§ 16.  Klassificering af vædskerne.
Forskrifter for  

 fareklasse I og II:
§ 17.  a.
Almindelige regler for losning og ladning.  

 Belysning og opvarmning. b.
Sikkerhedsforanstaltninger.
 § 18.  Dunke og tønder.
 § 19.  Losning og ladning af større partier.
§ 20.  Særlige regler for tankskibe.
Forskrifter for  

 fareklasse III:
 § 21.  Sikkerhedsforanstaltninger og brandfaresignal.  

 Særlige bestemmelser:
 § 22.  Oliespild m. m.
 § 23.  Skibets egen beholdning af brandfarlige  

 vædsker.
C.
Bestemmelser for losning og ladning af eksplosive stoffer.
 § 24.  Losning og ladning af eksplosive stoffer.
 § 25.  Losning og ladning af mindre mængder.
 § 25.  Losning og ladning af større mængder.
 § 27.  Losning og ladning af kalciumkarbid.
D.
Fællesbestemmelser for brandfarlige vædsker og brandfarlige og  

 eksplosive stoffer.
 § 28.  Særlige sikkerhedsforanstaltninger.
 § 29.  Dispensation for små ladninger.
 § 30.  Jernbanevogne med brandfarlige og eksplosive  

 stoffer.
 § 31.  Betaling for påbudte sikkerhedsforanstaltninger  

 og brandvagt.
 § 32.  Orlogsfartøjer.
E.
Losning af ballast.
§ 33.  Ballast.
Foranstaltninger til forhindring af  

 spild i vandet af kul, kalk, kridt og deslige.
IV.
Skibesreparation, optagning m.v.
 § 34.  Bygning og reparation af skibe.
 § 35.  Fartøjer, der ikke er i fart.
 § 36.  Skibes oplægning.
 § 37.  Hyttefade.
 § 38.  Trælast og tømmer.
 § 39.  Fartøjer, der strander eller synker.
 § 40.  Vrag.
V.
Havnepladsens benyttelse m.v.
 § 41.  Almindelige bestemmelser.
 § 42.  Udlosset ballast.
 § 43.  Kulharpning, fjernelse af spild.
 § 44.  Lossegrejer.
VI.
Benyttelse af havnens (broens) redskaber.
 § 45.  Havnens redskaber.
VII.
Forskellige ordensbestemmelser.
 § 46.  Pligt til at gøre sig bekendt med reglementet.
 § 47.  Havneopsynets anvisninger skal følges.
 § 48.  Skydning, afbrænding af fyrværkeri, fiskeri,  

 opfiskning af kul, sten etc., opgravning af sand.
 § 49.  Udkastning (tab) af genstande i havnen.
 § 50.  Bjerget gods.
 § 51.  Badning.
VIII.
Havneopsyn og skadeserstatning.
 § 52.  Havneopsynets pligter.
 § 53.  Opsætsighed mod havneopsynet, Overtrædelse af  

 reglementet, og om modtagelse af pålæg fra havneopsynet, hvis skibsføreren  

 ikke er om bord, eller hele besætningen har forladt skibet.
 § 54.  Ansvar for skade på havneværker eller havnens  

 (broens) ejendele.
 § 55.  Attest for berigtigelse af afgifter, forinden  

 klarering kan ske.
IX.
Straffebestemmelser.
 § 56.  Straffen for overtrædelse af reglementet,  

 sagernes behandling.
 § 57.  Bøder tilfalder havnekassen.
I.
Opankring på reden.
§ 1 Ankerliggere til hinder for passagen til havnen (broen).
 Ethvert fartøj (herunder joller og både), der ligger for anker på reden  

 eller i farvandet foran havnen (broen), kan af havneopsynet (hvorved her og i  

 det følgende forstås havnemesteren (havnefogden) og det ham undergivne  

 personale) forlanges fjernet, når det efter opsynets skøn ligger til hinder  

 for passagen til og fra havnen (broen). Vægrer vedkommende sig ved at flytte  

 fartøjet, eller foretages flytningen ikke inden en af havneopsynet fastsat  

 frist, er dette berettiget til for vedkommendes regning at foranledige  

 flytningen foretaget.
§ 2 Tilsyn om bord.
Intet fartøj må ligge opankret på reden eller i farvandet foran havnen  

 (broen), uden at der holdes et efter havneopsynets skøn efter fartøjets  

 størrelse passende mandskab om bord.
Fartøjer, der ligger til ankers i havn,  

 på red eller i befærdet farvand ud for havn fra solopgang til solnedgang,  

 skal have hejst en sort kugle (0,61 m i diameter) forude på det sted, hvor  

 den er bedst synlig.
§ 3 Trosser og varp.
 Intet fartøj må uden særlig tilladelse fra havneopsynet ligge med varp  

 ude, og farvandet må ej heller spærres af trosser.
§ 4 Ankrer noget fartøj uden bydende nødvendighed på en måde, der strider mod  

 disse bestemmelser, bærer det selv det fulde ansvar for mulige følger heraf.
II.
Indsejling, anmeldelse og fortøjning.
§ 5 Indsejling, opankring og fart.
 Før et fartøj går ind i havnen (til broen), skal nationalflaget være hejst  

 og ankrene være klare til at falde.
§ 6 Opankring i havnen (ved broen) må ikke uden bydende nødvendighed ske uden  

 efter særlig hos havneopsynet indhentet tilladelse, og opankring i  

 svajebassiner er forbudt.
§ 7 Damp- og motorskibe må kun sejle ind i (til) eller ud af (fra) havnen  

 (broen) med langsom fart.
For passage af uddybningsfartøjer, flydekraner,  

 flåder etc. gælder de af ministeriet for handel, industri og søfart fastsatte  

 bestemmelser.
§ 8 Anmeldelse i almindelighed.
a.
Før et til havnen (broen) ankommende fartøj kan få anlægsplads, må  

 vedkommende fartøjs fører eller mægler henvende sig til havneopsynet.  

 Anmelderen af fartøjet skal på forlangende fremvise skibspapirerne, ligesom  

 han er pligtig at give alle ønskede oplysninger om skib og ladning.  

 Havneopsynet anviser derefter fartøjet plads.
 Anmeldelse af brandfarlig eller eksplosiv ladning.
b.
Intet fartøj, som har brandfarlige vædsker som last, og som fører mere  

 end 10 hektoliter vædsker af fareklasse I eller 40 hektoliter vædsker af  

 fareklasse II eller 100 hektoliter vædsker af fareklasse III (angående  

 klassificering se § 16), eller hvis ladning indeholder krudt, dynamit,  

 skydebomuld, nitroglycerin, ladte patroner eller lignende eksplosive stoffer,  

 eller brandfarlige stoffer som kalciumkarbid etc., må indgå i havnen (til  

 broen), forinden der til havneopsynet er sket anmeldelse om ladningens  

 indhold og mængde samt måden, hvorpå den er emballeret.
§ 9 Liggeplads.
Anvisning af anlægsplads sker som regel efter den rækkefølge, hvori  

 skibene ankommer til havnen (broen), herfra dog undtaget damp- og motorskibe  

 i rutefart med fast anlægsplads.
Fra den anviste liggeplads må der ikke  

 forhales til noget andet sted i havnen (ved broen) uden havneopsynets  

 tilladelse, men føreren er pligtig at udføre en sådan forhaling efter  

 havneopsynets anvisning, når dette skønner det fornødent.
Efterkommes et i  

 denne henseende givet påbud ikke, kan havneopsynet lade fartøjet flytte på  

 dettes regning og risiko.
Enhver herved forårsaget udgift til tovværk,  

 mandskab og lign. bæres af fartøjet, ligesom eventuelle beskadigelser, som  

 skibet måtte lide ved forhalingen, ikke kan fordres erstattet.
Når et fartøj  

 har fået anvist liggeplads, kan det ikke senere fordre ny liggeplads anvist,  

 medmindre særlige forhold gør sig gældende.
 Fiskerfartøjer, joller og både må kun lægge til i havnen (ved broen) på de  

 for dem bestemte anlægspladser, medmindre særlig tilladelse er givet af  

 havneopsynet.
§ 10 Fortøjning.
Intet fartøj må gøres fast ved bolværker, broer eller friholderværker, men  

 kun ved de dertil anbragte fortøjningsredskaber.
Fortøjningerne skal være  

 anbragt på en sådan måde, at de ikke mere end fornødent hindrer passagen på  

 kajerne, og hvis kættinger benyttes, skal disse være forsynede med klædning  

 på de steder, hvor de hviler på pæle eller bolværker.
Alle fartøjer, som  

 ligger umiddelbart ved en kajindfatning, skal være forsynet med friholdere.  

 (Angående fortøjning af skibe med brandfarlig ladning henvises til § 13, 2.  

 stk.). I broer og bolværker, friholderlister eller friholderpæle må ikke  

 hugges med hager.
Farvandet i havnen (foran broen) må ikke spærres med  

 trosser eller kættinger uden havneopsynets tilladelse, og når det forlanges,  

 skal de slækkes for andre fartøjer.
 Bliver det nødvendigt, at flere fartøjer ligger ved siden af hverandre,  

 skal de, som ligger bolværket nærmest, finde sig i, at mandskab fra de uden  

 for liggende fartøjer stedse har fri og uhindret gang over de førstnævntes  

 dæk, som om natten skal belyses med lanterner.
§ 11 Ræer, bomme, røring af maskine, larm, røg, m.m.
 På skibe, der ligger i havnen (ved broen), skal ræerne være kajede eller  

 brasede langskibs, ankrene indlagt på dækket, sidefartøjer indsat på dækket  

 eller indsvungne og - om havneopsynet forlanger det - klyverbomme og alle  

 løse udliggere indriggede.
Ethvert i havnen (ved broen) indkommende eller henliggende fartøj skal om  

 fornødent have alle udløbsåbninger i skibssiden forsynede med forsvarlige  

 forhæng, der forhindrer udløbende vand, olie m. m. i at strømme ud over andre  

 fartøjer eller kajer.
Spildedamprør skal indrettes således med slanger eller  

 kasser, at dampen ikke generer andre fartøjer eller trafikken på kajen.
På  

 fortøjningstrosser fra fartøjer, der formodes at have rotter om bord, skal  

 anbringes de i så tilfælde fornødne blikskærme.
 Damp- eller motorskibe må ikke røre deres maskiner med en sådan kraft, at  

 kajindfatninger eller fortøjningsredskaber beskadiges, at andre skibes,  

 prammes, lægteres, hyttefades, eller flåders fortøjninger derved ødelægges,  

 eller at forbipasserende fartøjer ved skrue- eller hjulvandet udsættes for at  

 miste styret.
 Før maskinen røres, skal agterskibet på havneopsynets forlangende hales ud  

 fra kajen.
 Rustbankning, skrabning af skibet, afprøvning af motorer eller lign.,  

 hvorved der frembringes støj, der kan medføre ulemper for losning, eller  

 andet arbejde, må ikke finde sted uden havneopsynets samtykke.
 Ej heller må skibe, så længe de henligger i havnen (ved broen) uden at  

 have kastet deres fortøjninger los, uden nødvendighed gøre brug af sirene  

 eller dampfløjte.
 Intet fartøj må under ophold eller sejlads i havnen (ved broen) udvikle en  

 sådan røg, at den er til ulempe for de omkringboende eller for færdselen i og  

 ved havnen (broen).
 Al opfyring såvel for afgang, som forinden der gives fuld hastighed,  

 ligesom påfyring i sin almindelighed under hoved- og hjælpekedlerne skal  

 derfor foretages jævnt og være således afpasset efter det benyttede brændsel  

 og kedlernes konstruktion at der ikke dannes vedvarende stærk røg.
§ 12 Ild og lys om bord.
 Havneopsynet har ret til at fordre brugen af ild og lys ombord begrænset  

 under særlige omstændigheder, navnlig når det findes påkrævet af hensyn til  

 ladningens beskaffenhed (jfr. i øvrigt § 17 a.).
 Ild anbragt uden for maskine, kahyt, kabys og lukaf på fartøjer, pramme,  

 flåder eller lign. må ikke haves uden særlig dertil fra havneopsynet  

 indhentet tilladelse.
 Tjære, beg, fernis, olie og andre let antændelige genstande må under ingen  

 omstændigheder koges om bord, og i land kun på det af havneopsynet efter  

 samråd med brandvæsenet anviste sted.
 Ej heller må maling afbrændes eller lignende arbejder foretages i større  

 udstrækning uden tilladelse fra havneopsynet, der, såfremt det skønner det  

 nødvendigt, kan forlange brandvagt sat om bord.
§ 13 Brandfaresignal.
 Ethvert fartøj, som indkommer til havnen (broen) eller befinder sig i  

 denne (ved denne) med ladning af brandfarlige vædsker af fareklasse I  

 og/eller fareklasse II eller med ladning af eksplosive stoffer, skal inden  

 for havnens (broens) vandområde på fortoppen eller, hvis fartøjet ingen mast  

 har, på en særskilt i dette øjemed rejst stang af mindst 3 m højde føre fra  

 solopgang til solnedgang det i det internationale signalsystem med bogstavet  

 »B« betegnede flag (»krudtflaget«) og om natten en  

 lanterne, visende rødt lys, og vedblive dermed, så længe fartøjet indeholder  

 brandfarlige vædsker eller eksplosive stoffer som ladning, eller sålænge  

 lastrummene efter udlosningen ikke er ventileret på en efter havneopsynets  

 skøn betryggende måde.
Fartøjet skal, så længe det fører brandfaresignal, til enhver tid være  

 klar til at kaste los og rede til øjeblikkelig afsejling.
Såfremt fartøjet  

 ikke har den dertil fornødne drivkraft, kan havneopsynet forlange, at der  

 haves en efter dets skøn tilstrækkelig driftssikker damp- eller motorbåd  

 liggende klar til øjeblikkelig udbugsering af fartøjet.
Der skal derfor altid  

 være det til fartøjets og den eventuelle slæbebåds manøvrering og maskinernes  

 betjening fornødne mandskab til stede.
Fortøjningerne, hvormed fartøjer med  

 ladninger af brandfarlige vædsker af fareklasse I og II holdes til  

 anlægspladsen, skal være af tovværk, medens slæbetrossen skal være af ikke  

 brændbart materiale.
Havneopsynet skal godkende bugserbådens beliggenhed.
III.
Losning og ladning.
A.
Almindelige bestemmelser.
§ 14 Arbejdstiden i havnen.
Uden særlig tilladelse må der ikke losses eller lades eller udføres noget  

 arbejde i havnen eller på dennes terræn fra 1/2 time efter solnedgang til 1/2  

 time før solopgang.
På søn- og helligdage må sådant kun ske i  

 overenastemmelse med helligdagslovgivningens forskrifter.
§ 15 Anvisning af losseplads.
Efterhånden, som der bliver plads ledig, vil fartøjerne på forlangende få  

 anvist losse- eller ladeplads i den orden, hvori de ankommer og anmeldes på  

 havnekontoret.
For fartøjer, som er i regelmæssig passager- eller fragtfart,  

 er havneopsynet dog berettiget til at holde losse- eller ladeplads åben en  

 passende tid, før de ifølge fartplanen kan ventes at ankomme.
 Skibe, som skal indlade eller udlosse varer, har fortrinsvis ret til lade  

 eller losseplads fremfor skibe, som skal indlade eller udlosse ballast.
 Når et fartøj har fået anvist en plads til losning eller ladning, skal det  

 senest efter 24 timers forløb påbegynde dette arbejde og derefter, for så  

 vidt vejret tillader det, inden for almindelig arbejdstid (jfr. § 14)  

 uafbrudt fortsætte samme, da fartøjet i modsat fald af havneopsynet kan  

 forlanges halet bort for at give plads for andre.
 Selv om arbejdet er begyndt i rette tid og uafbrudt fortsat, skal fartøjet  

 dog, når havneopsynet finder det fornødent, hales bort til et andet sted, men  

 har da fortrinsvis ret til at forlange et sådant anvist, hvor losningen eller  

 ladningen kan fortsættes.
Dampskibe har kun ret til at anvende 1 arbejdsdag for hver 150 reg. tons,  

 sejlskibe kun 1 dag for hver 30 reg. tons.
Såfremt et fartøj ikke derefter er  

 færdigt med at losse eller lade, må det, når sådant forlanges, for andre  

 fartøjers skyld vige den det indrømmede losse- eller ladeplads.
Udlossede  

 fartøjer, som ikke straks skal lade igen, kan af havneopsynet beordres halet  

 bort fra kajen.
 Bliver det nødvendigt, at flere fartøjer ligger ved siden af hverandre.  

 skal de, som ligger bolværket nærmest, finde sig i, at der over deres dæk på  

 planker lossse eller lades fra eller til de uden for liggende fartøjer.
B.
Bestemmelser for losning og ladning m. m. af brandfarlige  

 vædsker.
§ 16 Klassificering af brandfarlige vædsker.
 De brandfarlige vædsker, for hvilke de i nedenstående bestemmelser givne  

 regler kommer til anvendelse, inddeles i 3 fareklasser.
 Til fareklasse I henregnes vædsker, som ikke lader sig blande med vand i  

 ethvert forhold, og som ved en barometerstand af 760 mm giver antændelige  

 dampe ved at opvarmes til en temperatur under 21 grader C. (Herunder benzin,  

 benzol, toluol, æter, petroleumsæter m. m.).
 Til fareklasse II henregnes vædsker, som ikke lader sig blande med vand i  

 ethvert forhold, og som ved en barometerstand af 760 mm giver antændelige  

 dampe ved at opvarmes til temperaturer fra og med 21 grader C., men under 50  

 grader C. (Herunder petroleum, terpentinolie m. m.).
 Til fareklasse III henregnes vædsker, som er lettere end vand, ikke lader  

 sig blande med vand, og som ved en barometerstand af 760 mm giver antændelige  

 dampe ved at opvarmes til temperaturer fra og med 50 grader C., men under 100  

 grader C.
 Bestemmelse af den temperatur ved barometerstand af 760 mm, ved hvilken en  

 vædske afgiver antændelige dampe (vædskens flammepunkt), sker for  

 flammepunkter under 65 grader C. med Abel-Pensky's apparat, for flammepunkter  

 over 65 grader C. med Pensky-Martens apparat.
 Forskrifter for fare klasse I og II.
§ 17 Alm. regler for losning og ladning.
 Besætningen samt losningsmandskabet skal instrueres om ladningens brand-  

 og eksplosionsfarlighed, og det skal pålægges dem at udvise den yderste  

 forsigtighed under arbejdet.
 Belysning og opvarmning.
 Så længe skibet er pligtig at føre brandfarsignal, er al brug af åbent  

 lys, tobaksrygning samt brug af tændstikker eller andre midler til  

 frembringelse af ild forbudt, medmindre særlig tilladelse hertil erhverves  

 hos havneopsynet, og ild må kun findes under dampkedlerne, i motorer eller  

 andre maskiner, som tjener til fremdrivning, til belysning af fartøjer eller  

 til drift af skibets pumper, samt i kabyssen under betryggende  

 omstændigheder.
Opvarmning af kahytter og lukafer skal ske ved centralvarmeanlæg fra  

 skibets maskinrum eller med elektriske ovne, hvis varmelegemer er lufttæt  

 indesluttede i en beholder, medmindre anden tilladelse erhverves hos  

 havneopsynet, og belysningen skal så vidt muligt ske ved elektriske  

 glødelamper, hvilket også gælder belysning af arbejdspladsen.
Skibe, hvis  

 elektriske installationer ikke tilfredsstiller anerkendte  

 klassifikationsselskabers eller statens skibstilsyns fordringer, vil af  

 havneopsynet kunne nægtes adgang til havnen (broen). Som transportable lamper  

 må kun benyttes pålidelige sikkerhedslamper (f.eks. elektriske  

 elementlamper).
§ 18 Dunke og tønder.
 Beholdere, der indeholder brandfarlige vædsker, må i tilfælde af losning  

 eller ladning kun åbnes i overværelse af toldvæsenet.
 Når et fartøj skal indtage eller udlosse dunke eller tønder fyldte med  

 brandfarlige vædsker, skal dette ske under fornøden kontrol af fartøjets  

 fører eller af en af føreren anmeldt ansvarshavende.
 Dunke eller tønder, fyldte med brandfarlige vædsker, må ikke blive  

 liggende natten over på kajen, medmindre særlig tilladelse hertil erhverves  

 hos havneopsynet, der efter samråd med brandvæsenet eventuelt sætter  

 brandvagt på stedet.
§ 19 Losning og ladning af større partier.
Losning eller ladning af over 10 hektoliter vædsker af fareklasse I og  

 over 200 hektoliter vædsker af fareklasse II må kun ske på anlægspladser, der  

 er anvist af havneopsynet, som efter samråd med brandvæsenet fastsætter  

 smittezonen omkring fartøjet, d. v. s. det område, inden for hvilket der ikke  

 må finde ukontroleret omgang med ild sted, så længe losning eller ladning af  

 de brandfarlige vædsker foregår.
Losningen skal ske hurtigst muligt, efter at  

 fartøjet er blevet fortøjet, og efter endt udlosning skal fartøjet, såfremt  

 det ikke straks indtager ny ladning, uden ophold ventileres.
Ladningen skal  

 ske umiddelbart inden fartøjet forlader havnen (broen), og både losning og  

 ladning skal fortsættes med fuld kraft, indtil de er tilendebragte.
Under  

 losning eller ladning kan havneopsynet efter samråd med brandvæsenet sætte  

 fornøden brandvagt.
Det er brandvagtens pligt strengt at påse, at der ikke  

 finder spild af vædske sted, og at denne ikke flyder ud på vandet.
Såfremt  

 dette dog skulle ske, bør der straks på enhver måde træffes foranstaltninger  

 til at hindre, at den spildte vædske antændes.
§ 20 Særlige regler for tankskibe.
 Foruden ovenstående almindelige regler gælder for tankskibe følgende  

 særlige bestemmelser:
 Losning eller ladning af vædsker af fareklasse I og II fra eller i  

 tankskib må kun finde sted fra solopgang til solnedgang, medmindre særlig  

 tilladelse hertil erhverves hos havneopsynet.
 Ladning og losning må almindeligvis kun ske fra og til lovligt lager.  

 Ladning og losning af vædsker af fareklasse I og II direkte fra skib til  

 jernbanetankvogn eller fra skib eller jernbanetankvogn til tankvogn eller  

 andre transportable beholdere må kun ske efter tilladelse fra  

 justitsministeriet; i nødstilfælde kan dog tilladelse gives af den stedlige  

 brandmyndighed, der skal indberette sådanne tilfælde til justitsministeriet.
Tankskibe for vædsker af fareklasse I og II må i øvrigt kun ligge den til  

 tilendebringelsen af losning eller ladning højst nødvendige tid på de anviste  

 anlægspladser og skal derefter straks med fuldstændig lukkede beholdere  

 forlade havnens (broens) område.
Dog kan havneopsynet tillade, at sådanne  

 skibe, der er udlossede og behørigt udluftede, oplægges på nærmere anvist  

 sted.
Tankskibe, der losser eller lader sådanne vædsker, skal holde mandehuller  

 og øvrige adgange til beholdere med undtagelse af luftventilerne fuldstændigt  

 tillukkede.
Når beholderindholdet skal måles, tillades det dog at åbne for en  

 til pejling tjenende adgang i den til pejlingen nødvendige og tilstrækkelige  

 tid.
Luftventilerne skal være dækkede af tætsluttende, så vidt muligt  

 påskruede hætter med dobbelt metaltrådsnet med 144 masker pr. cm2 eller med  

 en anden af justitsministeriet godkendt anordning.
Hætterne må ikke  

 borttages, før umiddelbart forinden åbningen fuldstændig tillukkes, eller  

 fartøjet er kommet uden for havnens (broens) område.
Pumpningen af vædskerne må foregå ved anvendelse af fartøjets egen motor-  

 eller dampkraft, for så vidt de dertil tjenende motorer eller kedler befinder  

 sig under dækket og ved tværskibsbunker eller lignende rum eller på anden  

 betryggende måde er adskilt fra fartøjets last af brandfarlige vædsker.
Der  

 må kun fyres med ikke gnistgivende brændsel.
 For tanklægteres vedkommende kan det, såfremt havneopsynet efter samråd  

 med brandvæsenet skønner det forsvarligt, tillades, at slæbebådens kedel  

 leverer damp til pumpningen.
 Forskrifter for fareklasse III.
§ 21 Efter den i henhold til § 8 b. givne anmeldelse af ladningens art og  

 størrelse afgør havneopsynet efter samråd med brandvæsenet, hvorvidt særlige  

 sikkerhedsforanstaltninger under skibets ophold i havnen (ved broen) er  

 nødvendige og da hvilke, herunder også i hvilket omfang fartøjet skal føre de  

 i § 13 nævnte brandfaresignaler.
 Losning og ladning direkte til eller fra jernbanetankvogn, tankbiler og  

 lignende transportable beholdere kan dog kun ske fra godkendt anlægsplads  

 efter tilladelse, der meddeles af justitsministeriets konsulent for  

 brandfarlige stoffer.
 Særlige bestemmelser.
§ 22 Oliespild m. m.
 Al ved oliespild eller uforsigtighed forvoldt skade på havneværker, andre  

 fartøjer, beholdninger af levende fisk og lign. vil være at erstatte af  

 fartøjet.
§ 23 De anførte forskrifter om brandfarlige vædsker finder ikke anvendelse, når  

 disse vædsker alene skal benyttes af skibet selv til dets egen drift.
C.
Bestemmelser for losning og ladning af eksplosive stoffer.
§ 24 Losning og ladning af eksplosive stoffer.
 Som almindelig regel for losning og ladning af eksplosive stoffer gælder,  

 hvad der er anført i bestemmelserne for brandfarlige vædsker under § 17a,  

 Skønner havneopsynet det nødvendigt, kan skibet beordres til øjeblikkelig at  

 forlade havnen.
§ 25 Losning og ladning af mindre mængder.
 Når losning og ladning foregår ved dagslys eller elektrisk lys og  

 foretages umiddelbart efter skibets ankomst til eller umiddelbart før dets  

 afgang fra havnen (broen), kan under iagttagelse af det i det foregående  

 bestemte 50 kg sort krudt eller dertil svarende mængder af patroner,  

 fænghætter eller fyrværkerisager losses eller lades overalt i havnen (ved  

 broen) (* 2).
 Under ophold i havnen (ved broen) kan til skibsbrug 50 kg af de nævnte  

 mindre farlige stoffer beholdes om bord, når de efter havneopsynets skøn er  

 forsvarligt emballerede og bortstuvede i dertil indrettede rum.
§ 26 Losning og ladning af større mængder.
Indeholder fartøjets ladning, dynamit, skydebomuld, nitroglycerin eller  

 lignende eksplosive stoffer eller de i § 25 omhandlede genstande i større  

 partier end sammesteds angivet, tager havneopsynet efter modtagelsen af den i  

 § 8 b. nævnte anmeldelse efter samråd med brandvæsenet i hvert enkelt  

 tilfælde bestemmelse om, hvorvidt losning kan tillades i havnen (ved broen)  

 samt, i bekræftende fald om, hvor og hvorledes den skal foregå.
Losningen må  

 kun foregå direkte til vogn og under havneopsynets og brandvæsenets stadige  

 tilsyn, hvorhos der altid skal sættes brandvagt om bord - eventuelt også på  

 land - indtil losningen er tilendebragt.
Skal et fartøj indtage eksplosive  

 stoffer, forholdes på tilsvarende måde som foran bestemt med hensyn til  

 udlosningen af deslige stoffer.
§ 27 Losning og ladning af kalciumkarbid Skibe med ladning på indtil 25 tons kalciumkarbid i vandtætte, lukkede  

 metalbeholdere, anbragt på skibets dæk, tillades det at losse overalt i  

 havnen.
Det samme tillades skibe, der indeholder højst 100 tons karbid  

 anbragt i vandtætte, lukkede metalbeholdere, når skibet ikke medfører anden  

 ladning, samt når ladningen er anbragt uden anvendelse af anden antændelig  

 emballage (træ og lignende).
Losningen skal foregå ensartet fra for- og agterskib for at hindre, at der  

 fra lasten trænger vand op til ladningen.
Skibe med ladning af større mængder  

 kalciumkarbid må kun losse på sådanne steder, som havneopsynet efter samråd  

 med brandvæsenet nærmere anviser.
 Ved losningen af kalciumkarbid er havneopsynet og brandvæsenet berettiget  

 til at kræve sådanne sikkerhedsforanstaltninger, som måtte skønnes  

 nødvendige, samt til om fornødent at kræve brandvagt.
D.
Fællesbestemmelser for brandfarlige vædsker og eksplosive og brandfarlige stoffer.
§ 28 Ved losning eller ladning af brandfarlige vædsker eller eksplosive og  

 brandfarlige stoffer er havneopsynet i øvrigt berettiget til efter samråd med  

 brandvæsenet at fastsætte de særlige sikkerhedsforanstaltninger, som i hvert  

 enkelt tilfælde skønnes nødvendige.
§ 29 Dispensation for små ladninger.
Havneopsynet er endvidere efter samråd med brandvæsenet berettiget til i  

 særlige tilfælde at give dispensation fra ovenstående regler.
Således kan f.  

 eks. passager- og ruteskibe undtages, såfremt ladningen af de brandfarlige  

 vædsker eller eksplosive stoffer, som de medfører, skønnes så ringe, at den  

 ikke medfører fare.
§ 30 Jernbanevogne med brandfarlige og eksplosive stoffer.
 Jernbanevogne, som indeholder brandfarlige vædsker og eksplosive stoffer,  

 må kun henstilles på sporet langs de arealer, der er bestemt som oplagsplads  

 for sådanne varer, og losning og ladning skal her foregå under iagttagelse af  

 tilsvarende sikkerhedsforanstaltninger, som omhandlet under losning og  

 ladning af brandfarlige vædsker.
 Ingen jernbanevogn må henstå med sin ladning i tiden fra normal  

 arbejdstids ophør til normal arbejdstids begyndelse, medmindre særlig  

 tilladelse dertil erhverves hos havneopsynet, der kan forlange sat brandvagt  

 på stedet.
§ 31 Betaling for brandvagt, m. m.
Betalingen for de til gennemførelse af en betryggende losning og/eller  

 ladning af brandfarlige vædsker eller eksplosive stoffer påbudte  

 sikkerhedsforanstaltninger, fastsættes ved forhandling mellem havneopsynet og  

 brandvæsenet efter de på stedet til enhver tid gældende lønninger og takster  

 og udredes af fartøjet.
Det samme gælder betaling for brandvagt ved tøndegods  

 (jfr. § 18, sidste stk.), hvilken vagt betales af ladningsmodtageren  

 respektive afsenderen.
Tilsvarende bestemmelser finder anvendelse for  

 brandvagt om bord i anledning af arbejder foretagne under brug af åben ild  

 (jfr. § 12).
§ 32 Orlogsfartøjer.
 De i §§ 8 b., 13 og 17, 19-21 og 24-26 indeholdte bestemmelser finder ikke  

 anvendelse på orlogsfartøjer.
E.
Losning af ballast.
§ 33 Losning af ballast.
 Intet fartøj må indtage eller udlosse ballast uden forud at have anmeldt  

 dette for havneopsynet, der bestemmer fartøjets plads dertil.
Ethvert fartøj, som losser eller lader ballast, kul, kalk, kridt, sten,  

 sand affaldsjærn, halm eller deslige, skal have forsvarlige og tætte  

 presenninger udspændt eller om fornødent plankeflager udlagt mellem kajen og  

 fartøjet for at forhindre, at noget falder i vandet.
Efter udlosningen eller  

 indladningen skal skibsdækket tilbørlig renses, forinden det spules.
IV.
Skibes reparation, optagning m. v.
§ 34 Bygning og reparation af skibe.
 Ny fartøjer eller både må ikke bygges på havnens (broens) pladser og ældre  

 ikke kølhales, kalfatres, trækkes på land, eller på anden måde repareres uden  

 havnebestyrelsens tilladelse og under de nærmere betingelser, som denne måtte  

 fastsætte, derunder eventuelt en vis tidsfrist, inden hvilken de pågældende  

 arbejder skal være udført.
§ 35 Fartøjer, der ikke er i fart.
 Fartøjer, der ikke er i fart, såvel som gamle, aftaklede fartøjer, må ikke  

 uden havnebestyrelsens udtrykkelige tilladelse blive henliggende i havnen  

 (ved broen) eller sejlløbet ind til denne; ej heller må noget gammelt eller  

 til pram sløjfet skib eller nogen pram henligge i havnen (ved broen) som  

 pakhus.
§ 36 Oplægning.
Ønskes et skib oplagt i havnen (ved broen), vil dette være at anmelde for  

 havneopsynet, som, så længe plads haves, anviser, hvor det skal ligge, og  

 hvorledes det skal fortøjes.
Forinden skibets fører forlader skibet, skal han  

 skriftlig opgive en på stedet boende, af havnebestyrelsen godkendt søkyndig  

 mand, hvem tilsynet med skibet er overdraget, og hvem ordre kan gives med  

 hensyn til flytning af skibet m.m., og som må have bemyndigelse til at udrede  

 de til nødvendige foranstaltninger med hensyn til skibet medgående udgifter.  

 Efterkommer den tilsynsførende ikke et af havneopsynet givet påbud med hensyn  

 til skibet, kan havneopsynet lade arbejdet udføre for ejerens regning.  

 Iøvrigt henligger et sådant skib i alle måder på ejerens risiko og ansvar.
 På samme måde forholdes med både, pramme og flåder, der ønskes henliggende  

 i havnen (ved broen).
§ 37 Hyttefade.
Alle hyttefade skal være forsynede med nummer og ejerens navn og de må kun  

 henligge i havnen (ved broen) på de af havneopsynet anviste steder.
Så snart  

 et hyttefad er tømt, skal det uopholdeligt oplægges på et nærmere anvist  

 sted.
 Hyttefade, der ikke er mærkede, vil blive konfiskerede til fordel for  

 havnekassen.
§ 38 Trælast.
 Heller ikke må trælast og tømmer, der er indbugseret i havnen, henligge på  

 andre steder og i længere tid end af havneopsynet tilladt.
§ 39 Sunkne skibe.
Strander eller synker et fartøj på et sted, hvor det er til hinder for  

 havnens (broens) benyttelse, og vedkommende fører eller ejer ikke borttager  

 det inden en af havneopsynet fastsat frist, kan havnebestyrelsen foranstalte  

 det optaget og er berettiget til at erholde udgifterne erstattede af fartøjet  

 eller dets ejer eller i fornødent fald at gøre sig betalt i fartøjet.
Opnås  

 ikke herved fuld dækning, beholder havnen (broen) overfor ejeren krav på  

 restbeløbet.
 Pramme eller både, der har ligget sunkne eller vandfyldte i mere end 48  

 timer, kan uden varsel fjernes af havneopsynet på ejerens bekostning.
§ 40 Vrag.
 Vrag må ikke indbringes i havnen uden havneopsynets udtrykkelige  

 tilladelse.
V.
Havnepladsens benyttelse m.v.
§ 41 Varer, som er losset eller skal indlades, må ikke henligge på kajerne, på  

 broerne eller udenfor de til oplag bestemte pladser uden efter dertil hos  

 havneopsynet indhentet tilladelse.
 For benyttelse af havnens (broens) pladser til oplægning af gods og varer  

 erlægges pladsleje efter den til enhver tid gældende takst.
Med hensyn til stedet hvor og måden hvorpå godset skal oplægges, har  

 vedkommende, for så vidt angår de åbne oplagspladser, at rette sig efter de  

 forskrifter, havneopsynet måtte give.
På afviserværker i umiddelbar nærhed af  

 bolværkerne må intet gods oplægges.
Det oplagte gods, som henligger for  

 vedkommendes egen risiko, må ikke uden havneopsynets samtykke borttages fra  

 havnens (broens) terræn, førend pladslejen er betalt.
Om forlanges, skal det oplagte bortskaffes eller flyttes til et andet  

 anvist sted inden en af havneopsynet fastsat frist.
Efterkommes et i denne  

 henseende givet tilhold ikke, eller henlægges gods på havnepladsen uden  

 tilladelse, er havneopsynet berettiget til at lade det fjerne på vedkommende  

 ejers eller kommissionærs bekostning.
§ 42 Ballast.
 Udlosset ballast skal skibsføreren foranledige bortkørt så hurtigt som  

 muligt, hvorefter kajen straks skal rengøres.
§ 43 Kulharpning.
 Fjernelse af spild.
Kulharpning over kajen er ikke tilladt.
Hvad der ved losning og ladning  

 fra skib eller vogn af varer af en hvilken som helst art såvel som ved  

 rengøring af vogne måtte spildes, skal af ladningsejeren eller dennes  

 befuldmægtigede straks foranstaltes sammenfejet og bortkørt.
Sker dette ikke,  

 kan havneopsynet lade det fornødne arbejde udføre på vedkommendes bekostning.  

 Aske og anden urenhed må ikke udkastes på kajen eller havnens (broens) øvrige  

 terræn, men føres bort til den af havneopsynet anviste plads.
§ 44 Lossegrejer.
 Losseredskaber, såsom stilladser m. m., må ikke anbringes ved bolværket  

 før skibets ankomst og skal straks efter endt udlosning fjernes.
 Efter arbejdstid må transportredskaber etc. ikke henstå på kajen eller på  

 de til havnen (broen) hørende gader og veje, ligeså lidt som fiskekasser,  

 anden emballage, fiskeredskaber etc.
VI.
Benyttelse af havnens (broens) redskaber.
§ 45 Havnens redskaber.
 For så vidt havnevæsenet måtte være i besiddelse af kraner, flåder,  

 blokke, lamper eller redskaber af anden art til afbenyttelse for de i havnen  

 (ved broen) liggende skibe, kan sådanne ved henvendelse til havneopsynet  

 stilles til disposition imod erlæggelse af afgift i henhold til den til  

 enhver tid gældende takst.
VII.
Forskellige ordensbestemmelser.
§ 46 Føreren af ethvert havnen (broen) anløbende fartøj har at gøre sig selv  

 såvel som det til fartøjet hørende mandskab bekendt med bestemmelserne i  

 nærværende reglement, der vederlagsfrit udleveres på havnekontoret til  

 førerne af de havnen (broen) søgende skibe.
Et eksemplar af reglementet skal  

 findes ombord på ethvert i havnen (ved broen) liggende fartøj.
§ 47 Enhver, som befinder sig inden for havnens (broens) område, har uvægerligt  

 at rette sig efter havneopsynets anvisninger, således også i givet tilfælde  

 på opsynets anmodning at forføje sig bort fra havnens (broens) terræn.
§ 48 Skydning fra de i havnen (ved broen) liggende fartøjer eller på det til  

 havnen (broen) hørende terræn er forbudt.
Afbrænding af fyrværkeri inden for  

 havnens (broens) område (derunder også fra skibe) må kun finde sted efter  

 forud hos havneopsynet indhentet tilladelse.
 Fiskeri, opfiskning af kul, sten etc., opgravning af sand og lign. må kun  

 finde sted efter særlig tilladelse fra havneopsynet.
§ 49 Genstande og stoffer, af hvad art nævnes kan, må ikke udkastes i havnen  

 (ved broen), men skal føres i land til dertil anviste steder.
Genstande, der tabes i havnen (ved broen) og som ligger til hinder eller  

 fare for sejladsen, skal uopholdelig fjernes.
Sker dette ikke, forholdes som  

 i § 39 nærmere omhandlet.
§ 50 Alt, hvad der bjerges inden for havnens (broens) område, skal uden ophold  

 anmeldes for havneopsynet og afleveres til dette.
§ 51 Badning fra havnens (broens) område eller fra de i havnen (ved broen)  

 liggende skibe er forbudt (herfra dog undtaget eventuelt i havnen (ved broen)  

 liggende badeanstalter).
VIII.
Havneopsyn og skadeserstatning § 52 Overholdelse af orden inden for havnens (broens) område påses af  

 havneopsynet under overtilsyn af havnebestyrelsen.
Inden for havnens (broens) område varetager politiet dog sime opgaver  

 efter lovgivningens almindelige regler Havneopsynet skal i tjenestetiden være iført uniform eller uniformskasket  

 men er i øvrigt pligtig til på forlangende at legitimere sig.
§ 53 Tror nogen sig forurettet af havneopsynet, kan han forebringe sagen for  

 havnebostyrelsen, men et af havneopsynet givet påbud skal i hvert fald  

 efterkommes.
 Viser nogen sig opsætsig mod havneopsynet eller fornærmer dette under  

 udførelsen af embedsforretninger eller i anledning af samme, bliver han at  

 anse med den i lovgivningen for sådanne forseelser hjemlede straf.
Når en skibsfører ikke efterkommer de i reglementet indeholdte  

 bestemmelser eller de af havneopsynet givne pålæg så hurtigt, som det af  

 dette skønnes nødvendigt, skal havneopsynet være berettiget til at træffe de  

 fornødne foranstaltninger til, at sådant sker.
For beskadigelser, som derved  

 måtte blive tilføjet fartøjet med tilbehør, skal dettes fører eller ejer ikke  

 kunne fordre erstatning.
Fartøjets fører eller ejer er pligtig at erstatte de  

 udgifter, som de ommeldte foranstaltninger måtte have medført.
 Når skibsføreren ikke er om bord, er det tilstrækkeligt, at pålæg om  

 fartøjets forhaling, fortøjning eller deslige bliver givet styrmanden eller i  

 dennes fraværelse en af det øvrige mandskab.
 Forlades fartøjet af hele besætningen, skal skibsføreren være pligtig at  

 navngive for havneopsynet en i havnens (broens) nærhed boende pålidelig mand,  

 som skal føre tilsyn med fartøjet, og til hvem sådanne pålæg kan gives med  

 samme virkning, som om de var givne til ham selv.
§ 54 Skibsføreren er ansvarlig for den skade, som han, hans mandskab eller  

 fartøj måtte anrette på havneværkerne eller havnens (broens) ejendele og skal  

 erstatte de med skadens istandsættelse forbundne omkostninger.
 Skade, der anrettes på broer, bolværker eller andre havneindretninger  

 etc., vil være at erstatte efter dansk rets almindelige regler.
§ 55 Ingen skibsfører kan vente at blive klareret af toldvæsenet, forinden han  

 ved attest fra havneopsynet har godtgjort at have berigtiget, hvad der måtte  

 påhvile ham af afgifter til havnen (broen).
IX.
Strafbestemmelser.
§ 56 Overtrædelse af de i dette reglement givne forskrifter straffes med bøde.  

 Sager angående overtrædelse af reglementet behandles som politisager.  

 Havnebestyrelsen er beføjet til at foreslå den, der har overtrådt  

 reglementets bestemmelser, at afgøre sagen ved erlæggelse inden en vis frist  

 af en af havnebestyrelsen fastsat bøde.
I mangel af sådan mindelig ordning  

 eller, såfremt bøden ikke betales som fastsat, overgår sagen til behandling  

 ved politi og domstole.
§ 57 Alle bøder, som hidrører fra overtrædelse af dette reglement, tilfalder  

 havnen (broen).
 (* 1) Bilagene kan faas ved Henvendelse til Ministeriet for offentlige  

 Arbejder.
(* 2) 1 kg sort krudt svarer til henholdsvis: 600 stk. geværpatroner,  

 ladede med sort krudt, 1500 - - røgfrit krudt, 3000 - revolverpatroner,  

 ladede med sort krudt, 6000 - - - - røgfrit krudt, 30000 - salonpatroner, 60000 - fænghætter eller 2 kg almindelige fyrværkerisager.
