Fremsat den 27. marts 2015 af Trine Pertou Mach (SF), Jonas Dahl (SF) og Annette Vilhelmsen (SF) Forslag til folketingsbeslutning om initiativer til at sikre børn i dagtilbud et udviklende, sikkert og sundt børnemiljø  en arbejdsmiljølov for børn Folketinget pålægger regeringen at tage initiativer til at sikre børn i dagtilbud et udviklende, sikkert og sundt børnemiljø.
Dette indebærer, at regeringen skal gennemføre en undersøgelse, som fastsætter børnesikre grænseværdier for bl.a. lydniveau, CO2-koncentration og temperaturer på samme måde, som der er fastsat værdier, som beskytter voksne i arbejdsmiljøloven.
Undersøgelsen skal give viden om og fastsætte grænseværdier for, hvor meget støj, CO2 i luften indenfor og hvilke temperaturer, børn i danske daginstitutioner må udsættes for.
Formålet er at sikre størst mulig trivsel, læring og sundhed.
 Undersøgelsen skal være afsluttet senest den 1. oktober 2015.
 På baggrund af undersøgelsen skal regeringen senest den 31. december 2015 fremsætte lovforslag, der gennemfører undersøgelsens anbefalinger i f.eks. dagtilbudsloven.
Bemærkninger til forslaget 1. Baggrund Børns indemiljø i daginstitutioner er utilstrækkeligt reguleret.
Det kan ikke være rigtigt, at vi stadig ikke har sikret børn i dagindstitutioner en »børnemiljølov«, der sikrer dem et ordentlig indemiljø. Børn bør sikres et ordentligt indemiljø på linje med den måde, som arbejdsmiljøloven sikrer voksne et ordentligt arbejdsmiljø.
Der mangler viden om, hvorvidt de grænseværdier for lyd, CO2 og temperaturer, som arbejdsmiljøloven sætter for voksne, kan overføres på børn.
Det kan de formentlig ikke  det vurderer bl.a. andre Børnerådet, som efterspørger brugbar viden (»Indemiljø i børneperspektiv«, Børnerådet, 2012, side 6).
Støj, høje CO2-koncentrationer og ringe temperaturregulering er et velkendt fænomen i mange daginstitutioner.
Undersøgelser viser, at et højt støjniveau påvirker børns koncentrationsevne (»Indeklima i klasseværelset«, Børnerådet 2012). Støj kan også give børn varige høreskader og påvirke deres koncentrationsevne, hukommelse, indlæring og sprogforståelse.
Det vurderer blandt andre Miljøstyrelsen: (http://mst.dk/borger/stoej/hvad-er-stoej/boern-og-stoej/).
Undersøgelser viser også, at høje temperaturer og CO2-koncentrationer nedsætter skolebørns faglige præstationer.
For hver 1 grad celsius, temperaturen i klasseværelser sænkes under 25 grader celsius, ser præstationen af koncentrationskrævende opgaver ud til at øges med 2 pct. til 4 pct. (»Indeklima i klasseværelset«, Toftum, Wargocki og Clausen, Center for Indeklima og Energi, DTU, 2011, side 19). Og forskere fra DTU vurderer, at hvis ventilationen i klassen forbedres, så den kommer på niveau med de krav, som man har (ca. 8.5 l/s pr. elev) forventes elevernes præstation i løsning af typiske skoleopgaver at stige med 6 pct.
Hvis man går videre og øger ventilationen til 10 l/s pr. person, hvilket er det niveau, der anvendes i mange kontorer, øges også skoleelevernes præstation med ca. 9 pct. (»Indeklima i skoler«, side 17).
Og når man spørger de 4-6-årige selv, finder man ud af, at de også oplever problemer med indemiljøet.
I en undersøgelse svarer 41 pct. af de ca. 1.000 adspurgte børnehavebørn, at der er for meget larm i deres børnehave (»Indeklima i klasseværelset«, Børnerådet 2012), side 7). Samme undersøgelse viser også en sammenhæng mellem den generelle trivsel og det enkelte barns oplevelse af indemiljøet.
En markant større andel af de børn, som ikke bryder sig om at være i deres børnehave, har svaret negativt på forholdene om deres indemiljø (»Indemiljø i børneperspektiv«, side 35).
2. Undersøgelse af grænseværdier i et godt børnemiljø Uanset om det gælder lyd, CO2 eller temperaturer, findes der ikke undersøgelser, der giver klare svar på, hvor grænsen går for, hvad børn kan tåle.
I dag er der ingen faste grænseværdier for temperatur, lydniveau og CO2-koncentration i daginstitutioner; som der er for voksne.
Vi har brug for en forskningsbaseret afdækning af, hvad et sundt børnemiljø betyder i konkrete tal og værdier, så grænseværdier kan indskrives i f.eks. dagtilbudsloven eller børnehavernes læreplaner.
Undersøgelsen skal fastsætte, hvilke værdier for støj, CO2 og temperaturer der skal være i daginstitutioner for at sikre er ordentligt indemiljø. Det vil sige et indemiljø, som er sundt og udviklende for børn.
Undersøgelsen skal tage hensyn til, at daginstitutioner skal inkludere stadig flere forskellige børn  heriblandt en del af den gruppe af børn, som tidligere modtog specialtilbud, f.eks. pga. diagnoser som ADHD og Aspergers syndrom.
Når daginstitutioner skal inkludere børn med særlige behov, spiller indeklimaet  i særlig grad god akustik - en endnu større rolle, og kravene hertil bliver endnu højere.
Inklusionsdagsordenen gør, at vi skal have endnu mere fokus på indemiljøet.
Det er et vigtigt rammevilkår for institutionernes mulighed for at lykkes med inklusionen.
3. Lovændringer Undersøgelsens resultater skal bruges aktivt til børnenes bedste.
De fastsatte grænseværdier skrives ind i relevant lovgivning, f.eks. dagtilbudsloven.
4. Finansiering På baggrund af eventuelle kommende lovændringer skal behovet for anlægsinvesteringer til at forbedre indemiljøet i daginstitutioner vurderes.
Et beløb op imod 200-300 mio. kr. afsættes i første omgang på regeringens forslag til finanslov for 2016.
Skriftlig fremsættelse Trine Pertou Mach (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om initiativer til at sikre børn i dagtilbud et udviklende, sikkert og sundt børnemiljø  en arbejdsmiljølov for børn.
(Beslutningsforslag nr.
B 146) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
