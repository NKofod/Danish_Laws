 I medfør af § 4, stk. 8, i fondsbeskatningsloven, jf. lovbekendtgørelse  

 nr. 650 af 26. juli 1995, bemyndiger Ligningsrådet hermed de lignende  

 myndigheder til at tillade ændring af hensættelser efter  

 fondsbeskatningslovens § 4, stk. 3, og 7, efter følgende retningslinjer:
 1. Ligningsmyndihedens kompetence.
1.1 Påtænker ligningsmyndigheden at forhøje eller nedsætte den selvangivne  

 eller ansatte indkomst, har den pågældende fond eller forening efter  

 ansøgning adgang til inden for lovens rammer at få ændret hensættelser for  

 samme indkomstår i et sådant omfang, at den påtænkte ændring udlignes helt  

 eller delvist.
Ligningsmyndigheden træffer normalt afgørelsen om ændrede  

 hensættelser samtidigt med afgørelsen om ansættelsesændringen.
Der kan ikke  

 gives tilladelse til efterfølgende ændring af hensættelser, hvis der  

 foreligger bødegivende forhold.
Fonden eller foreningen bør gøres opmærksom  

 på adgangen til at få ændret hensættelser.
1.2 Er ansættelsen påklaget til skatteankenævnet, fremsendes anmodningen  

 om ændring af hensættelser til skatteankenævnet.
Tiltræder skatteankenævnet  

 helt eller delvist den påklagede forhøjelse, videresendes anmodningen til  

 ligningsmyndigheden, der derefter træffer afgørelsen efter samme regler som  

 angivet under 1.1. Afgørelsen træffes normalt, inden årsopgørelse udsendes.
1.3 Er ansættelsen påklaget til Landsskatteretten, fremsendes anmodningen  

 om ændring til Landsskatteretten.
Tiltræder Landsskatteretten helt eller  

 delvist den påklagede forhøjelse, videresendes anmodningen til  

 ligningsmyndigheden, der derefter træffer afgørelsen efter samme regler som  

 angivet under 1.1. Afgørelsen træffes normalt inden udsendelse af  

 årsopgørelse.
1.4 Er ansættelsen indbragt for domstolene, fremsendes anmodningen til  

 ligningsmyndigheden der træffer afgørelse i sagen, når rettens afgørelse  

 foreligger.
Afgørelsen træffes efter samme regler som angivet under 1.1.  

 Afgørelsen træffes normalt inden udsendelse af årsopgørelse.
1.5 En anmodning, der fremsættes, efter at den endelige afgørelse  

 vedrørende ansættelsen er truffet, skal sendes direkte til  

 ligningsmyndigheden og være denne i hænde senest ved udløbet af fristen for  

 påklage, f.s.v.a. domme afsagt af Højesteret dog 1 måned efter dommens  

 afsigelse.
Får fonden helt eller delvist medhold ved anke eller sagens  

 indbringelse for domstolene, tilbageføres i samme omfang eventuelle  

 efterfølgende hensættelser, der er foretaget til udligning af den påklagede  

 ansættelsesændring.
1.6 Hvor ligningsmyndigheden ikke fuldt ud imødekommer ansøgningen, kan  

 afgørelsen påklages til Ligningsrådet.
Klagen indsendes til  

 ligningsmyndigheden, der med sine bemærkninger videresender sagen til Told-  

 og Skattestyrelsen.
 2. Andre tilfælde.
2.1 Efterfølgende ændring af hensættelser kan i andre tilfælde kun  

 tillades af Ligningsrådet.
Ansøgninger til Ligningsrådet skal indsendes til  

 ligningsmyndigheden, som afgiver sin udtalelse til Told- og skattestyrelsen.
 2.2 Ansøgninger kan ikke forventes imødekommet, hvis de alene er begrundet  

 i ændringer af skattelovgivningen.
 3. Ikrafttræden.
 Cirkulæret har virkning for ansøgninger, der fremkommer i anledning af, at  

 en ansættelse er foretaget den 1. juli 1995 eller senere, jf. lov nr. 180 af  

 23. marts 1995, § 10, stk. 9.
