Rekonstruktion af selskabskapital M Holding A/S påtænkte en rekonstruktion af dets helejede  

 sambeskattede datterselskab D A/S, som siden start af virksomhed med  

 opdræt af fisk havde været underskudsgivende.
Underskuddet var finansieret af moderselskab, såvel som af kort- og  

 langfristet bankgæld.
Pr. 31/7 1991 havde D A/S en underskudssaldo  

 på 9.380.509 kr. og en negativ egenkapital på 8.880.509 kr.
 Erhvervelsen af den omhandlede virksomhed var i sin tid sket ud fra den  

 forudsætning, at investeringen i tekniske installationer måtte  

 udgøre ca. to mio. kr., og at der skulle produceres ca. 150 ton fisk  

 årligt til en kilopris på ca. 62 kr.
Det tekniske anlæg for vandrensning, vandudskiftning m.v. viste sig  

 imidlertid at være for primitivt til at opnå den budgetterede  

 årsproduktion.
Nye beregninger viste, at en opgradering af det tekniske  

 anlæg for ca. 10 mio. kr. ville give sikkerhed for en  

 årsproduktion på 250 ton.
Det indgik i økonomiberegningen,  

 at EF og Fiskeriministeriet ville bevilge tilskud på i alt ca. 3 mio.  

 kr.
 Den nuværende situation var imidlertid således, at kiloprisen  

 var faldet til ca. 55 kr., og at fiskenes vækst havde vist sig  

 utilfredsstillende.
 Selv om disse resultater på 'bundlinien' var utilfredsstillende,  

 ansås fortsat drift ifølge forespørgeren alligevel som en  

 bedre løsning end en egentlig afvikling, hvilket blev  

 understøttet af budgettet for 1991/92, sammenholdt bl.a. med, at de  

 tekniske anlægsaktiver ikke kunne antages at have nogen  

 realisationsværdi i tilfælde af en afvikling af virksomheden.
Ifølge kursgevinstlovens § 6 A, stk. 1, medregnes gevinst på  

 gæld som følge af tvangsakkord eller aftale om en samlet ordning  

 mellem en skyldner og dennes kreditorer om bortfald eller nedsættelse  

 af skyldnerens gæld (frivillig akkord) ikke ved opgørelsen af  

 den skattepligtige indkomst.
Dette gælder dog ikke i det omfang,  

 gælden nedskrives til et lavere beløb end fordringens  

 værdi for kreditor på tidspunktet for  

 gældseftergivelsen.
 Ifølge kursgevinstlovens § 6 B, stk. 1, kan skattepligtige omfattet  

 af § 2 ikke fradrage tab på fordringer på koncernforbundne  

 selskaber.
Efter kursgevinstlovens § 6 B, stk. 2, skal skattepligtige omfattet af § 2  

 ikke medregne gevinst på gæld til koncernforbundne selskaber ved  

 indkomstopgørelsen, såfremt kreditor efter stk. 1 ikke kan  

 fradrage det tilsvarende tab på fordringen.
Dette gælder dog ikke  

 ved eftergivelse af gæld i det omfang, gælden nedskrives til et  

 lavere beløb end fordringens værdi for kreditor på  

 tidspunktet for gældseftergivelsen.
 Ifølge ligningslovens § 15, stk. 2, nedsættes uudnyttede  

 fradragsberettigede underskud for det pågældende og tidligere  

 indkomstår med det beløb, hvormed gælden er nedsat, hvis  

 en skattepligtig i et indkomstår opnår en tvangsakkord.  

 Nedsættelsesbeløbet formindskes med den del af skyldnerens  

 indkomst, der hidrører fra hans frigørelse for  

 gældsforpligtelser.
 Ligningslovens § 15, stk. 2, finder tilsvarende anvendelse på  

 aftaler om en samlet ordning mellem en skyldner og dennes kreditorer om  

 bortfald eller nedsættelse af skyldnerens gæld (frivillig  

 akkord), jf. lovens § 15, stk. 3.
 Idet Ligningsrådet ikke på grundlag af de forelagte  

 regnskabsoplysninger og budget havde mulighed for en konkret stillingtagen  

 til kursværdien af moderselskabets omhandlede fordring på ca. 10  

 mio. kr. pr. 31/7 1992, lagde Ligningsrådet dog til grund for  

 besvarelsen, at værdien måtte antages at ligge væsentligt  

 under pari.
 Under hensyn bl.a. til, at moderselskabets fordring på  

 datterselskabet i det foreliggende tilfælde repræsenterede en  

 fordring på over 50 pct. af kreditormassen, fandt Ligningsrådet,  

 at den påtænkte gældseftergivelse kunne anses som en  

 frivillig akkord med en hovedkreditor, jf. ligningslovens § 15, stk. 3,  

 således at der skulle ske regulering af selskabets underskud efter  

 ligningslovens § 15, stk. 2. Såfremt gælden blev nedskrevet til  

 et lavere beløb end fordringens værdi for kreditor på  

 tidspunktet for gældseftergivelsen, fandt Ligningsrådet, at denne  

 fordel skulle beskattes som et tilskud, jf. kursgevinstlovens § 6 B, stk. 2,  

 2. punktum.
 Hvad angik spørgsmål 2, fandt Ligningsrådet i  

 tilslutning til besvarelsen af spørgsmål 1, at der skulle ske  

 regulering af selskabets underskud i overensstemmelse med bestemmelserne i  

 ligningslovens § 15, stk. 3, jf. stk. 2, i det omfang kursværdien af de  

 modtagne aktier på konverteringstidspunktet lå under den  

 nominelle værdi af moderselskabets fordring.
 Ligningsrådet tilføjede, at spørgsmålet, om hvor  

 vidt der forelå en frivillig akkord, skulle afgøres  

 uafhængigt af, hvilke af de to anførte  

 rekonstruktionsløsninger der blev valgt.
