Skriftlig fremsættelse (12. oktober  

 2000) Fødevareministeren (Ritt Bjerregaard) :
 Herved tillader jeg mig for Folketinget at  

 fremsætte:
 Forslag til lov om ændring af lov om  

 administration af Det Europæiske Fællesskabs forordninger om  

 markedsordninger for landbrugsvarer m.v. (Indførelse af bemyndigelse  

 til at indføre administrationsgebyrer og justering af reglerne om  

 anvendelse af promilleafgiftsfondenes midler).
(Lovforslag nr.
L 47).
Lovforslaget vedrører primært en bemyndigelse  

 for fødevareministeren til at indføre ekspeditionsgebyrer, dvs.  

 gebyrer for sagsbehandling af ansøgninger i henhold til EU s  

 markedsordninger for landbrugsvarer i det omfang, dette ikke er i strid med  

 EU-retten.
Det er tanken i første omgang at indføre  

 gebyrordningen på eksportstøtteområdet, hvor gebyret skal  

 virke som incitament til, at virksomhederne undlader at indgive  

 ansøgninger om meget små beløb.
Endvidere foreslås lovens bestemmelse om, at en del  

 af promilleafgiftsfondenes midler kan anvendes til miljøforbedrende  

 investeringer, justeret således, at midlerne kan anvendes mere bredt  

 til miljøforbedrende initiativer på jordbrugsområdet, samt  

 til finansiering af kontrol med fødevareproduktion, -forarbejdning og  

 -afsætning.
Den eksisterende hjemmel til at anvende midler til kontrol  

 af markedsordningerne ændres ikke med lovforslaget.
 Endelig foreslås lovens bestemmelse om  

 hæftestraf ændret som konsekvens af lov nr. 433 af 31. maj 2000,  

 ved hvilken lov hæftestraffen blev afskaffet på straffelovens  

 område.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til hurtig og  

 velvillig behandling i Folketinget.
