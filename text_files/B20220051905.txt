Bekendtgørelse om erhvervsuddannelsen til skiltetekniker I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og § 4, stk. 1 og 2, og § 7, stk. 3, i lov om erhvervsfaglig studentereksamen i forbindelse med erhvervsuddannelse (eux) m.v., jf. lovbekendtgørelse nr. 1900 af 4. oktober 2021, og efter bestemmelse fra, samråd med og inddragelse af Malerfagets Faglige Fællesudvalg, fastsættes efter bemyndigelse i henhold til § 1, nr. 12 og 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til skiltetekniker har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Planlægning, beskrivelse og udførelse af skiltearbejde under hensyn til naturfaglige, teknologiske, æstetiske, designmæssige, kvalitets-, materiale- og produktionsmæssige forhold.
 2) Samarbejde og kommunikation med kunder, leverandører og andre faggrupper.
 3) Sikring af personlig trivsel, sund- og sikkerhed, arbejdspladsens arbejdsmiljø samt det nære, det omliggende og det globale miljø.
 4) Branchens faglige udvikling, forskellige karrierebaner, om muligheder for efter- og videreuddannelse samt vilkår for at etablere egen virksomhed.
 5) Den danske model i rammerne for de sociale og politiske beslutninger, der påvirker den aktuelle samfunds- og arbejdsmarkedsudvikling.
 Stk. 2. Uddannelsen afsluttes med specialet skiltetekniker, niveau 4 i den danske kvalifikationsramme for livslang læring.
Stk. 3. Uddannelsen kan gennemføres som eux-forløb.
Uddannelsen tilrettelagt som eux-forløb omfatter alle uddannelsens kompetencemål, jf. § 4.
Varighed § 2. Uddannelsen varer fra 3 år og 9 måneder til 4 år og 6 måneder, jf. dog stk. 3 og 5. Uddannelsens varighed er inklusive grundforløbets 1. og 2. del, på hver 20 uger, og hovedforløbet.
 Stk. 2. For lærlinge, der gennemfører uddannelsen som erhvervsuddannelse for unge, varer uddannelsens hovedforløb mellem 2 år og 9 måneder og 3 år og 3 måneder, hvoraf skoleundervisningen udgør 25 uger fordelt på tre skoleperioder.
 Stk. 3. For elever og lærlinge, der gennemfører uddannelsen som erhvervsuddannelse for voksne (euv-forløb), varer uddannelsens hovedforløb mellem 2 år og 8 måneder og 3 år og 2 måneder, hvoraf skoleundervisningen udgør 22,5 uger.
 Stk. 4. Den i stk. 3 nævnte skoleundervisning opdeles i tre skoleperioder for euv-forløb efter § 66 y, stk. 1, nr. 2, (euv2) i lov om erhvervsuddannelser.
Stk. 5. Uanset bestemmelserne i stk. 2 og 3 varer uddannelsens hovedforløb for elever i eux-forløb fra 3 år og 5 måneder til 3 år og 6 måneder, hvoraf skoleundervisningen udgør 59 uger fordelt på mindst tre skoleperioder.
Alle skole- og oplæringsperioder, der ikke er afsluttende, skal have et omfang af ca. et halvt års varighed.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen opfylde betingelserne i stk. 2-4.
Stk. 2. Eleven eller lærlingen skal have kompetencer med præstationsstandarden begynderniveau til at kunne 1) søge efter og anvende eksisterende faglig dokumentation i forhold til en praktisk skilteopgave samt kompetence til at udarbejde almindeligt anvendt faglig dokumentation som for eksempel arbejdssedler, 2) på baggrund af en viden om love og reglers betydning for en konkret skiltning, kunne sammenholde eget design med de givne rammer og bestemmelser for herefter at korrigere og tilpasse designet til disse, 3) ud fra en viden om farver, farvesystemer og farvers virkning vælge farver samt blande og tone disse, 4) anvende relevant skiltefaglig matematik til at udføre nødvendige beregninger samt kompetence til at anvende relevant skiltefaglig fysik og kemi til at tage højde for kemiske og fysiske påvirkninger i skilteproduktionen, 5) anvende faglig viden om designprocesser til løsning af konkrete skilteopgaver, 6) udføre forskellige layouttekniker og kompositioner i forskellige designs, anvende materialeteknologiens relevante begreber og terminologier, foretage og begrunde metode- og materialevalg til en given opgave, vælge korrekt værktøj til at bearbejde materialer hensigtsmæssigt og sikkerhedsmæssigt korrekt, vælge en skrifttype på baggrund af en viden om skrifttypers virkemidler og signalværdi, anvende og bearbejde en skrifttype til konkret skilteopgave, vælge, begrunde og anvende fagets teknikker (herunder monterings- og opsætningsteknikker) i forhold til en konkret skilteopgave, 7) planlægge, koordinere og udføre en arbejdsopgave i forhold til fx arbejdsbeskrivelser, planlægge forskellige arbejdsprocesser, drøfte forskellige arbejdsmetoders anvendelighed i forskellige arbejdsmæssige sammenhænge, indgå i forskellige samarbejdsrelationer/situationer og i et samarbejde planlægge og udføre en arbejdsopgave, 8) vælge og praktisk anvende de faglige arbejdsmetoder, der er mest hensigtsmæssige ud fra den givne situation og i forhold til miljø, ergonomi, sikkerhed og kvalitet, 9) kvalitetssikre sit udførte arbejde for herigennem at kunne forbedre arbejdsprocesserne, 10) agere i skiltefaget ud fra en viden om forskellige virksomheds- og arbejdspladskulturer og samarbejdsrelationer i en virksomhed, herunder relationer mellem arbejdsgiver, arbejdsleder og arbejdstager, mellem forskellige grupper af arbejdstagere og mellem virksomhed og kunder og 11) agere hensigtsmæssigt i skiltefaget ud fra en viden om aftaler og love på arbejdsmarkedet, fagets aflønningsformer samt organisationernes og virksomhedernes struktur og virke.
 Stk. 3. Eleven eller lærlingen skal have gennemført følgende grundfag på følgende niveauer med følgende karakter:
 1) Teknologi på E-niveau, bestået.
 2) Dansk på D-niveau, bestået.
 Stk. 4. Eleven eller lærlingen skal have opnået følgende certifikater eller lignende: Dokumentation for at opfylde Arbejdstilsynets uddannelsesmæssige krav for at kunne opstille rulle- og bukkestillads.
 Stk. 5. For at kunne blive optaget til skoleundervisningen i eux-hovedforløbet skal eleven eller lærlingen ud over at opfylde kravene i stk. 2 og 4 have gennemført følgende grundfag på følgende niveauer:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Fysik på C-niveau.
 6) Teknologi på C-niveau.
 Stk. 6. For elever og lærlinge, der opnår de i stk. 5 nævnte kompetencer i et grundforløb, skal fagene nævnt i bestemmelsens nr. 1-3 være gennemført i grundforløbets 1. del med varigheder på henholdsvis 2,5 uger, 3 uger og 2,5 uger, og fagene nævnt i nr. 4-6 være gennemført i grundforløbets 2. del med varigheder på henholdsvis 4 uger, 2 uger og 2 uger.
 Stk. 7. Er der i stk. 3 fastsat karakterkrav for et eller flere fag, gælder disse krav tilsvarende for eux-elever og lærlinge på det niveau af grundfaget, som eleven eller lærlingen skal have for at kunne påbegynde skoleundervisningen i hovedforløbet, jf. stk. 5, uanset en eventuel forskel mellem de pågældende niveauer.
Kompetencer m.v. i hovedforløbet § 4. Hovedforløbet har følgende kompetencemål:
 1) Lærlingen kan anvende forskellige manuelle og digitale afbildningsteknikker til udarbejdelse af layouts samt anvende teknikker til montering af folie på store og ikke-plane flader.
 2) Lærlingen kan vurdere, skelne, genkende, tegne og kreativt anvende skrifttyperne.
 3) Lærlingen kan vælge farve ud fra æstetiske hensyn samt manuelt blande og tone farver.
 4) Lærlingen kan ud fra sin viden om farvernes psykiske, æstetiske og digitale egenskaber selvstændigt anvende digitale farvesystemer til digital farveplanlægning og farvesætning samt anvende farverne kreativt i produktionen.
 5) Lærlingen kan anvende sin viden om lyskilders indvirkning på opfattelsen af farver, overflader og materialer i skilteproduktionen, således at der tages højde for visuelle konsekvenser af såvel direkte som indirekte belysning af skilte.
 6) Lærlingen kan foretage korrekte materialevalg inden for folier, printmedier, skiltematerialer, bundmaterialer, overfladebehandling og opsætnings- og vedhæftningsmaterialer på baggrund af en vurdering af en given opgave, herunder viden om materialers opbygning i forhold til termiske forhold.
 7) Lærlingen kan udføre skilteteknikeropgaverne i henhold til viden om de love og regler, der har betydning for produkternes udformning og opsætning.
 8) Lærlingen kan vurdere sammenhængen mellem værktøj, udstyr, materialer og teknikker og efterfølgende anvende disse hensigtsmæssigt.
 9) Lærlingen kan analysere design fra idé til det færdige produkt under forskellige synsvinkler ud fra en viden og bevidsthed om designfunktioner og designprocesser og på denne baggrund forholde sig bevidst til spørgsmål vedrørende design i skiltefaglig og almene sammenhænge.
 10) Lærlingen kan anvende relevant faglig matematik, kemi og fysik.
 11) Lærlingen kan ved hjælp af håndværksmæssige, kreative og innovative kompetencer løse skiltefaglige problemstillinger i et samspil mellem håndværk, teknologi og naturvidenskab.
 12) Lærlingen kan kommunikere selvstændigt med kunder og samarbejdspartnere ud fra et kendskab til kundeservice, personlig optræden og kunders og samarbejdspartneres forventninger til en skiltevirksomhed.
 13) Lærlingen kan overholde gældende regler og sikkerhedsforskrifter ved anvendelse og bearbejdning af materialer samt identificere og beskrive årsager til problemer i arbejdsmiljøet, herunder udarbejde forslag til problemløsning, blandt andet ved inddragelse af relevante arbejdsmiljøaktører, ud fra viden om sammenhænge i arbejdsmiljøet og det ydre miljø.
 14) Lærlingen kan søge, finde og bearbejde informationer (blandt andet om materialers tekniske, økonomiske samt miljø- og arbejdsmiljømæssige specifikationer) til brug ved produktionens planlægning og udførelse.
 15) Lærlingen kan anvende IT til planlægning, dokumentation og kvalitetssikring af materialevalg og eget arbejde (planlægning, proces og arbejdsresultat under hensyn til gældende standarder og normer).
 16) Lærlingen kan anvende dansk i skiltefaglige sammenhænge.
 17) Lærlingen kan anvende engelsk i skiltefaglige sammenhænge.
 18) Lærlingen kan agere hensigtsmæssigt i forhold til konfliktløsning inden for branchen ud fra et kendskab til virksomhedsstruktur og opbygning af det danske aftalesystem og kan udbygge sine kompetencer til at deltage som aktiv, ansvarlig og handlekraftig samfundsborger i et demokratisk samfund i en globaliseret og foranderlig verden.
 19) Lærlingen kan koble fagets teori og praksis ved hjælp af praktikum-opgaver.
 Stk. 2. I eux-forløb skal følgende fag m.v. gennemføres ud over de i stk. 1 fastsatte mål:
 1) Dansk på A-niveau fra uddannelsen til teknisk studentereksamen, dog med undervisningstiden 175 timer svarende til 7 uger.
 2) Engelsk på B-niveau fra uddannelsen til teknisk studentereksamen, dog med undervisningstiden 130 timer svarende til 5,2 uger.
 3) Matematik på B-niveau fra uddannelsen til teknisk studentereksamen, dog med undervisningstiden 140 ti- mer svarende til 5,6 uger.
 4) Fysik på B-niveau fra uddannelsen til teknisk studentereksamen, dog med undervisningstiden 105 timer svarende til 4,2 uger.
 5) Kemi på C-niveau fra uddannelsen til hf-enkeltfag eller jf. bekendtgørelse om grundfag, erhvervsfag og erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne (grundfagsbekendtgørelsen), dog med undervisningstiden 75 timer svarende til 3 uger.
 6) Teknologi på B-niveau, jf. læreplanen udviklet til brug for tekniske eux-forløb, dog med undervisningstiden 75 timer svarende til 3 uger.
 7) Design på B-niveau fra uddannelsen til teknisk studentereksamen, dog med undervisningstiden 100 timer svarende til 4 uger.
 8) Erhvervsområdeprojekt, jf. læreplanen om erhvervsområdet udviklet til brug for tekniske eux-forløb, med undervisningstiden 20 timer og fordybelsestiden 30 timer svarende til 2 uger.
 9) Valgfag i form af et løft af niveau i et fag med undervisningstiden 125 timer svarende til 5 uger.
 Stk. 3. Skolen skal som minimum udbyde følgende valgfag til eux-lærlinge: Matematik på A-niveau.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Svendeprøve § 6. Uddannelsens afsluttende prøve afholdes efter afslutningen af sidste skoleperiode.
Prøven afholdes af det faglige udvalg.
Prøven udgør en svendeprøve og består af en praktisk og en mundtlig del.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
For at kunne deltage i prøven skal praktikvirksomheden have udstedt en afsluttende praktikerklæring, og skolen skal have udstedt et skolebevis til eleven, jf. stk. 5.
Stk. 2. Prøven har en varighed på 8 arbejdsdage og består af en række praktiske opgaver inden for virksomhedsoplæring og uddannelsesspecifikke fag.
Prøven afsluttes med lærlingens mundtlige præsentation af resultatet af de praktiske opgaver.
Præsentationen har en varighed på 5 minutter.
Opgaverne stilles af det faglige udvalg og har udgangspunkt i kompetencemålene, jf. § 4, stk. 1. Svendeprøven er beskrevet nærmere i de faglige udvalgs retningslinjer for afholdelse af afsluttende prøve i skilteteknikeruddannelsen.
Stk. 3. Prøven bedømmes af en svendeprøvekommission, der består af 2 arbejdsgivere og 2 arbejdstagere.
Kommissionen udpeges af det faglige udvalg.
Bedømmerne er til stede ved bedømmelsen af de praktiske opgaver samt under den afsluttende mundtlige præsentation.
Kommissionen skal tage notater undervejs, som kan benyttes i forbindelse med eventuelle klager over prøveresultatet.
Der gives én samlet karakter for den praktiske og mundtlige del af prøven.
Prøven er bestået, når lærlingen mindst opnår karakteren 02.
 Stk. 4. Prøvens grundelementer er følgende:
 1) Mål og krav for prøven er kompetencemål inden for følgende områder:
 a) Design af logo.
 b) Typografi.
 c) Opgaver på dekorationsflade.
 d) Farveefterligning.
 e) Billedbehandling.
 f) Foliemontering.
 2) Eksaminationsgrundlaget for prøven er beskrivelsen af de enkelte opgaver i de nævnte områder i nr. 1.
 3) Bedømmelsesgrundlaget for prøven består af lærlingens løsning af opgaverne.
4) Bedømmelseskriterierne danner baggrund for en helhedsvurdering af målopfyldelsen.
Der lægges vægt på lærlingens præstation inden for prøvens områder, jf. pkt. 1. Detaljerede bedømmelseskriterier fremgår af retningslinjer for afholdelse af svendeprøve i skilteteknikeruddannelsen, som findes på det faglige udvalgs hjemmeside.
Bedømmelseskriterierne er beskrevet inden for følgende overordnede kriterier:
 a) Håndværksmæssig korrekt udførelse.
 b) Præcision i den praktiske udførsel.
 c) Forståelse for farvesammensætning.
 d) Korrekthed i materialevalg.
Stk. 5. Hvis lærlingen ikke består, skal lærlingen deltage i endnu en prøve, når denne afvikles næste gang.
Er lærlingen forhindret i at gennemføre prøven på grund af sygdom, arrangerer det faglige udvalg en sygesvendeprøve.
 Stk. 6. For at der kan udstedes skolebevis, skal lærlingen have bestået samtlige grundfag og uddannelsesspecifikke fag.
Stk. 7. Ved uddannelsens afslutning udsteder det faglige udvalg et uddannelsesbevis (svendebrev) til lærlingen som dokumentation for, at lærlingen har opnået kompetence inden for uddannelsen.
Svendebrevet kan påtegnes med betegnelserne "Ros", "Bronzemedalje" eller "Sølvmedalje".
 Stk. 8. Lærlingen kan klage over svendeprøveresultatet ved senest 10 arbejdsdage efter prøveafslutning at fremsende en skriftlig klage til det faglige udvalg.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2022.
 Stk. 2. Bekendtgørelse nr. 409 af 10. april 2019 om erhvervsuddannelsen til skiltetekniker ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For disse elever finder de hidtil gældende regler i bekendtgørelse nr. 409 af 10. april 2019 om erhvervsuddannelsen til skiltetekniker anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
