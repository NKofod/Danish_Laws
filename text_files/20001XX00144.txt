Skriftlig fremsættelse (29. november  

 2000) Forsvarsministeren (Hans Hækkerup):
 Herved tillader jeg mig for Folketinget at  

 fremsætte:
Forslag til lov om forsvarets formål, opgaver og  

 organisation m.v (Lovforslag nr.
L 126).
 Forslag til lov om hjemmeværnet.
(Lovforslag nr.
L 127).
Forsvarskommissionen af 1997 afgav i december 1998  

 beretningen »Fremtidens Forsvar«, som bl.a. anbefalede en række  

 ændringer af Forsvarsministeriets love.
Det er ved aftale af 25. maj  

 1999 om forsvarets ordning 2000-2004 bestemt, at »lov om forsvarets  

 formål, opgaver og organisation m.v.«, »lov om hjemmeværnet« og  

 »lov om forsvarets personel« skal justeres i overensstemmelse hermed.
 Lovforslagene er således en opfølgning  

 på forligsaftalen og i overensstemmelse med Forsvarskommissionens  

 anbefalinger.
 Lov om forsvarets formål, opgaver og organisation m.v.
 Der tilsigtes med lovforslaget en afløsning af den  

 nugældende lov om forsvarets formål, opgaver og organisation, jf.  

 lov nr. 909 af 8. december 1993.
Den sikkerhedspolitiske udvikling siden begyndelsen af  

 1990erne, herunder NATO´s tilpasning og udvidelse, betyder, at Danmark i dag  

 nyder godt af en sikkerhedsgeografisk placering, der indebærer tryghed  

 nærmest uden fortilfælde.
Den høje grad af sikkerhed  

 tillader, at forberedelse af det direkte forsvar af dansk territorium og  

 nærområde i samarbejde med allierede styrker og  

 forstærkninger kan tillægges relativ mindre betydning til fordel  

 for bidrag til NATO´s reaktionsstyrker samt deltagelse i internationale  

 operationer og i andre former for internationalt samarbejde.
De egentlige  

 forsvarsopgaver må imidlertid fastholdes som en uadskillelig del af  

 formålet med forsvaret.
 Forsvarskommissionen har på baggrund af den  

 sikkerhedspolitiske udvikling opstillet følgende opgaver for  

 fremtidens forsvar, som foreslås afspejlet i lovens kapitel 2 om  

 forsvarets opgaver:
 Forsvaret skal som en integreret del af NATO kunne deltage i  

 konfliktforebyggelse, krisestyring samt yde effektiv modstand mod angreb  

 på NATO´s, herunder Danmarks, område.
 Forsvaret skal kunne løse suverænitets- og  

 myndighedsopgaver med udgangspunkt i forsvarets operative struktur.
 Forsvaret skal kunne deltage i løsningen af tillidsskabende og  

 stabilitetsfremmende opgaver.
 Forsvaret skal kunne deltage i løsningen af  

 konfliktforebyggende, fredsbevarende, fredsskabende, humanitære og  

 andre lignende opgaver, der sigter mod generel styrkelse af international  

 fred og sikkerhed gennem evnen til at deltage i militære operationer,  

 der gennemføres for at opnå kontrol med eller bilægge  

 konflikter, der normalt kun indirekte er forbundet med dansk sikkerhed.
 Forsvaret skal kunne løse andre opgaver.
 Lovforslaget medfører ikke en ændring af  

 forsvarets formål, der fortsat er at bidrage til at fremme fred og  

 sikkerhed.
Der foreslås endvidere indsat en bestemmelse, der  

 lovfæster Forsvarets Efterretningstjenestes organisatoriske placering  

 og opgaver.
Der er ikke hermed tilsigtet en ændring af de  

 nugældende forhold.
Forslag til lov om hjemmeværnet Der tilsigtes med lovforslaget en afløsning af den  

 nugældende lov om hjemmeværnet, jf. lovbekendtgørelse nr.  

 198 af 29. marts 1999.
Det foreslås, at fastansat militært og civilt  

 personel i hjemmeværnet i lighed med ansatte i det øvrige  

 forsvar omfattes af lov om forsvarets personel.
Det fastansatte  

 militære personel i hjemmeværnet er i vidt omfang overført  

 til samme uddannelsesstruktur som i det øvrige forsvar.
Sammenholdt  

 med den sikkerhedspolitiske udvikling betyder det, at hjemmeværnets  

 fastansatte personel kan anvendes mere fleksibelt inden for  

 Forsvarsministeriets område, herunder til deltagelse i internationale  

 operationer.
Der vil i den forbindelse blive etableret en overgangsordning,  

 således at allerede ansatte kan vælge pligten til international  

 tjeneste fra.
Regeringen finder, at den sikkerhedspolitiske udvikling  

 giver hjemmeværnet mulighed for at påtages sig en række  

 større og mere krævende opgaver, der for nærværende  

 påhviler værnene.
Derfor foreslås en ændring af  

 hjemegnsprincippet, hvorefter det bliver muligt at opstille enheder, der skal  

 virke inden for et større geografisk område, såfremt  

 hensynet til opgaven taler herfor.
 Endelig foreslås det at indføre et krav om  

 mindst 24 timers årlig tjeneste i hjemmeværnet, såfremt den  

 frivillige fortsat skal kunne have våben og ammunition udleveret.
 Idet der i øvrigt henvises til lovforslagene med  

 tilhørende bemærkninger anbefaler jeg dem hermed til  

 Folketingets velvillige behandling.
