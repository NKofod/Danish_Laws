 I anledning af at arbejdere i nogle tilfælde i november 1987 og januar  

 1988 havde vægret sig ved at arbejde med asbestholdige B9 eternitplader,  

 uagtet arbejdsforholdene havde været godkendt af Arbejdstilsynet, blev der  

 rejst sag mod vedkommende fagforbund og nogle forbundsafdelinger for  

 meddelagtighed i arbejdsvægringerne, for forbundets vedkommende med påstand  

 om bod for ikke at have pålagt medlemmerne at udføre det af arbejdsgiveren  

 fastsatte arbejde med eternitpladerne.
 Ved 3 domme afsagt af Arbejdsretten den 6. juni 1988 blev det bl.a.
under henvisning til, at det fra 30. juni 1988 er forbudt at anvende  

 B9 eternitplader, fastslået, at Normens § 5, stk. 2 gav arbejderne ret til at  

 nægte at arbejde med pladerne.
Forbundet havde derfor ikke haft pligt til at  

 pålægge arbejderne at udføre arbejder.
Det fandtes ikke godtgjort, at  

 arbejderorganisationerne havde forbudt arbejderne at udføre arbejder.  

 Herefter frifandtes forbundet og forbundsafdelingerne.
 Under denne sag har Dansk Arbejdsgiverforening for Entreprenørforeningen  

 for AJS Tømrer- og Snedkerforretning ApS indklaget Landsorganisationen i  

 Danmark for Snedker- og Tømrerforbundet i Danmark for Arbejdsretten for  

 delagtighed i overenskomststridige, kollektive arbejdsvægringer.
 Klagerne har nedlagt følgende påstande:
 1. Snedker- og Tømrerforbundet i Danmark har begået overenskomstbrud i  

 forbindelse med den af forbundets medlemmer siden den 23. november 1987  

 etablerede arbejdsvægring på virksomheden AJS Tømrer- og Snedkerforretning  

 ApS.
 2. Til Dansk Arbejdsgiverforening betaler Snedker- og Tømrerforbundet i  

 Danmark en efter rettens skøn fastsat bod.
 De indklagede har påstået frifindelse.
 Sagens omstændigheder er efter det oplyste følgende:
AJS Tømrer- og Snedkerforretning ApS havde fået overdraget en entreprise i  

 forbindelse med opførelse af bygninger på Foulum Forsøgsanlæg, der ejes af  

 Landbrugsministeriet.
Entreprisen omfattede bl.a. oplægning af B9  

 eternitplader.
B9 eternitplader indeholder asbest, men ifølge bekendtgørelse nr. 660 af  

 24. september 1986 om asbest er det indtil den 30 juni 1988 tilladt at  

 anvende sådanne plader.
På et møde på arbejdspladsen den 27. oktober 1987,  

 hvori deltog repræsentanter fra Arbejdstilsynet, blev repræsentanter for  

 håndværkerne gjort bekendt med, at alle gældende krav og bestemmelser var  

 opfyldt, og at Landbrugsministeriet efter aftale med Arbejdstilsynet var  

 indstillet på at gennemføre de ekstraordinære sikkerhedsforanstaltninger, som  

 ifølge Arbejdstilsynets anvisninger ville give den optimale sikkerhed i  

 forbindelse med udførelsen af arbejdet.
Den 29. oktober 1987 valgte de  

 tømrersvende, der skulle udføre arbejdet, en sikkerhedsrepræsentant.
Den 30.  

 oktober 1987 fremsendte svendene en akkordseddel, hvori de krævede alt  

 arbejde med asbest betalt med 150 kr. pr. time pr. mand.
Kravet blev afvist  

 af arbejdsgiveren.
 Den 3. november 1987 sendte Tømrerforbundets afdeling 11 en sålydende  

 skrivelse til Byggefagene og Fællesorganisationerne i Midtsjælland.
»FOR ET ASBESTFRIT DANMARK - NEJ TIL ASBEST !!! Gode kammerater! Som det sikkert er jer bekendt, har herværende afdeling af Snedker- og  

 Tømrerforbundet og vort forbund, igennem længere tid forsøgt at få sat en  

 stopper for landbrugsministeriets oplægning af asbestholdige tagplader, på  

 ministeriets forsøgsgård i Foulum ved Viborg.
 På trods af en forholdsvis massiv pressedækning og flere henvendelser til  

 landbrugsministeren (Laurits Tørnæs), har denne endnu ikke reageret på vore  

 henvendelser.
Sagen går i korthed ud på, at landbrugsministeriet netop har startet 3.  

 etape af byggeriet på forsøgsgården i Foulum.
I denne etape skal der oplægges  

 ca. 20.000 m2 asbestholdige tagplader.
Herværende afdeling har forsøgt at få  

 stoppet dette vanvid, bl.a. med henvisning til, at det er almindelig erkendt  

 at arbejde med asbest er dødsensfarlig. men også med henvisning til, at  

 regeringen i 1986 proklamerede »Det asbestfri Danmark«.
HVORFOR erstatter ministeriet ikke asbestpladerne med plader der er  

 asbestfrie og ufarlige at arbejde med ?? Vi ved det ikke!! Men vi ved at materialet er dødsensfarlig at arbejde med og vi kan ikke se  

 nogen fornuft i, at oplægge de mange plader, når de kan erstattes med  

 ufarlige plader.
På den baggrund skal der hermed lyde en kraftig opfordring til at deltage  

 i en DEMONSTRATION på Forsøgsgården i Foulum Fredag d. 6. nov. kl. 14.30 (se vedlagte oversigtskort samt plakater).
 Vi skal på det kraftigste anmode jer om at sende folk og faner til  

 demonstrationen, så det kan blive en manifestation, der får politikerne på  

 andre og bedre tanker, til gavn for det samlede arbejdsmiljø.
Mød op!» I en udateret skrivelse har tømrersvendene på byggepladsen udtalt:
 »Vedrørende asbestsagen i Foulum.
 Vi har holdt skurmøder ang. asbesten, hvor vi alle var enige om, at der  

 skulle gøres noget ved dette problem.
 Vi har haft en del kontakt med arbejdstilsynet, hvor vi fik at vide  

 hvordan vi skulle forholde os med hensyn til arbejdet med asbesten.
Vi kontaktede medierne for om De evt. ville tage problemet op.
Siden har  

 S.T.
Forbundet fulgt sagen op, Bjørn Westh har taget kontakt med Laurits  

 Tørnæs.
Forbundsformand Bent Larsen har også haft kontakt med  

 landbrugsministeren.
Landbrugsministerens afgørelse med oplægningen af pladerne har medført, at  

 S.T.
Forbundet har nedlagt forbud mod oplægning af asbestholdige plader for  

 samtlige S.T. medlemmer.
Sagen er nu blevet forelagt landbrugsministeren på mange måder, og vil nu  

 blive taget op i folketinget til nærmere debat og afgørelse.
Indtil denne  

 afgørelse forelægger, er vi fyret fra A.J.S.
Trods de mange misforståelser,  

 er det ikke firmaet A.J.S. vi anklager for kynisk misbrug af menneskeliv og  

 resourse frås af skatteborgernes penge, men landbrugsminister Laurits  

 Tørnæs.« Den 23. november 1987 kl. 7.00 nægtede tømrersvendene at oplægge B9  

 eternitpladerne.
I referatet af et fællesmøde den 24. november 1987 er  

 udtalt:
»Fra arbejdsgiverside gjorde man gældende, at arbejdet foregår fuldt  

 lovligt, og at metode og arbejdspladsens indretning er godkendt af  

 Arbejdstilsynet.
Arbejdsgiverside præciserede, at det pågældende materiale  

 anvendes i henhold til bestemmelser og krav fra bygherren.
 Fra arbejdsgiverside krævede man, at Snedker- og Tømrerforbundet erkendte,  

 at arbejdsvægringen er overenskomststridig og at arbejdet straks skal  

 normaliseres.
 Forbundet fik under fællesmødet udleveret Snedker- og Tømrerforbundet  

 afdeling 11's skrivelse af 3. november 1987 og udateret erklæring fra de på  

 arbejdspladsen værende tømrersvende.
 Forbundet opfordrede til at tilkendegive, at hverken Snedker- og  

 Tømrerforbundet eller den pågældende afdeling vil modsætte sig, at medlemmer  

 af forbundet udfører det pågældende arbejde, og at det alene er den enkelte  

 tømrersvends afgørelse at tage stilling til, om han vil udføre arbejdet.
 Forbundet kunne ikke medvirke til at erklære arbejdsvægringen for  

 overenskomststridig, og forbundet kunne heller ikke tilkendegive, at arbejdet  

 frit kan udføres af andre medlemmer af forbundet.
 Forbundet gjorde gældende, at det i henhold til en tidligere kendelse fra  

 Arbejdsretten, er op til den enkelte lønmodtager at tage stilling til,  

 hvorvidt han vil udføre arbejdet.
 Under hensyntagen hertil kunne forbundet ikke medvirke til at pålægge de  

 enkelte lønmodtagere at udføre arbejdet.
Endvidere gjorde arbejdstagerne gældende, at Normens regler for liv, ære  

 og velfærd er afgørende i forholdet.« I fagbeskrivelsen for Foulum-byggeriet er anført: »Ved de foreskrevne  

 eternitprodukter skal der anvendes Ny-eternit, asbestfri, såfremt de er i  

 produktion.
Dansk Eternit har i en skrivelse af 22. februar 1988 oplyst, at  

 plader i profil B9 i asbestfri udførelse (Ny Eternit) endnu ikke var  

 markedsført, og at de ikke kunne forventes at ville blive det før i maj 1988.
 I en artikel i Viborg Stifts Folkeblad fra den 4. november 1987 er bl.a.  

 anført:
»Snedker- og Tømrerforbundet tager nu skrappere midler i brug for at  

 forhindre pålægningen af asbest-tagplader på statens forsøgsbygninger i  

 Foulum.
Forbundets hovedbestyrelse har pålagt sine medlemmer i Viborg at  

 nægte at arbejde med asbesten, og samtidig er der planlagt en  

 demonstration.« I en artikel i dagbladet Det fri Aktuelt fra den 20. november 1987 er  

 bl.a. anført:
 »Forbundsformand Bent Larsen, Snedker- og Tømrerforbundet, fastholder  

 sin opfordring til medlemmerne om ikke at medvirke til at opsætte de  

 asbestholdige tagplader på statens forsøgsgård Foulum.
Bent Larsen er klar over, at medlemmerne og forbundet vil kunne blive  

 indklaget for Arbejdsretten for ikke at udføre arbejdet.
Og han er klar over,  

 at forbundet vil kunne drages til ansvar.
»Men jeg imødeser en sag om organisationsansvar med sindsro, hvis  

 Landbrugsministeriet virkelig kan få sig selv til at rejse den«, siger  

 Bent Larsen til Det fri Aktuelt.' Bygningsinspektør O.
Kenneth Petersen har bl.a. forklaret, at bygherren  

 havde respekt for arbejdet med asbest, og at man derfor gik med til  

 sikkerhedsforanstaltninger udover asbestbekendtgørelsens krav.  

 Arbejdsvægringen har medført en merudgift på over en halv million kr.
Klagerne har anført, at arbejdernes arbejdsvægring har været uberettiget  

 og overenskomststridig, fordi betingelsen i § 5, stk. 2, i »Norm for  

 regler for behandling af faglig strid« om, at hensynet til liv, velfærd  

 eller ære skal afgive tvingende grunde til at standse arbejdet, ikke var  

 opfyldt.
Denne bestemmelse hjemler kun ret for den enkelte arbejdstager til i  

 en konkret situation at bryde fredspligten, såfremt vedkommende med  

 berettigelse finder, at hans liv, velfærd eller ære er truet.
Både materialet  

 og arbejdsmetoden var lovlig efter de gældende regler, som er blevet  

 udarbejdet i samarbejde med arbejdsmarkedets organisationer.
Arbejdsgiveren  

 ville endda foretage yderligere foranstaltninger for at formindske risikoen.  

 Arbejdstilsynet havde godkendt arbejdsforholdene, og der må i sådanne sager  

 ved bedømmelsen af, om arbejdernes liv eller velfærd er truet, lægges helt  

 afgørende vægt på Arbejdstilsynets opfattelse.
Tømrersvendenes arbejdsvægring  

 må antages at skyldes, at de var utilfredse med, at deres lønkrav på 150 kr.  

 pr. time ikke blev opfyldt.
Klagerne har videre gjort gældende, at Snedker- og Tømrerforbundet har  

 gjort sig delagtig i arbejdsvægringen, dels ved ikke på fællesmødet at ville  

 give medlemmerne pålæg om at udføre arbejdet, dels ved formandens udtalelser  

 til Det fri Aktuelt, hvori han opfordrer medlemmerne til ikke at arbejde med  

 asbest.
I Arbejdsrettens dom af 12. juni 1986 i sagerne nr. 86.130 og 86.131  

 har retten udtalt, at Normens § 5, stk. 2, ikke kan legitimere iværksættelse  

 af kollektive skridt fra organisationernes side.
De indklagede har anført, at arbejderne i medfør af Normens § 5, stk. 2,  

 var berettiget til at nægte at oplægge de asbestholdige plader, fordi  

 arbejdet dermed frembød fare for deres liv eller velfærd.
I den nævnte dom af  

 12. juni 1986 udtalte Arbejdsretten også: »Såvel de fremlagte lægelige  

 oplysninger om asbests farlighed som den omstændighed, at de gældende  

 tilladelser til at fremstille, importere og anvende asbest eller  

 asbestholdigt materiale er gjort tidsbegrænsede med henblik på senere  

 gennemførelse af et generelt forbud herimod, viser, at sygdomsrisikoen ved  

 arbejde med asbestholdige produkter selv ved iagttagelse af foreskrevne  

 sikkerhedsforskrifter er erkendt.« Det er rigtigt, at  

 arbejdstagerorganisationerne har deltaget i forhandlinger om regler for  

 arbejde med asbest og asbestholdige materialer, men de er under disse  

 forhandlinger kun gået med til, at sådant arbejde må udføres i tiden indtil  

 den 1. april 1987.
De indklagede har videre anført, at Tømrerforbundet ikke har haft nogen  

 pligt til at pålægge medlemmerne at udføre det omhandlede arbejde, som  

 frembrød fare for deres liv eller velfærd.
Forbundet har ikke forbudt  

 medlemmerne at udføre arbejdet, men har kun vejledt og rådgivet medlemmerne  

 ved at oplyse om farerne ved arbejdet, og det er ikke overenskomststridigt.
 Arbejdsretten skal udtale:
Ifølge Arbejdsmiljølovens § 72 har Arbejdstilsynet bl.a. til opgave at  

 vejlede om arbejdsmiljømæssige spørgsmål, at holde sig orienteret om den  

 tekniske og sociale udvikling med henblik på forbedring af arbejdet for  

 sikkerhed og sundhed i arbejdsmiljøet og at påse, at loven og de forskrifter,  

 der gives med hjemmel i loven, overholdes.
Efter lovens § 77 kan  

 Arbejdstilsynet, hvis det skønner det nødvendigt for at afværge en  

 overhængende, betydelig fare for de ansattes eller andres sikkerhed eller  

 sundhed, påbyde, at faren straks imødegås, herunder eventuelt standse  

 arbejdet.
Ved bedømmelsen af, om en arbejdsopgave frembyder en sådan risiko  

 for arbejdernes liv eller velfærd, at de i henhold til Normens § 5, stk. 2,  

 kan nægte at udføre den, må der i almindelighed tillægges Arbejdstilsynets  

 godkendelse af arbejdsforholdene afgørende betydning.
Ved bekendtgørelse nr. 468 af 13. november 1979 om anvendelse af asbest  

 blev det forbudt at fremstille, importere eller anvende asbestholdigt  

 materiale af nogen art.
Det var dog tilladt i tiden indtil den 1. januar 1985  

 at fremstille, importere og anvende asbestcementprodukter med maksimalt 20  

 vægtprocent asbest til tagbeklædning og facadebeklædning.
Ved bekendtgørelse  

 nr. 161 af 26. marts 1984 blev fristen ændret til den 1. januar 1990. Ved  

 bekendtgørelse nr. 660 af 24. september 1986 blev undtagelsesbestemmelsen på  

 ny ændret, således at det indtil den 31. december 1987 var tilladt at  

 importere asbestcementprodukter til udvendig brug (med maksimalt 10  

 vægtprocent asbest), herunder bølgeplader B9, Anvendelse af disse plader er  

 tilladt indtil den 30. juni 1988.
Som det fremgår af disse bekendtgørelser er sundhedsrisikoen ved at  

 arbejde med asbestprodukter klart erkendt af arbejdsmiljømyndighederne, og  

 det er nu helt forbudt at oplægge asbestholdige B9 bølgeplader fra den 30.  

 juni 1988. I en sådan situation findes arbejderne i medfør af Normens § 5,  

 stk. 2, at have været berettiget til at nægte at oplægge de asbestholdige  

 plader.
Snedker- og Tømrerforbundet har herefter ikke haft nogen pligt til at  

 pålægge medlemmerne at udføre arbejdet.
Det er ikke bevist, at forbundet har  

 forbudt medlemmerne at udføre arbejdet, og forbundets adfærd kan kun  

 betragtes som en vejledning og rådgivning til medlemmerne, der ikke er  

 overenskomststridig.
 De indklagedes frifindelsespåstand tages derfor til følge.
 Sagens omkostninger, 2.000 kr., skal betales af klagerne.
 T h i k e n d e s f o r r e t :
 Landsorganisationen i Danmark for Snedker- og Tømrerforbundet i Danmark  

 frifindes i denne sag.
 I sagsomkostninger skal klagerne betale 2.000 kr. til Arbejdsretten inden  

 14 dage efter denne doms afsigelse.
 (* 1) Henvisninger: Per Jacobsen s.287 ff, Hasselbalch  

 Kollektivarbejdsretten s.147, K 86.130 og 131 (A1986, s.151).
