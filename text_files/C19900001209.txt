 Efter lov om arbejdstilbud til ledige, kan arbejdsløsforsikrede ledige,  

 der efter en vis ledighedsperiode starter selvstændig virksomhed, få bevilget  

 en iværksætterydelse.
 I en række tilfælde, har arbejdsformidlingen bevilget iværksætterydelse  

 til ledige, som etablerer sig som dagprivate dagplejere.
 Arbejdsministeriet og Socialministeriet har i denne anledning undersøgt,  

 om denne praksis er forenelig med lovgivningen.
 Det er Socialministeriets opfattelse, at bistandsloven udtømmende  

 regulerer muligheden for at anvende offentlige midler til pasning af børn.  

 Anvendelse af offentlige midler til dette formål forudsætter således, at  

 ordningerne drives efter bistandslovens § 64 (den kommunale dagpleje) eller §  

 69 (kommunale institutioner eller selvejende institutioner, der har indgået  

 overenskomst med en kommune).
 Offentlige midler vil dog kunne anvendes, hvis der i anden lovgivninger er  

 særlig hjemmel, hvilket er tilfældet i § 3, stk. 4, i lov om folkeskolen.
Arbejdsministeriet har oplyst, at betingelserne for at modtage  

 arbejdsløshedsdagpenge og iværksætterydelse er reguleret i henhold til lov,  

 og at staten afholder alle udgifterne til ydelserne.
Medlemsbidraget -  

 bortset fra bidraget til kasseadministrationen -er uafhængigt af de samlede  

 udgifter og indbetales via arbejdsløshedskasserne til staten.
Medlemsbidraget  

 er ligesom arbejdsgiverbidraget opført på finansloven som indtægt til  

 nedbringelse af statens udgifter til dagpenge.
Der synes således ikke at være  

 tvivl om, at iværksætterydelsen er en art offentlig ydelse.
 Socialministeriet skal på denne baggrund meddele, at det er  

 Socialministeriets opfattelse, at det er uforeneligt med bistandsloven, at  

 iværksætterydelse anvendes til etablering af et privat tilbud om  

 børnepasning.
 Arbejdsministeriet har underrettet arbejdsformidlingerne om dette, således  

 at der for fremtiden ikke vil blive bevilget iværksætterydelse til dette  

 formål.
 For så vidt angår de tilfælde, hvor der allerede er bevilget  

 iværksætterydelse til privat børnepasning, skal Socialministeriet gøre  

 opmærksom, at reglerne i bistandslovens § 63 skal iagttages.
