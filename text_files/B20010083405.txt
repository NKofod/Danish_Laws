Bekendtgørelse om  

 aflæggelse af apoteksregnskab I medfør af § 47, § 48 og § 72, stk. 2, i lov  

 om apoteksvirksomhed, jf. lovbekendtgørelse nr. 657 af 28. juli 1995,  

 som ændret senest ved lov nr. 493 af 7. juni 2001,  

 fastsættes:
§ 1. For hvert kalenderår udarbejder  

 apotekeren et apoteksregnskab bestående af en resultatopgørelse  

 med ledsagende specifikationer samt en opgørelse over de i § 5  

 nævnte aktiver og passiver.
Apoteksregnskabet skal være indsendt  

 til Lægemiddelstyrelsen inden den 1. april i det følgende  

 kalenderår.
 Stk. 2. For hver apoteksfilial, der er knyttet til apoteket,  

 udarbejder apotekeren et selvstændigt apoteksregnskab.
Stk. 3. Har apotekeren kun drevet apotek eller apoteksfilial i  

 en del af kalenderåret, aflægges der regnskab for denne del af  

 kalenderåret.
Lægemiddelstyrelsen fastsætter nærmere  

 retningslinier for aflæggelsen af sådanne delregnskaber og for  

 aflæggelse af regnskab ved flytning af apotekslokaler.
 § 2. Apoteksregnskab i henhold til § 1,  

 stk. 1, omfatter virksomheden ved drift af dosispakkefunktion i henhold  

 til Lægemiddelstyrelsens godkendelse, jf. apotekerlovens § 12,  

 stk. 3.
 Stk. 2. Apotekeren udarbejder tillige et særligt  

 regnskab for dosispakkefunktionen i overensstemmelse med reglerne i denne  

 bekendtgørelse.
 Stk. 3. Lægemiddelstyrelsen fastsætter  

 nærmere specifikationer for udarbejdelse af regnskab for  

 dosispakkefunktion og kan herunder fastsætte regler om, at der ved  

 udarbejdelse af regnskab for dosispakkefunktion kan anvendes  

 fordelingsnøgler, jf. § 12.
§ 3. Apoteksregnskabet skal give et retvisende  

 billede af apotekets økonomiske forhold i regnskabsåret.
Alle  

 indtægter, der kan henføres til apoteksdriften, opføres  

 på regnskabet.
Kun udgifter, der er nødvendige eller naturlige  

 som led i apoteksdriften, opføres på regnskabet.  

 Apoteksregnskabet underskrives af apotekeren.
Stk. 2. Apotekeren skal på apoteksregnskabet oplyse,  

 hvorvidt forhold, der ikke fremgår af apoteksregnskabet, har haft  

 indflydelse på apotekets økonomi og skal i bekræftende  

 fald nærmere redegøre for disse forhold.
Apotekeren skal  

 endvidere på apoteksregnskabet bekræfte, at regnskabet er aflagt  

 i overensstemmelse med de retningslinier, der er nævnt i § 4,  

 stk. 1.
 § 4. Apoteksregnskabet og specifikationerne hertil  

 skal opstilles på de af Lægemiddelstyrelsen udarbejdede skemaer i  

 overensstemmelse med Lægemiddelsstyrelsens ledsagende vejledning.
 Stk. 2. Samtlige beløb opføres på  

 apoteksregnskabet med fradrag af merværdiafgift.
 § 5. Det skema, der er nævnt i § 4,  

 skal indeholde oplysninger om følgende aktiver og passiver:
 1)	Inventar ved årets begyndelse og udgang, dog undtaget  

 edb-udstyr.
 2)	Edb-udstyr ved årets begyndelse og udgang.
 3)	Indretning ved årets begyndelse og udgang.
 4)	Varelager ved årets begyndelse og udgang.
 5)	Udestående fordringer opgjort ved udgangen af hvert kvartal,  

 herunder ikke forfaldne leverandørrabatter.
 6)	Værdien af varevogne ved årets begyndelse og udgang.
 7)	Kapital vedrørende lejede lokaler ved årets begyndelse  

 og udgang fordelt på indbetalt depositum og forudbetalt leje.
 8)	Leverandørkreditter opgjort som 95 pct. af apotekets  

 vareforbrug i regnskabsåret multipliceret med 60 og divideret med  

 360.
 9)	Indgående og udgående merværdiafgift i  

 regnskabsåret.
 10)	Skyldige feriepenge ved årets begyndelse og udgang.
 Stk. 2. Lægemiddelstyrelsen fastsætter efter  

 forhandling med Danmarks Apotekerforening nærmere regler om  

 opgørelse af varelageret.
 § 6. Det skema, der er nævnt i § 4,  

 skal for resultatopgørelsen indeholde følgende  

 poster:
 1)	Bruttoomsætningen, herunder driftsindtægter, der ikke er  

 forbundet med vareomsætningen.
 2)	Rabatudgifter.
 3)	Vareforbrug, såvel inklusiv som eksklusiv  

 leverancegebyrer.
 4)	Lønudgifter.
 5)	Nettosektorafgift/nettosektortilskud.
 6)	Husleje.
 7)	Energi.
 8)	Vedligeholdelse.
 9)	Forsikringer.
 10)	Omkostningsrelaterede leverandørrabatter.
 11)	Tab på udestående fordringer.
 12)	Andre driftsudgifter.
 13)	Forrentning.
 14)	Afskrivning.
 15)	Betalt ordinær afgift, henholdsvis modtaget ordinært  

 tilskud efter § 49 i lov om apoteksvirksomhed.
 Stk. 2. Det skema, der er nævnt i § 4, skal for  

 specifikationerne bl.a. indeholde oplysninger om pensionsbidrag til  

 Apotekervæsenets Pensionsordning og pensionsbidrag til en privat  

 pensionsordning, jf. § 8.
 Stk. 3. Indgår der i den i § 6, stk. 1, nr.  

 10, nævnte post økonomiske fordele, der ikke direkte er knyttet  

 til det enkelte varekøb, skal der detaljeret redegøres for,  

 hvorledes de økonomiske fordele er opgjort.
 § 7. Det skema, der er nævnt i § 4,  

 skal indeholde følgende oplysninger om henstand ydet i medfør  

 af Lægemiddelstyrelsens bekendtgørelse om henstandsordning for  

 kronisk syge:
 1)	Antal personer, der i regnskabsåret, har været omfattet  

 af henstandsordningen.
 2)	Det samlede antal henstandsgebyrer, som apoteket er berettiget til  

 at modtage vedrørende regnskabsåret.
 3)	Antal rykkere apoteket har sendt ud i løbet af  

 regnskabsåret.
 4)	Tab på henstandsordningen i løbet af  

 regnskabsåret.
 § 8. Apotekere udnævnt på grundlag af  

 ledige bevillinger opslået efter den 1. april 1995 kan ved  

 opgørelse af bidraget til Apotekervæsenets Pensionsordning  

 fradrage bidrag til en privat pensionsordning i Pensionskassen for apotekere  

 og farmaceuter eller til en anden af Sundhedsministeriet godkendt  

 pensionsordning med indtil 15 pct. af den pensionsgivende løn på  

 skalatrin 18 efter overenskomsten mellem Danmarks Apotekerforening og Dansk  

 Farmaceutforening.
 § 9. Forrentning af de aktiver, der er nævnt  

 i § 5, stk. 1, nr. 1, 2, 3, 4, 6 og 7, beregnes på grundlag  

 af et gennemsnit af aktivernes bogførte værdi ved årets  

 begyndelse og udgang (efter foretagne afskrivninger).
 Stk. 2. Forrentning af de aktiver, der er nævnt i  

 § 5, stk. 1, nr. 5, beregnes på grundlag af et gennemsnit af  

 apotekets udestående fordringer ved udgangen af hvert kvartal  

 forhøjet med halvdelen.
Stk. 3. Sundhedsministeriet meddeler senest den 15. december i  

 regnskabsåret den rentesats, der skal benyttes ved opgørelsen af  

 forrentningsudgifterne efter stk. 1 og 2. Rentesatsen skal for så  

 vidt angår opgørelse af forrentningsudgifterne af aktiver  

 nævnt i § 5, stk. 1, nr. 1, 2, 3, 5, 6 og 7, så vidt  

 muligt svare til den gennemsnitlige rentesats, hvormed den i apotekerne  

 indskudte fremmedkapital forrentes.
Rentesatsen til brug for opgørelse  

 af forrentningsudgiften af aktiver nævnt i § 5, stk. 1, nr.  

 4, skal så vidt muligt svare til den gennemsnitlige forrentning af  

 apotekernes indestående hos grossister.
 § 10. Den efter § 9 beregnede  

 forrentningsudgift opføres på resultatopgørelsen efter  

 fradrag af apotekets rentefordel ved rentefri leverandørkreditter.  

 Beløb, der skal fradrages, beregnes med den af Sundhedsministeriet  

 meddelte rentesats til brug for opgørelse af forrentningsudgiften af  

 aktiver nævnt i § 5, stk. 1, nr. 4, jf. § 9,  

 stk. 3.
 § 11. På resultatopgørelsen skal  

 udgifter til afskrivning opføres efter reglerne i stk. 2-5.
Stk. 2. Det bogførte beløb for inventar ved  

 årets begyndelse afskrives med 10 pct.
Inventaranskaffelser i  

 årets løb afskrives med 25 pct.
Inventaranskaffelser med en  

 anskaffelsessum på 6.700 kr. (grundbeløb, 1987-niveau) eller  

 derunder kan dog udgiftsføres over driften i anskaffelsesåret.  

 Beløbet reguleres i overensstemmelse med det beløb, der er  

 nævnt i § 5 stk. 3, i lov om skattemæssige  

 afskrivninger.
Pakkemaskine til dosisdispensering afskrives fra og med  

 anskaffelsesåret med 10 pct. årligt af anskaffelsessummen.
Stk. 3. Samlede indretningsudgifter på indtil 50.000 kr.  

 afskrives i det år, hvori udgifterne er afholdt.
Indretningsudgifter  

 på mere end 50.000 kr. afskrives med 10 pct., dog mindst 50.000 kr.  

 årligt, indtil restsaldoen udgør 50.000 kr. eller derunder, der  

 afskrives det følgende år.
Har en apoteker, som lejer af  

 apotekslokaler, med udlejer indgået en aftale efter § 63 i lov om  

 leje, skal de af aftalen omfattede forbedringsudgifter afskrives med 10 pct.  

 årligt af det oprindelige udgiftsbeløb.
Udgifter til indretning  

 i forbindelse med etablering og drift af maskinel dosispakkefunktion  

 afskrives med 10 pct. årligt af indretningsudgiften.
Stk. 4. Afskrivning for varevogne beregnes i  

 anskaffelsesåret med 30 pct. af anskaffelsessummen.
I følgende  

 år afskrives 30 pct. årligt af den bogførte værdi  

 ved årets begyndelse, forholdsvis for dele af år.
 Stk. 5. Afskrivning på edb-udstyr bestemmes af  

 anskaffelsestidspunktet:
 1)	Edb-udstyr anskaffet i 2000 eller senere afskrives fra og med  

 anskaffelsesåret med 33 1/3 pct. årligt af  

 anskaffelsessummen.
 2)	Edb-udstyr anskaffet i 1998 eller 1999 afskrives fra og med  

 anskaffelsesåret med 25 pct. årligt af anskaffelsessummen.
 3)	Edb-udstyr anskaffet i 1997 afskrives fra og med  

 anskaffelsesåret med 20 pct. årligt af  

 anskaffelsessummen.
 § 12. Er der ved opgørelsen af  

 resultatopgørelsens poster eller ved opgørelsen af aktiver og  

 passiver anvendt fordelingsnøgle til den regnskabsmæssige  

 udskillelse af virksomhed, der ikke er omfattet af apotekerbevillingen, skal  

 fordelingsnøglen vedlægges det indsendte regnskab.  

 Fordelingsnøglerne skal forsynes med en erklæring af en  

 statsautoriseret revisor eller registreret revisor om, at anvendelsen af  

 fordelingsnøglerne fører til et resultat, der er i  

 overensstemmelse med de faktiske forhold.
 Stk. 2. Lægemiddelstyrelsen kan godkende, at de i  

 stk. 1 nævnte erklæringer i særlige tilfælde  

 afgives af en revisor, der ikke har status som registreret eller  

 statsautoriseret revisor.
 § 13. Med bøde straffes den, der  

 overtræder §§ 1-4, § 5, stk. 1, eller §§ 6-12.
 Stk. 2. Undlader en apoteker at indsende apoteksregnskabet  

 inden den frist, der fremgår af § 1, stk. 1, kan  

 Lægemiddelstyrelsen som tvangsmiddel pålægge apotekeren  

 daglige eller ugentlige bøder, jf. § 74 i lov om  

 apoteksvirksomhed.
 § 14. Bekendtgørelsen træder i kraft  

 den 1. oktober 2001.
 Stk. 2. Bestemmelserne i § 11, stk. 5, nr. 1, har  

 virkning for regnskaber for regnskabsåret 2000 og efterfølgende  

 år.
 Stk. 3. Bekendtgørelse nr. 770 af 17. august 2000 om  

 aflæggelse af apoteksregnskab ophæves.
