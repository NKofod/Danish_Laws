Erstatningsansvarslovens §§ 5-8  fastsættelse af erhvervsevnetabserstatning, nævnets j. nr. 18-520-00469 Arbejdsmarkedets Erhvervssikring havde i sagen afgivet udtalelse, hvori ansøgers erhvervsevnetab blev vurderet til 50 %. Ansøgers repræsentant fremsatte krav om erstatning for erhvervsevnetab med 50 % beregnet med afsæt i normalårslønnen efter erstatningsansvarslovens § 8 med en skadesdato i 2014. Ansøger var fra Afghanistan, var kommet til Danmark i 2009 og havde fra 2009 til 2014 deltaget i kommunal afklaring, herunder en række tiltag, for at blive opkvalificeret til det danske arbejdsmarked.
Ansøger var på tidspunktet for hændelsen 26 år gammel.
Nævnet fandt ikke, at ansøgers årsløn kunne fastsættes efter erstatningsansvarslovens § 8, men at standardårslønnen skulle anvendes.
Nævnet lagde vægt på, at ansøger alene havde haft en vag tilknytning til arbejdsmarkedet forud for hændelsen.
Det forhold, at ansøgers arbejdsevne på tidspunktet for hændelsen formodentlig var til stede, kunne under hensyn til den vage tilknytning til arbejdsmarkedet ikke føre til et andet resultat.
Nævnet tilkendte herefter erstatning for erhvervsevnetab på baggrund af nævnets standardårsløn.
