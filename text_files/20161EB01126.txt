Beretning afgivet af Transport-, Bygnings- og Boligudvalget den 28. september 2017 Beretning over Forslag til folketingsbeslutning om en analyse af udfasning af fossilt drevne personbiler [af Maria Reumert Gjerding (EL), Christian Poll (ALT), Martin Lidegaard (RV) og Pia Olsen Dyhr (SF)]:
1. Udvalgsarbejdet Beslutningsforslaget blev fremsat den 3. februar 2017 og var til 1. behandling den 4. april 2017. Beslutningsforslaget blev efter 1. behandling henvist til behandling i Transport-, Bygnings- og Boligudvalget.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et mindretal i udvalget (EL, ALT, RV og SF) anmoder regeringen om, at der i den samlede strategi for omlægning af hele vores energisektor, som regeringen vil offentliggøre senere i år, indgår et afsnit, der afspejler hensigten med dette beslutningsforslag.
Det vil sige en nærmere analyse af mulighederne, udfordringerne og konsekvenserne for klimaet, miljøet og økonomien, såfremt Danmark sammen med andre lande udfaser salget af nye personbiler, der kører på fossile brændstoffer, i henholdsvis 2025 og 2030; eventuelt sådan, at dieselbiler udfases før benzinbiler.
Det understreges, at det alene drejer sig om salget af nye biler.
Analysen skal belyse, hvorledes omstillingen bedst kan foregå i Danmark, herunder hvordan vi bedst kan bruge de muligheder og imødegå de udfordringer, der er forbundet med denne omstilling, eksempelvis hvorledes en massiv omstilling til elbiler kan påvirke udnyttelsen af vind- og solbaseret strøm.
En omstilling kræver endvidere store omlægninger af infrastrukturen for energiforsyningen til transporten, og afgiftssystemet for personbiler vil skulle tilpasses osv.
Der kan dog også være muligheder i form af teknologiske løsninger, som kan blive eksportpotentialer for danske virksomheder og dermed skabe nye grønne arbejdspladser.
 En analyse bør endvidere indeholde en vurdering af de klima- og miljømæssige effekter og værdien af de sundhedsmæssige effekter ved en udfasning af fossile brændstoffer i de nye biler, der sælges i Danmark, og endelig kan de positive effekter ved reduceret import af benzin og diesel vurderes.
 P.u.v.
