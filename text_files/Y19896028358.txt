Registertilsynet anmodede Forbrugerombudsmanden om en udtalelse  

 vedrørende et biludlejningsfirmas fotografering af kunder.
Firmaet  

 fotograferede af præventive hensyn udvalgte kunder uden at informere dem  

 særskilt herom.
Forbrugerombudsmanden udtalte, under hensyn til forretningens  

 særlige risiko og de kriminalpræventive hensyn, der lå bag fotograferingen,  

 at den i dette tilfælde ikke kunne anses for at stride mod god  

 markedsføringsskik, forudsat at forretningen skiltede hermed særdeles  

 tydeligt.
Forbrugerombudsmanden udtalte dog samtidig, at han fandt en sådan  

 fotografering betænkelig og agter at gribe ind, såfremt denne praksis breder  

 sig til andre virksomheder, hvor der ikke er tilsvarende særlige  

 kriminalpræventive hensyn.
 Registertilsynet har desuden udtalt, at den konkrete sag ikke var i  

 strid med § 3, stk. 1 i lov om private registre m.v.
2.2.1.3. Fotografering af kunder til brug for eventuel senere  

 identificering I september 1989 rettede Registertilsynet henvendelse til  

 Forbrugerstyrelsen, idet man anmodede om Forbrugerombudsmandens udtalelse  

 vedrørende et biludlejningsfirmas fotografering af kunder.
Firmaet oplyste,  

 at man havde indført fotograferingen af præventive hensyn.
Man fotograferede  

 ikke alle kunderne, men kun i enkelte tilfælde, specielt hvis kunden ikke var  

 kendt af personalet.
Faste kunder blev aldrig fotograferet.
 I virksomhedens kontor er opstillet et skilt med følgende tekst:  

 »X-biludlejning gør opmærksom på, at enkelte udlejninger kan blive  

 fotograferet«.
De fotograferede kunder bliver dog ikke informeret individuelt.  

 Fotografierne bliver ikke fremkaldt, medmindre der er behov for at identificere en lejer, der ikke har returneret den lejede bil.
Filmene  

 destrueres ca. 2 måneder efter udlejningen og opbevares i et pengeskab.
 Forbrugerombudsmanden udtalte følgende: »...
Når henses til den pågældende virksomheds særlige risiko ved at indgå  

 aftaler med ikke-kendte kunder og de kriminalpræventive hensyn, der ligger  

 bag fotograferingen, finder jeg ikke, at fotograferingen kan anses for at  

 være stridende mod god markedsføringsskik.
Jeg har herved taget oplysningerne  

 om virksomhedens opbevaring og brug af filmoptagelserne i betragtning,  

 ligesom jeg forudsætter en særdeles tydelig skiltning.
Det skal dog samtidig  

 bemærkes, at jeg finder en sådan fotografering betænkelig og agter at gribe  

 ind, hvis denne praksis breder sig til virksomheder, hvor der ikke er  

 tilsvarende særlige kriminalpræventive hensyn, der gør sig gældende.« Sagen har herefter været forelagt Registertilsynet.
På denne baggrund  

 udtalte Registertilsynet blandt andet, at det fandt, at biludlejningsfirmaet  

 »bl.a. af kriminalpræventive hensyn og på baggrund af de særlige  

 brancheforhold i forbindelse med biludlejning kan have et behov for at  

 registrere oplysninger om enkelte kunder i form af fotografier, og at den af  

 virksomheden beskrevne praksis i forbindelse med fotografering af kunder  

 således ikke kan antages at stride mod bestemmelsen i lov om private registre  

 m.v. § 3, stk. 1.« (J.nr.
FO 89-331-27) (*1) Offentliggjort i Forbrugerstyrelsens juridiske årbog 1990, side 20.
