Landsskatteretskendelse Konvertering af gæld til aktiekapital - kursgevinst ved frigørelse af gæld Reference:
KGL § 8, stk. 2 A/S A klagede for skatteårene 1994/95, 1995/96 og  

 1996/97 over, at de stedlige skattemyndigheder havde anset kursgevinst ved  

 frigørelse for gæld i forbindelse med konvertering af gæld  

 for skattepligtig kursgevinst.
 Det var oplyst, at det klagende selskabs vigtigste  

 forretningsområde var regenerering af plastaffald, samt at det klagende  

 selskab i de påklagede skatteår var datterselskab af B AG,  

 Schweiz.
Det var videre oplyst, at det klagende selskab i  

 årene 1993 til 1995 havde foretaget en række  

 kapitalforhøjelser, som var indbetalt ved, at gæld til  

 moderselskabet var konverteret til aktiekapital.
Der var i hvert enkelt  

 tilfælde tale om, at den konverterede gæld udgjorde et  

 beløb, der lå ganske betydeligt under halvdelen af den usikrede  

 gæld på konverteringstidspunktet.
Konvertering af gæld var foretaget den 5/8 1993,  

 29/7 1994, 11/5 1995 og 23/11 1995 med henholdsvis 7.000.000 kr., 300.000  

 kr., 5.828.000 kr. og 2.898.000 kr.
Ved forhøjelsen den 29/7 1994 var  

 der ligeledes indbetalt kontant 3.700.000 kr.
Ved konverteringerne den 5/8  

 1993 og den 29/7 1994 var aktiekapitalen udvidet med henholdsvis 7.000.000  

 kr. og 4.000.000 kr.
Ved konverteringerne den 11/5 1995 og 23/11 1995 var  

 aktiekapitalen udvidet med 500.000 kr.
 Egenkapitalen før konverteringen udgjorde  

 henholdsvis ?4.685.000 kr., -4.579.000 kr., -1.776.000 kr. og 3.012.000 kr.,  

 og det klagende selskab var ubestridt insolvent forud for  

 gældskonverteringerne pr. 5/8 1993, 29/7 1994 og 11/5 1995.
De stedlige skattemyndigheder havde anset de beskattede  

 beløb som en kursgevinst ved frigørelse for gæld, jf.  

 kursgevinstlovens § 2, sammenholdt med § 5, stk. 1, og ikke en skattefri  

 overkurs ved udvidelse af selskabets aktiekapital, jf. selskabsskattelovens §  

 13. De stedlige skattemyndigheder havde anført, at der forelå  

 overkurs, når vederlaget for aktierne oversteg aktiernes  

 pålydende værdi.
En udvidelse af aktiekapitalen kunne også  

 ske ved en konvertering af gæld til aktiekapital, eventuel til  

 overkurs.
Overkursen ville så normalt udgøre forskellen mellem  

 aktiernes nominelle værdi og fordringens/gældens kursværdi.  

 De stedlige skattemyndigheder var af den opfattelse, at der ikke skete nogen  

 beskatning af overkursen, men at der skete beskatning af den kursgevinst, der  

 opstod, når kursværdien af de modtagne aktier/værdien af  

 gælden på konverteringstidspunktet var under den nominelle  

 værdi af gælden ved påtagelsen.
Efter kursgevinstlovens §  

 8, stk. 2, skulle gevinst og tab opgøres som forskellen mellem  

 forpligtelsens værdi ved påtagelsen og værdien ved  

 frigørelsen eller indfrielsen.
 De stedlige skattemyndigheder havde opgjort  

 kursgevinsterne således:
5/8 1993 29/7 1994 11/5 1995 23/11 1995 Konv. gæld, nom.værdi i tkr.
7.000 300 5.828 2.898 Værdi af betalingen i tkr.
2.315 0 4.052 2.898 Kursgevisst i tkr.
4.685 300 1.776 0 Det klagende selskabs repræsentant havde over for  

 Landsskatteretten nedlagt påstand om, at de påklagede  

 beløb var skattefri efter selskabsskattelovens § 13.
Repræsentanten havde til støtte herfor  

 anført, at det klagende selskabs moderselskab den 5/8 1993, 29/7 1994  

 og 11/5 1995 konverterede tilgodehavender på henholdsvis 7.000.000 kr.,  

 300.000 kr. og 5.828.000 kr. til aktiekapital i det daværende  

 datterselskab.
De to første gældskonverteringer fandt sted til  

 kurs 100, medens gældskonverteringen den 11/5 1994 foregik til kurs  

 1.165,60.
Repræsentanten havde videre anført, at  

 Landsskatteretten ved kendelse af 8/8 1996, offentliggjort i TfS 1996.696,  

 fastslog, at et solvent debitorselskab, som oppebar en gevinst ved, at dets  

 anpartshavere konverterede et tilgodehavende til anparter, var skattepligtig  

 efter kursgevinstlovens ' 5 af forskellen mellem fordringens nominelle  

 værdi og de modtagne anparters værdi.
Kendelsen, som var  

 kritiseret af flere forfattere, var imidlertid ændret, idet  

 Skatteministeriet den 16/5 1997 tog bekræftende til genmæle under  

 sagen ved domstolene.
Afgørelsen indebar, at en kursgevinst, som  

 fremkom ved en gældskonvertering opgjort som forskellen mellem  

 fordringens nominelle værdi og aktiernes værdi, skulle betragtes  

 som en skattefri overkurs efter selskabsskattelovens ' 13.  

 Repræsentanten havde bemærket, at nævnte kendelse adskilte  

 sig fra nærværende sag ved, at den vedrørte  

 gældskonvertering i et solvent debitorselskab, hvorimod det klagende  

 selskab var insolvent på tidspunkterne for de tre  

 gældskonverteringer.
Repræsentanten havde i denne forbindelse  

 bemærket, at den kommunale skattemyndigheds afgørelse var  

 truffet før Skatteministeriet tog bekræftende til genmæle  

 i TfS 1996.696, hvilket heller ikke var offentliggjort på tidspunktet  

 for skatteankenævnets afgørelse, hvorfor skatteankenævnet  

 formentlig heller ikke havde været opmærksom herpå.
Den  

 kommunale skattemyndigheds afgørelse og skatteankenævnets  

 afgørelse var derfor truffet under forudsætning af, at TfS  

 1996.696 stod ved magt.
Repræsentanten havde videre anført, at  

 konflikten mellem kursgevinstlovens § 5 og selskabsskattelovens § 13  

 imidlertid også opstod ved gældskonverteringer i insolvente  

 selskaber.
Også i denne situation ville der være tale om en  

 skattefri overkurs, og denne opfattelse stemte ligeledes overens med  

 skatteministerens svar af 15/5 1995 i forbindelse med lovforslag nr. 139,  

 hvoraf det fremgik, at kapitaludvidelser var omfattet af selskabsskattelovens  

 § 13 og ikke kursgevinstlovens regler.
Repræsentanten var af den opfattelse, at der som  

 udgangspunkt ikke var hjemmel til beskatning i  

 gældskonverteringssituationer.
De to første konverteringer, hhv.  

 den 5/8 1993 og 29/7 1994 var foretaget før den 18/1 1995, hvor L 139  

 vedr. blandt andet gældseftergivelse blev fremsat.
Ved vedtagelsen af  

 nævnte lov blev der alene i relation til underskudsbegrænsning  

 skabt formel hjemmel til at anse gældskonvertering som  

 gældseftergivelse.
Repræsentanten havde videre anført, at  

 Landsskatteretten og Ligningsrådet også før den 18/1 1995  

 var af den opfattelse, at gældskonverteringen kunne anses for  

 gældseftergivelse, jf. blandt andet TfS 1992.296 og TfS 1995.906. I  

 teorien vedrørende spørgsmålet havde der været mere  

 usikkerhed, jf. blandt andet TfS 1991.317, Revision &  

 Regnskabsvæsen 1991, nr. 12, side 26f, SR Skat 1993, side 270 og Gitte  

 Skovby i TfS 1998.290. På side 108 i betænkning nr. 1101/1987  

 (Skat ved konkurs og akkord) havde man været inde på  

 spørgsmålet om gældskonvertering, og der var heri  

 anført, at gældskonvertering ikke kunne sidestilles med  

 gældseftergivelse i relation til underskudsbegrænsning  

 (ligningslovens § 15). Modsat i svar til spørgsmål 20 i  

 forbindelse med gennemførelsen af konkursskatteloven.
Henvisninger til  

 praksis og teori omkring ligningslovens § 15 udgjorde alene et  

 sekundært fortolkningsbidrag i relation til kursgevinstloven. § 15  

 havde dog den betydning, at såfremt der i § 15 ikke var hjemmel -  

 hvilket først blev tilvejebragt 18/1 1995 - til at sidestille en  

 gældskonvertering med en gældseftergivelse, måtte dette  

 så meget desto mere gælde i relation til kursgevinstloven.
Repræsentanten havde endvidere henvist til  

 "Kursgevinstloven med kommentarer", 1998, side 186, hvori det  

 anførtes, at det var uafklaret, om der indtrådte skattepligt  

 efter kursgevinstloven, svarende til forskellen mellem den konverterede  

 fordrings pålydende værdi og dens kursværdi, når der  

 var tale om en singulær ordning og debitorselskabet var insolvent.  

 Dette uanset at der forelå to landsskatteretskendelser, hhv.
TfS  

 1997.653 og TfS 1998.558, hvori der implicit var statueret skattepligt efter  

 kursgevinstlovens bestemmelser.
Førstnævnte sag drejede sig om,  

 hvorvidt der var tale om en singulær eller samlet ordning, medens  

 sidstnævnte sag vedrørte periodisering.
Der var ikke i sagerne  

 procederet på hverken hjemmelsspørgsmålet i  

 kursgevinstloven eller overkursreglen i selskabsskattelovens § 13, og  

 repræsentanten havde derfor ikke fundet kendelserne for at have  

 største betydning i nærværende sag.
Det var videre anført, at der var tale om et  

 hjemmelsspørgsmål, hvilket tillagdes stor vægt ved  

 domstolene, jf. en række sager som Skatteministeriet havde tabt i den  

 senere tid.
Efter selskabsskattelovens § 13, stk. 1, nr. 1, skulle til den  

 skattepligtige indkomst ikke medregnes overkurs, som et selskab opnåede  

 ved udstedelse af aktier eller ved udvidelse af sin aktiekapital.
Enhver  

 tilførsel af værdier til et selskab i denne forbindelse var  

 skattefri i medfør af bestemmelsen, og dette uanset i hvilken form  

 begunstigelsen forelå.
Der er i denne forbindelse henvist til pkt. 47,  

 3. afsnit, i cirkulære nr. 136 af 7/11 1988 til selskabsskatteloven.  

 Den begunstigelse af debitorselskabet, der lå i en eventuel forskel  

 mellem fordringens nominelle værdi og kursværdi på  

 konverteringstidspunktet, måtte derfor ligeledes være omfattet af  

 overkursreglen i selskabsskattelovens § 13, hvilket var i overensstemmelse  

 med ministersvar af 15/5 1995 til Skatteudvalget, hvoraf det fremgik:
"Jeg kan bekræfte, at ved konvertering af gæld  

 til aktiekapital vil en forskel mellem fordringens kursværdi og  

 aktiernes nominelle værdi være skattefri i medfør af  

 selskabsskattelovens § 13, stk. 1, nr. 1. Forskellen mellem fordringens  

 nominelle værdi og aktiernes kursværdi er ligeledes skattefri  

 efter den nævnte bestemmelse." Repræsentanten havde videre anført, at selvom  

 gældskonverteringerne i 1993 og 1994 alene var gennemført til  

 kurs 100, forelå der heller ikke i dette tilfælde en kursgevinst,  

 idet beløb, som hidrørte fra en kapitalforhøjelse, var  

 skattefrit efter analogien af selskabsskattelovens § 13. Der var efter  

 repræsentantens opfattelse ikke hjemmel til at gennemføre en  

 sådan beskatning, idet beløbet skulle betragtes som en skattefri  

 udvidelse af selskabets aktiekapital.
Landsskatteretten bemærkede, at til selskabets  

 skattepligtige indkomst skulle ikke medregnes overkurs, som selskabet  

 opnåede ved udstedelse af aktier eller ved udvidelse af sin  

 aktiekapital, jf. selskabsskattelovens § 13, stk. 1, nr. 1. Ved overkurs  

 skulle forstås, at der blev indskudt større værdier end  

 den nominelle værdi af aktieudstedelsen eller aktieudvidelsen.
Retten  

 bemærker endvidere, at anskaffelsessummen for aktierne normalt udgjorde  

 værdien af den konverterede fordring, jf.
Højesterets dom af  

 27/10 1977.
 Herefter fandt retten, at såfremt fordringens  

 kursværdi oversteg aktiernes nominelle værdi, ville overkursen  

 ved konvertering af gæld til aktiekapital udgøre forskellen  

 mellem fordringens kursværdi og aktiernes nominelle værdi.
 Retten bemærkede videre, at det klagende selskab ved  

 konverteringen var blevet frigjort for den pågældende fordring  

 mod udstedelse af aktier i selskabet.
Retten bemærkede herefter, at selskabet i  

 medfør af kursgevinstlovens § 5, stk. 1, ved indkomstopgørelsen  

 skulle medregne gevinster som selskabet realiserede ved frigørelse for  

 gældsforpligtelser ifølge fordringer omfattet af  

 kursgevinstlovens ' 1. Efter kursgevinstlovens § 8, stk. 2, skulle gevinsten  

 opgøres som forskellen mellem forpligtelsens værdi ved  

 påtagelsen af forpligtelsen og værdien ved frigørelsen  

 eller indfrielsen.
Ved "værdien ved indfrielsen" i kursgevinstloven  

 skulle forstås fordringens værdi på tidspunktet for  

 konverteringen.
 Da Landsskatteretten ikke fandt grundlag for at  

 ændre den af skattemyndighederne ansatte værdi af fordringerne  

 på tidspunkterne for konverteringerne, blev de påklagede  

 ansættelser stadfæstet.
