Vejledning om omsætning af løbende erstatninger til kapitalbeløb efter lov om arbejdsskadesikring i 2021 for skader fra 1. januar 20111) 1. Indledning Efter lov om arbejdsskadesikring, jf. lovbekendtgørelse nr. 376 af 31. marts 2020 med senere ændring, fastsættes efter indstilling fra bestyrelsen for Arbejdsmarkedets Erhvervssikring nærmere regler for omsætning af løbende erstatning til kapitalbeløb, der tilkendes og beregnes med virkning fra 1. januar det følgende år.
 Denne vejledning finder anvendelse på ulykker indtrådt den 1. januar 2011 eller senere og på erhvervssygdomme anmeldt den 1. januar 2011 eller senere, når løbende erstatninger omsættes til kapitalbeløb i perioden fra den 1. januar 2021 til den 31. december 2021.
Vejledningen udstedes under forudsætning af, at forslag til lov om ændring af lov om social pension (Regulering af folkepensionsalderen), der forventes fremsat November II/2020 vedtages med ikrafttræden 29. december 2020, samt at lovforslag nr.
L 22 om ændring af lov om arbejdsskadesikring, lov om den selvejende institution Arbejdsmarkedets Erhvervssikring og lov om erstatningsansvar (Anmeldelse af arbejdsulykker, opdatering af kapitaliseringsfaktorer m.v.) vedtages.
Vedtages lovforslagene ikke eller sker der ændringer i lovforslagene med betydning for denne vejledning, vil der blive udstedt ny vejledning.
 Faktorerne for omsætning af løbende erstatninger til kapitalbeløb fastsættes af Arbejdstilsynets direktør efter bemyndigelse fra beskæftigelsesministeren.
Metoden for fastsættelse af faktorerne for omsætning af løbende erstatninger til kapitalbeløb er fastsat ved lov.
Vejledningen er dermed udtryk for de beregnede faktorer i 2021-niveau.
2. Arbejdsskader indtruffet 1. januar 2021 eller senere 2.1 Erstatning for tab af erhvervsevne En løbende erstatning for tab af erhvervsevne, tilkendt efter §§ 17 og 17a i lov om arbejdsskadesikring, omsættes til et kapitalbeløb ved at gange den årlige erstatning på omsætningstidspunktet med den faktor i bilagets tabel A, B eller C, som står ud for den tilskadekomnes alder på omsætningstidspunktet.
 Tabel A anvendes for tilskadekomne, der er født den 1. januar 1967 eller senere, for hvem den løbende erstatning ophører ved det fyldte 69. år efter § 17, stk. 7, i lov om arbejdsskadesikring.
 Tabel B anvendes for tilskadekomne, der er født i perioden fra den 1. januar 1963 til den 31. december 1966, for hvem den løbende erstatning ophører ved det fyldte 68. år efter § 17, stk. 7, i lov om arbejdsskadesikring.
 Tabel C anvendes for tilskadekomne, der er født i perioden fra den 1. juli 1955 til den 31. december 1962, for hvem den løbende erstatning ophører ved det fyldte 67. år efter § 17, stk. 7, i lov om arbejdsskadesikring.
 Tabel A, B og C anvendes desuden til fastsættelse af erstatning for fremtidige permanente udgifter til helbredelse, optræning og hjælpemidler efter § 15, stk. 3, i lov om arbejdsskadesikring.
 Når den tilskadekomnes alder opgjort i år og måneder ligger mellem de aldre, som er angivet i tabel A, B og C, benyttes tilsvarende mellemliggende faktorer baseret på den tilskadekomnes alder opgjort i år og måneder.
 Når den tilskadekomnes alder opgjort i år og måneder ligger mellem den højeste alder angivet i tabel C og folkepensionsalderen, jf. lov om social pension, fratrukket 2 år, benyttes mellemliggende faktorer mellem faktoren for den højeste alder angivet i tabel C og faktoren 1,245.
 Når den tilskadekomne på tidspunktet for afgørelsen om erstatning for tab af erhvervsevne eller forsikringsselskabets/Arbejdsmarkedets Erhvervssikrings stillingtagen efter § 15, stk. 3, er 2 år eller mindre fra at nå folkepensionsalderen, jf. § 1a i lov om social pension, fastsættes kapitalbeløbet ved at gange den årlige erstatning på afgørelsestidspunktet med faktoren 1,245. Det samme gælder tilskadekomne, der har nået folkepensionsalderen.
2.2 Erstatning for tab af forsørger En løbende erstatning for tab af forsørger tilkendt efter arbejdsskadesikringslovens § 20, stk. 2, omsættes til et kapitalbeløb ved at gange den årlige erstatning på omsætningstidspunktet med den faktor i bilagets tabel D, som står ud for den efterladtes alder og restperioden af erstatningen på omsætningstidspunktet.
 Når restperioden af erstatningen opgjort i år og måneder ligger mellem de restår, som er angivet i tabel D, benyttes tilsvarende mellemliggende faktorer baseret på restperioden opgjort i år og måneder.
2.3 Principper for fastsættelse af kapitaliseringsfaktorer Faktorerne i bilagets tabel A, B, C og D er fastsat på grundlag af følgende forudsætninger:
 1) En dødelighed for erstatningsmodtageren fastsat som et simpelt gennemsnit af mænds og kvinders dødelighed som fastsat i Finanstilsynets benchmark for den observerede nuværende dødelighed 2019 kombineret med Finanstilsynets benchmark for de forventede fremtidige levetidsforbedringer 2019.
 2) En rentefod på 2,27 pct. p.a., fastsat som gennemsnittet af de årsgennemsnitlige effektive renter for 30-årige realkreditobligationer for årene 2015 til 2019. For årene 2015 til 2019 er anvendt årsgennemsnit af Finans Danmarks ugentligt opgjorte lange obligationsrente for realkreditobligationer.
 3) En beskatning af kapitalafkast på 37,73 pct., fastsat som summen af satserne for indkomståret 2020 for bundskatten (12,11 pct.), jf. lov om indkomstskat for personer m.v. (personskatteloven), den landsgennemsnitlige kommuneskat (24,95 pct.) og den landsgennemsnitlige kirkeskat (0,67 pct.).
 4) En beskatning af løbende erstatning på 37,73 pct., fastsat som summen af satserne for indkomståret 2020 for bundskatten (12,11 pct.), jf. lov om indkomstskat for personer m.v. (personskatteloven), den landsgennemsnitlige kommuneskat (24,95 pct.) og den landsgennemsnitlige kirkeskat (0,67 pct.).
 5) En løntalsregulering af løbende erstatning på 2,22 pct. årligt, fastsat som gennemsnittet af 2,0 pct. tillagt tilpasningsprocenten, jf. lov om en satsreguleringsprocent, for årene 2017 til 2021.
3. Arbejdsskader indtruffet i tiden 1. januar 2011 til 31. december 2020 3.1 Erstatning for tab af erhvervsevne En løbende erstatning for tab af erhvervsevne, tilkendt efter §§ 17 og 17a i lov om arbejdsskadesikring, omsættes til et kapitalbeløb ved at gange den årlige erstatning på omsætningstidspunktet med den faktor i bilagets tabel E, F eller G, som står ud for den tilskadekomnes alder på omsætningstidspunktet.
 Tabel E anvendes for tilskadekomne, der er født den 1. januar 1967 eller senere, for hvem den løbende erstatning ophører ved det fyldte 69. år efter § 17, stk. 7, i lov om arbejdsskadesikring.
 Tabel F anvendes for tilskadekomne, der er født i perioden fra den 1. januar 1963 til den 31. december 1966, for hvem den løbende erstatning ophører ved det fyldte 68. år efter § 17, stk. 7, i lov om arbejdsskadesikring.
 Tabel G anvendes for tilskadekomne, der er født i perioden fra den 1. juli 1955 til den 31. december 1962, for hvem den løbende erstatning ophører ved det fyldte 67. år efter § 17, stk. 7, i lov om arbejdsskadesikring.
 Tabel E, F og G anvendes desuden til fastsættelse af erstatning for fremtidige permanente udgifter til helbredelse, optræning og hjælpemidler efter § 15, stk. 3, i lov om arbejdsskadesikring.
 Når den tilskadekomnes alder opgjort i år og måneder ligger mellem de aldre, som er angivet i tabel E, F og G, benyttes tilsvarende mellemliggende faktorer baseret på den tilskadekomnes alder opgjort i år og måneder.
 Når den tilskadekomnes alder opgjort i år og måneder ligger mellem den højeste alder angivet i tabel G og folkepensionsalderen, jf. lov om social pension, fratrukket 2 år, benyttes mellemliggende faktorer mellem faktoren for den højeste alder angivet i tabel G og faktoren 1,245.
 Når den tilskadekomne på tidspunktet for afgørelsen om erstatning for tab af erhvervsevne eller forsikringsselskabets/Arbejdsmarkedets Erhvervssikrings stillingtagen efter § 15, stk. 3, er 2 år eller mindre fra at nå folkepensionsalderen, jf. § 1a i lov om social pension, fastsættes kapitalbeløbet ved at gange den årlige erstatning på afgørelsestidspunktet med faktoren 1,245. Det samme gælder tilskadekomne, der har nået folkepensionsalderen.
3.2 Erstatning for tab af forsørger En løbende erstatning for tab af forsørger tilkendt efter arbejdsskadesikringslovens § 20, stk. 2, omsættes til et kapitalbeløb ved at gange den årlige erstatning på omsætningstidspunktet med den faktor i bilagets tabel H, som står ud for den efterladtes alder og restperioden af erstatningen på omsætningstidspunktet.
 Når restperioden af erstatningen opgjort i år og måneder ligger mellem de restår, som er angivet i tabel H, benyttes tilsvarende mellemliggende faktorer baseret på restperioden opgjort i år og måneder.
3.3 Principper for fastsættelse af kapitaliseringsfaktorer Faktorerne i bilagets tabel E, F, G og H er fastsat på grundlag af følgende forudsætninger:
 1) En dødelighed for erstatningsmodtageren fastsat som et simpelt gennemsnit af mænds og kvinders dødelighed som fastsat i det tekniske livsgrundlag G82.
 2) En rentefod på 2,27 pct. p.a., fastsat som gennemsnittet af de årsgennemsnitlige effektive renter for 30-årige realkreditobligationer for årene 2015 til 2019. For årene 2015 til 2019 er anvendt årsgennemsnit af Finans Danmarks ugentligt opgjorte lange obligationsrente for realkreditobligationer.
 3) En beskatning af kapitalafkast på 37,73 pct., fastsat som summen af satserne for indkomståret 2020 for bundskatten (12,11 pct.), jf. lov om indkomstskat for personer m.v. (personskatteloven), den landsgennemsnitlige kommuneskat (24,95 pct.) og den landsgennemsnitlige kirkeskat (0,67 pct.).
 4) En beskatning af løbende erstatning på 37,73 pct., fastsat som summen af satserne for indkomståret 2020 for bundskatten (12,11 pct.), jf. lov om indkomstskat for personer m.v. (personskatteloven), den landsgennemsnitlige kommuneskat (24,95 pct.) og den landsgennemsnitlige kirkeskat (0,67 pct.).
 5) En løntalsregulering af løbende erstatning på 2,22 pct. årligt, fastsat som gennemsnittet af 2,0 pct. tillagt tilpasningsprocenten, jf. lov om en satsreguleringsprocent, for årene 2017 til 2021.
Arbejdstilsynet, den 30. oktober 2020 Sine Frederiksen / Helle Klostergaard Christensen Bilag 1 Tabel A: Arbejdsskader indtruffet 1. januar 2021 eller senere Erhvervsevnetabserstatning tilkendt til det 69. år Tabel B: Arbejdsskader indtruffet 1. januar 2021 eller senere Erhvervsevnetabserstatning tilkendt til det 68. år Tabel C: Arbejdsskader indtruffet 1. januar 2021 eller senere Erhvervsevnetabserstatning tilkendt til det 67. år Tabel D: Arbejdsskader indtruffet 1. januar 2021 eller senere Forsørgertabserstatning Tabel E: Arbejdsskader indtruffet i perioden 1. januar 2011 - 31. december 2020 Erhvervsevnetabserstatning tilkendt til det 69. år Tabel F: Arbejdsskader indtruffet i perioden 1. januar 2011 - 31. december 2020 Erhvervsevnetabserstatning tilkendt til det 68. år Tabel G: Arbejdsskader indtruffet i perioden 1. januar 2011 - 31. december 2020 Erhvervsevnetabserstatning tilkendt til det 67. år Tabel H: Arbejdsskader indtruffet i perioden 1. januar 2011 - 31. december 2020 Forsørgertabserstatning 1) Vejledningen gennemfører dele af Rådets direktiv 79/7 EØF af 19. december 1978 om gradvis gennemførelse af princippet om ligebehandling af mænd og kvinder med hensyn til social sikring, EF-Tidende 1978, nr.
L 6, side 24.
