 Ankenævnet stadfæstede Patentdirektoratets afgørelse, hvorefter et  

 japansk selskabs ansøgning om mønsterregistrering af nogle  

 legetøjsbyggeklodser blev afslået, da mønstrene ikke adskilte sig væsentligt  

 fra et dansk selskabs igennem flere år markedsførte legetøjsklodser.
År 1989, den 22. september afsagde Patentankenævnet (Grønning-Nielsen,  

 Hans Chr.
Thomsen, Gulmann) følgende K E N D E L S E i sagen j.nr.
M 4/87: Klage fra Kawada Co., Ltd., Tokyo, Japan, v/Patentbureau Plougmann & Vingtoft over Patentdirektoratets afgørelse af 24. april 1987 af mønsteransøgning nr.  

 0889/84 efter indsigelse fra Lego A/S, Billund, v/Patentbureau Hofman-Bang & Boutard A/S.
 Den 1. oktober 1985 bekendtgjordes en af Kawada Co., Japan den 2. oktober  

 1984 indleveret ansøgning om registrering af mønstre for løbenumre 1-5:  

 byggeklodser og løbenr. 6: en legetøjsfigur til brug i forbindelse dermed.
 I skrivelse af 29. november 1985 nedlagde Interlego A/S, Billund,  

 indsigelse imod registrering af mønstrene, løbenr. 3, 4 og 5 med den  

 begrundelse, at disse mønstre ikke opfyldte den i mønsterlovens § 2 fastsatte  

 betingelse for registrering om væsentlig adskillelse fra, hvad der var kendt  

 før ansøgningens prioritetsdag.
 Til støtte for indsigelsen anførte indsigeren ved skrivelse af 7. februar  

 1986 bl.a. følgende:
 »Elementerne, der er vist som løbenr. 3-5 i Kawada's omhandlede  

 ansøgning hører til den anførte type legetøj, og de adskiler sig efter vor  

 vurdering kun ved for helhedsindtrykket uvæsentlige detaljer fra Indsigerens  

 hermed som bilag 1-3 vedlagte elementer, der har været på markedet før  

 ansøgningens prioritetsdag, således at ansøgningens mønstre ikke opfylder  

 mønsterlovens krav om væsentlig adskillelse fra det kendte og derfor bør  

 nægtes registrering.
 Vi skal herom nærmere anføre følgende:
Bilag 1 svarer til ansøgningens løbenr. 3. Disse elementer har en meget  

 særpræget udformning og er set forfra, bagfra og oppefra praktisk talt  

 identiske.
I bunden har løbenr. 3 i stedet for de 3 tappe på bilag 1 et antal  

 som knastformede fremspring på indersiden af de rundtgående vægge, hvilket  

 dog efter vor mening må betragtes som en for helhedsindtrykket helt  

 uvæsentlig detalje.
Sidevæggens bagkant strækker sig på løbenr. 3 parallelt  

 med forvæggens skråning, medens den på bilag 1 strækker sig lige nedad.
Også  

 denne forskel er dog efter vor mening i betragtning af elementernes i øvrigt  

 næsten ens og meget særprægede udformning utilstrækkelig til at  

 helhedsindtrykket kan anses for væsentligt forskelligt.
Bilag 2 svarer til løbenr. 4. Disse elementer er set fra oven identiske  

 bortset fra, at løbenr. 4 i stedet for fire fra den ene kant udragende flige  

 med ens bredde har tre flige hvoraf midterfligen har dobbelt bredde.
Hvad  

 undersiden af elementerne angår bemærker vi først, at der er væsentlig  

 uoverensstemmelse mellem ansøgningens afbildninger, der viser undersiden set  

 lige nedefra henholdsvis i perspektiv.
Undersiden af løbenr. 4 og bilag 2  

 adskiller sig - bortset hvad der følger af det nævnte forskellige antal  

 udragende flige - alene fra hinanden ved, at løbenr. 4 i stedet for to  

 ringformede fremspring og et mellemliggende C-formet fremspring, har en  

 flange med vinkelret på hinanden stående dele.
Disse forskelle mellem de  

 iøvrigt identiske elementer udgør efter vor vurdering kun detaljer uden  

 betydning - endsige væsentlig betydning for helhedsindtrykket.
Løbenr. 5 og bilag 3, der svarer til hinanden, er indrettet til at  

 samvirke med løbenr. 4 henholdsvis bilag 2, og løbenr. 5 har derfor kun to  

 til siden udragende koblingsflige.
Iøvrigt er disse elementer identiske set  

 fra oven og fra siderne, og bunden af løbenr. 5 adskiller sig alene fra bilag  

 3 ved at have tre par lave koblingsflige, medens der ifølge bilag 3 findes  

 tre koblingstappe.
Også her gælder det, at der kun er detaljeforskelle mellem  

 elementerne, der klart er utilstrækkeligt til at adskille de iøvrigt  

 identiske elementer fra hinanden således, at helhedsindtrykket bliver  

 væsentligt forskelligt.
Vi tillader os under henvisning hertil at anmode om, at mønstrene ifølge  

 ansøgningens tre nævnte løbenr., der som påvist adskiller sig fra elementerne  

 ifølge bilag 1-4 ved uvæsentlige detaljer, nægtes registrering.« Ansøgeren imødegik ved skrivelse af 8. august 1986 indsigelse og udtalte  

 bl.a. følgende:
 Mønster nr. 3: »Den nedlagte indsigelse er støttet på en ifølge  

 indsigerens påstand almindelig kendt tidligere benyttet byggeklods, af  

 hvilken der er fremsendt et eksemplar med indsigelsesskrivelsen - bilag 1.  

 Indsigerens påstand om, at forskellen i udformningen i mønsteret ifølge  

 løbenummer 3 og byggeklodsen i henhold til bilag 1 er uvæsentlige for  

 helhedsindtrykket, er ikke korrekt, idet der er afgørende forskelle mellem  

 det ansøgte mønster og byggeklodsen ifølge bilag 1.
Klodsen ifølge bilag 1 er udformet med ubrudte trekantsflader med  

 vertikale bagkanter, der samtidig er byggeklodsens bageste kanter.
Det  

 ansøgte mønster er derimod udformet med sideflader, der nærmest har form af  

 et L med smalle ben, hvilket sammen med mønsterets øvrige komplekse  

 udformning giver dette et meget elegant helhedsudseende.
Dette indtryk af  

 lethed og elegance vil enhver iagttager eller bruger af det ansøgte mønster  

 nr. 3 få, især på grund af den karakteristiske udformning af sidefladerne.  

 Uanset betragtningsretningen vil man næsten ikke kunne undgå at se  

 sidefladerne på henholdsvis mønsteret og på den modholdte byggeklods og  

 derved at bemærke, at det ansøgte mønster har L-formede sideflader, medens  

 klodsen ifølge bilag 1 har trekantformede sideflader.
Udformningen af det nederste område og undersiden af det ansøgte mønster  

 nr. 3 adskiller sig også iøjnefaldende fra indsigerens bilag 1. Her skal især  

 henvises til den lukkede omsluttende, fremspringende rand på undersiden af  

 mønster nr. 3 og til de på indersiden af randen fremspringende klemmeknaster.  

 Denne udformning giver et indtryk af en lukket basisdel, som set fra  

 undersiden afgrænser et U-formet, nærmest uudnyttet indre rum.
I modsætning  

 hertil har undersiden af klodsen ifølge bilag 1 et større antal i  

 underfladens midte fremspringende knopper, der i det væsentligste bestemmer  

 helhedsindtrykket af basiselementet.
Det skal også anføres, at basiselementet  

 på indsigerens klods nærmest ligger i et plan og fremtræder på det ansøgte  

 mønster 3 nærmest i form af en ramme, der har et U-formet omrids, og ved sin  

 midterdel er dækket af et låg, der imidlertid ikke dækker »rammens«  

 udragende endedele, der således får form af ringe.
Mønster nr. 3 kan kort betegnes som en komplekst udformet byggeklods med  

 L-formede sideflader og med en lukket basis med rammeform, medens indsigerens  

 bilag 1 kunne betegnes som en byggeklods, der er formet som halvdelen af en  

 skål med trekantsformede sideflader, og som en spaltet underside.
Efter det  

 anførte skulle der ikke være tvivl om, at det ansøgte mønster opfylder kravet  

 i mønsterlovens § 2 om, at det skal adskille sig væsentligt fra, hvad der  

 allerede var kendt før indleveringen, og indsigelsen bør derfor tilbagevises  

 for så vidt angår løbenummer 3.
Mønster nr. 4. Denne indsigelse er ligeledes støttet på en ifølge  

 indsigerens påstand almindelig kendt tidligere benyttet byggeklods.
Et  

 eksemplar af byggeklodsen er fremsendt som bilag 2. Der er tale om en i det  

 væsentlige pladeformet byggeklods, hvor især over- og undersiden er væsentlig  

 for klodsens udseende.
Såvel det ansøgte mønster som den modholdte klods har  

 imidlertid en kantflade med forskellige indskæringer, som også har betydning  

 for udseendet.
Kantfladen på det ansøgte mønster har kun to symmetrisk  

 anbragte indskæringer og har derfor ubrudte endeflader.
Klodsen ifølge bilag  

 2 har tre små U-formede indskæringer, to halve indskæringer og fire  

 mellemliggende udragende flige, hvilket medfører at den pågældende kantflade  

 får et udseende, der er helt forskelligt fra udseendet af det ansøgte  

 mønster.
Når klodsen ifølge bilag 2 ses ovenfra, vil den fremtræde som en  

 firkantet flade med flige ved den ene kant, og det firkantede indtryk  

 fremhæves ved, at de fire flige fremtræder som »påhæftede«, idet de  

 rager ud fra den firkantede flades ene kant.
På det ansøgte mønster bliver  

 det firkantede indtryk brudt ved, at de to indskæringer er forholdsvis store.
Som anført vil undersiden af mønsteret give et væsentligt bidrag til  

 mønsterets helhedsindtryk, idet byggeklodsen ved leg skiftevis vil blive  

 vendt med den ene eller den anden side opad.
Undersiden af mønsteret  

 adskiller sig ved sin geometriske og æstetiske udformning meget væsentligt  

 fra undersiden på klodsen ifølge bilag 2. Undersiden af mønsteret ifølge  

 løbenummer 4 er således langs de tre kanter afgrænset af nedadvendende,  

 fremspringende vægge, der nærmest danner et U.
Ved den fjerde kant er  

 undersiden åben.
Vi skal især henvise til den perspektiviske afbildning af  

 mønsteret set nedefra, hvor det særligt tydeligt fremgår, at mønsteret er  

 åbent langs den kant, hvor indskæringerne er.
Hver indskæring er også  

 omkranset af en nedadragende væg, men da disse vægge ikke er en fortløbende  

 del af den U-formede væg fremtræder de meget karakteristiske og giver derved  

 et væsentligt andet indtryk end det, der gives af indsigerens klods ifølge  

 bilag 2, hvis underside er karakteristisk ved en ubrudt rand langs klodsen.  

 Da indsigerens klods som tidligere anført har tre indskæringer, og der  

 tillige er små indskæriger ved hjørnerne, fremtræder den ubrudte rand nærmets  

 mæanderformet, hvilket giver den kendte klods' underside et særegent  

 udseende.
Undersiden af det ansøgte mønster nr. 4 har udover de allerede  

 nævnte fremspringende vægge langs tre kanter - hvilke vægge danner U - endnu  

 en indenfor beliggende U-formet væg.
Dette medfører, at mønsteret nærmest har  

 udseende som en »skovl«, på hvis skovlflade der er anbragt et antal  

 U-formede vægfremspring.
Indsigerens klods ifølge bilag 2 indeholder ud over  

 den allerede nævnte lukkede fremspringende rand, der nærmest må betegnes som  

 mæanderformet, indenfor den rammeformede rand to cirkelformede fremspring, et  

 bueformet fremspring og en tungeformet fordybning, der strækker sig fra den  

 mæanderformede fortløbende randdel til de cirkelformede fremspring.
Denne  

 udformning af undersiden på bilag nr. 2 giver klodsen et lukket  

 helhedsindtryk - nærmest form af en æske - der er bestemt af kontrasten  

 mellem urolige mæanderformede linjer, lige linjer og runde linjer, og som  

 derved væsentligt adskiller sig fra det af mønster nr. 4 dannede åbne og af  

 ensartede lige linjer bestemte, klare og overskuelige udseende.
Det skal  

 endelig anføres, at det ansøgte mønster formentligt er væsentlig højere end  

 indsigerens klods, hvilket medfører at de indbyrdes dimensioner bliver  

 forskellige.
 Under henvisning til det anførte må det hævdes, at det ansøgte mønster  

 adskiller sig så væsentligt fra hvad, der var kendt før ansøgningens  

 indlevering, at indsigelsen må tilbagevises.
Mønster nr. 5. Mønstret ifølge løbenummer 5 har grundform som en bjælke,  

 hvis bredde- og højdedimensioner er af samme størrelsesorden.
I modsætning  

 hertil er den i indsigelsesskrivelsen omtalte kendte klods, vist ved bilag 3,  

 udformet som en flad strimmel, hvis højde er væsentlig mindre end bredden.  

 Herved opstår et væsentligt forskelligt helhedsindtryk af de to byggeklodser,  

 der skal sammenlignes.
Det klare helhedsindtryk af en bjælke ved mønsteret  

 ifølge løbenummer 5 forstærkes yderligere af to på siden udragende flige, der  

 er anbragt på den ene sideflade i afstand fra enderne af bjælken, samt af den  

 relativt store højde af de på oversiden udragende runde knoper.
Den  

 omstændighed at fligene ikke er udformet ved enderne af bjælken gør, at denne  

 bjælke ikke bliver optisk bredere end bredden af grundelementet, men bevirker  

 tværtimod, at bjælkens grundform træder klarere frem.
Undersiden af bjælken er som følge af bjælkens højde udformet med en  

 relativ dyb hulhed, i hvilken et antal plane flige nedrager, men dog ender et  

 stykke inden de nederste kanter af bjælkens sidevægge.
I modsætning hertil  

 bliver den flade strimmelform som klodsen ifølge bilag 3 har, optisk gjort  

 bredere ved, at der er udformet ialt fem sideværts udragende flige på den ene  

 side af strimmelen, og af disse flige er de to en fortsættelse af  

 endefladerne.
Da disse flige er smalle, virker de næsten som  

 »frynser« på den ene side af strimmelen.
Undersiden af klodsen  

 ifølge bilag 3 har kun en meget flad hulhed med tre cirkelrunde knopformede  

 fremspring, der rager frem til samme niveau som kanten på undersiden af  

 bygeklodsen.
Også i denne henseende er der meget store forskelle mellem det  

 ansøgte mønster og klodsen ifølge bilag 3, idet det ansøgte mønsters  

 underside nærmest fremtræder som en dyb udhuldning med rumopdelinger, medens  

 mønsteret ved bilag 3 er karakteristisk ved de fremspringende knopper.
 Under henvisning til de anførte forskelle mellem det ansøgte mønster og  

 den kendte klods synes der ikke at være tvivl om, at mønster nr. 5 må anses  

 for at adskille sig væsentligt fra det kendte og derfør bør registrerers.
Da såvel mønster 3, 4 som 5 må anses for at opfylde kravet i mønsterlovens  

 § 2 om nyhed og om væsentlig adskillelse fra det kendte, bør indsigelsen  

 tilbagevises.' Hertil anførte indsigeren ved skrivelse af 28. oktober 1986:
»Mønster nr. 3. Vedrørende dette mønster gøres det af ansøgeren  

 gældende, at der er afgørende forskelle mellem dette og byggeelementet ifølge  

 vort bilag 1, og der henvises herved til, at ivær mønsterets L-formede  

 sideflader giver mønsteret »et meget elegant helhedsudseende«,  

 hvorved det fremhæves, at uanset betragtningsretningen vil man næsten ikke  

 kunne undgå at se dette træk.
Dette er imidlertid ikke rigtigt: -tværtimod  

 vil dette træk, - som det også fremgår af ansøgningens tegning, - alene kunne  

 iagttages, når mønsteret ses lige fra siden eller i de viste prespektiver,  

 medens sidefladernes udformning ikke er synlig, når mønsteret ses forfra,  

 bagfra, fra oven og fra neden.
Med andre ord er dette efter ansøgerens mening  

 særligt karakteristiske træk kun synligt for iagttageren under ganske  

 bestemte synsvinkler, hvilket efter vor vurdering i væsentlig grad svækker  

 dets betydning for helhedsindtrykket, og vi har hverved noteret os, at det  

 ikke af ansøgeren er bestridt, at mønsteret og elementet ifølge bilag 1 er  

 praktisk talt identiske set forfra, bagfra og oppefra, - jfr. side 2, linie  

 7-10 i vor skrivelse af 7. februar 1986, - hvilke er de sider af elementet,  

 en iagttager normalt vil hæfte sig ved.
Ansøgeren gør dernæst nogle bemærkninger angående udformningen af  

 undersiden af mønsteret, hvorved der især henvises til den lukkede,  

 fremspringende rand på undersiden, - der også findes på elementet ifølge  

 bilag 1, - og til »klemknasterne« på indersiden af randen, - der  

 ikke findes på bilag 1, men som er så lidet iøjnefaldende, at de næppe vil  

 kunne ses på en byggeklods ifølge mønsteret, og at ansøgeren selv betegner  

 rummet indenfor randen omkring undersiden som et nærmest uudnyttet rum.  

 Ansøgeren ser dog herved bort fra, at der i dette rum findes to mere  

 iøjnefaldende tappe, som nok burde nævnes i betragtning af, at ansøgeren  

 anser de tilsvarende fem tappe på elementet ifølge bilag 1 som afgørende for  

 helhedsindtrykket.
Spørgsmålet er herefter alene, - idet vi anser mønsterets  

 »klemknaste« for en for bedømmelsen af helhedsindtrykket helt  

 uvæsentlig detalje, - om udformningen af mønsterets underside med to tappe i  

 stedet for med det modholdte elements fem tilsvarende tappe, er et træk, der  

 bør tillægges betydning for bedømmelsen af helhedsindtrykket af hele  

 mønsteret.
Vi ville anse det for urimeligt at besvare dette spørgsmål  

 bekræftende, idet også dette træk efter vor mening udgør en for  

 helhedsindtrykket af byggeklodsen uvæsentlig detalje, - dette så meget mere,  

 som det drejer sig om et i sig selv uvæsentligt træk, der findes skjult i det  

 smalle, kun nedad åbne rum indenfor undersidens rand, og som følgelig alene  

 og kun vanskeligt kan iagttages, når mønsteret ses nedefra.
 Ansøgeren afslutter sine bemærkninger angående dette møsnter med en kort  

 beskrivelse af dette og af elementet ifølge bilag 1, som vi dog skal undlade  

 at kommentere nærmere, da vi ikke kender den halve vase med hul i bunden,  

 hvortil der henvises, og det ikke er os muligt at genkende elementet ud fra  

 denne beskrivelse.
Vi mener i henhold til det anførte, at der ikke af ansøgeren er påvist  

 forskelle mellem mønsteret og det modholdte element, der er væsentlige for  

 heldhedsindtrykket, og vi skal tilføje, at det ved vurderingen af  

 registrerbarheden bør lægges til grund, at det drejer sig om genstande med en  

 forholdsvis kompliceret udformning, og at der ved bedømmelsen af sådanne  

 genstandes registrerbarhed må kræves større afstand fra det kendte, end hvis  

 det drejer sig om genstande af en mere enkel, almindelig form.
Ved  

 bedømmelsen af registrerbarheden må der derhos tages hensyn til ikke blot  

 forskelle fra, men også lighedspunkter med det allerede kendte, således at  

 mønstre, der uanset forskelle fra det kendte dog har en påfaldende lighed med  

 dette, skal nægtes registrering, jfr. betænkningen vedr. mønsterloven side  

 61, sp. 2. De af ansøgeren i det aktuelle tilfælde påviste forskelle mellem  

 mønsteret og det modholdte element er efter vor vurdering helt  

 utilstrækkelige til at fjerne indtrykket af en meget påfaldende lighed mellem  

 de to elementer.
 Vi fastholder således vor anmodning om, at dette mønster nægtes  

 registrering.
Mønster nr. 4. Vi skal vedrørende dette mønster først konstatere, at  

 oversiden af dette er praktisk talt identisk med oversiden af det modholdte  

 element - bilag 2 - alene med den forskel, at midterspalten mellem  

 hængselsfligene på det modholdte element er fjernet på mønsteret.
Dette  

 bestrides i og for sig ikke af ansøgeren, der imidlertid mener, at denne  

 forskel har væsentlig betydning for helhedsindtrykket, hvilket dog klart  

 modbevises, når det modholdte element og ansøgningens tegning af mønsterets  

 overside betragtes anbragt side om side.
 Ansøgeren henviser endvidere vedrørende dette mønster til, at udformningen  

 af dets underside må tillægges væsentlig betydning ved vurdering af  

 helhedsindtrykket, idet byggeklodsen ved leg skiftevis vil blive vendt med  

 den ene eller den anden side opad, og det gøres gældende, at undersiden ved  

 sin geometriske og æstetiske udformning adskiller sig væsentligt fra  

 undersiden af det modholdte element.
Nu kan man vel have sine tvivl om, hvorledes børnene under legen vil  

 vurdere de geometriske og æstetiske træk, men spørgsmålet er tillige, hvori  

 disse træk består.
Herom skal vi bemærke følgende:
I sit omhandlede indlæg argumenterer ansøgeren meget udførligt for, at den  

 afgørende forskel mellem undersiden af mønstret henholdsvis af det modholdte  

 element ligger i udformningen af kantvæggene, der på det modholdte element  

 strækker sig kontinuerligt langs alle fire kanter, medens de på mønsteret er  

 udeladt langs den kant, hvori indskæringerne findes, således at denne kant er  

 åben, idet dog hver indskæring er omkranset af en nedad vendende væg.
Denne  

 udformning er ifølge ansøgeren meget karakteristisk for mønsteret og  

 bevirker, at dette får et væsentligt andet helhedsindtryk end elementet  

 ifølge bilag 2, »hvis underside er karakteristisk ved en ubrudt rand  

 langs klodsen«.
Nu er forholdet imidlertid det, at der - som allerede  

 anført i vor skrivelse af 7. februar 1986 - er væsentlig uoverensstemmelse  

 mellem ansøgningens perspektiviske afbildning af mønsterets underside, der  

 ligger til grund for ansøgerens argumentation, - og afbildningen af  

 undersiden set lige nedefra, der klart viser, at kantvæggen strækker sig  

 kontinuerligt langs alle fire kanter.
Afbildningen af møsnteret set lige  

 forfra, viser ligeledes, at kantvæggen strækker sig ubrudt langs kanten,  

 hvori indskæringerne findes.
Ansøgeren har dog desværre helt undladt at  

 udtale sig om dette punkt, selvom det må være klart, at mønsteret ikke vil  

 kunne registreres med de foreliggende afbildninger, der strider mod hinanden  

 på de - også efter ansøgerens mening - væsentlige og for helhedsindtrykket  

 afgørende punkter, således at der er tale om to væsentligt forskellige  

 mønstre.
Vi må derfor i denne situation kræve, at ansøgningen afslås eller afvises,  

 såfremt den nu søges videreført på det foreliggende grundlag.
Såfremt  

 ansøgningen søges videreført på grundlag af ændrede afbildninger, beder vi om  

 at få underretning om Direktoratets stillingtagen hertil og at få adgang til  

 på indsigernes vegne at tage stilling til ansøgningen i dens ændrede form.
Vi  

 bemærker herved, at ansøgningen efter vor mening ikke nu vil kunne kræves  

 ændret til at angå mønsteret ifølge den nævnte perspektiviske afbildning, der  

 viser et andet mønster end ansøgningens oprindelige mønster, og som først er  

 indført i sagen den 1. maj 1985, jfr. herved mønsterlovens § 13.
Mønster nr. 5. Dette mønster viser et aflangt, rektangulært element, der  

 på oversiden har fire opstående, med ens indbyrdes afstand anbragte,  

 cirkulære tappe, samt som har side- og endevægge, der sammen afgrænser et  

 nedad åbent, aflangt, rektangulært rum, i hvis bund der findes fire under  

 hver sin af de nævnte tappe beliggende cirkulære fordybninger og i  

 mellemrummene mellem disse beliggende koblingsorganer.
Endvidere har  

 elementet til den ene side udragende flige.
Samtlige disse træk, der udgør de  

 efter vor mening for helhedsindtrykket væsentlige træk, findes ligeledes på  

 det af os modholdte element, bilag 3. Forskellen mellem de 2 elementer ligger  

 i antallet af det til siden udragende flige, hvilken forskel som anført i vor  

 skrivelse af 7. februar 1986 beror på, at ansøgnigens element er indrettet  

 til at samvirke med elementet ifølge ansøgningens løbenr. 4, medens elementet  

 bilag 3 er indrettet til at samvirke med elementet bilag 2. Endvidere har  

 koblingsorganerne i det nedad åbne rum forskellig udformning på de to  

 elementer.
De øvrige af ansøgeren nævnte forskelle er efter vor mening ganske  

 uvæsentligt detaljer, og af de af os nævnte forskelle kan koblingsorganerne -  

 allerede på grund af deres lidet iøjenfaldende placering i hulrummet - kun  

 have en særdeles begrænset - om overhovedet nogen - betydning for  

 helhedsindtrykket.
Tilbage er herefter alene antallet af de til siden  

 udragende flige, og i betragtning af den iøvrigt påfaldende lighed mellem de  

 to elementer mener vi ikke, at dette træk er tilstrækkeligt til, at mønsteret  

 bør accepteres til registrering.
Vi fastholder derfor vor anmodning om, at også dette mønster nægtes  

 registrering.' Ansøgeren udtalte i skrivelse af 4. februar 1987:
»Indsigerne anfører i deres skrivelse af 28. oktober 1986, at de på  

 det ansøgte mønster nr. 3 fremhævede sideflader, der nærmest er udformet som  

 et L med smalle ben, alene kan ses, når det ansøgte mønster ses lige fra  

 siden eller i de viste perspektiver.
Det anføres endvidere, at de  

 karakteristiske træk kun er synlige for iagttageren under ganske bestemte  

 vinkler.
Vi kan ikke give indsigerne medhold i det anførte, idet iagttageren  

 eller brugeren af byggeklodsen ikke kan undgå at se de karakteristiske  

 sideflader fra næsten alle vinkler.
Indsigerne anfører endvidere, at de har noteret, at det ikke er bestridt,  

 at det ansøgte mønster nr. 3 og elementet i medfør af bilag 1 praktisk talt  

 er identiske set forfra, bagfra og oppefra.
Dette kan vi ikke tilslutte os,  

 idet vi tillader os at henvise til vor skrivelse af 6. august 1986, og skal  

 nedenfor fremkomme med yderligere kommentarer.
Set lige forfra vil brugeren særlig lægge mærke til, at kanterne foroven  

 på det ansøgte mønster nr. 3 er meget højere end på indsigernes byggeklods,  

 og endvidere at basiselementet er højere.
Det er næsten en utænkelig  

 situation, at mønstrene ses lige forfra, idet brugeren under leg vil skubbe  

 til klodserne, og så snart det ansøgte mønster nr. 3 blot drejes en ganske  

 lille smule, vil også de karakteristiske sideflader ses.
Når mønstrene ses lige oppefra eller næsten lige oppefra, kan man ikke se  

 bort fra de på begge mønstre udragende endedele i basiselementet, der er  

 opbygget vidt forskelligt.
De udragende endedele på det ansøgte mønsterer  

 opbygget af rammen, der går udbrudt rundt om basiselementet.
Når man ser det  

 ansøgte mønster lige oppefra eller næsten lige oppefra, ser man ned i et hul,  

 idet de udragende endeflader er gennembrudt.
Den ved bilag 1 viste byggeklods  

 har som angivet i vor skrivelse af 6. august 1986 et brudt basiselement, hvor  

 afskæringerne i hjørnerne på endefladerne er meget karakteristiske.
Når man sammenligner det ansøgte mønster nr. 3 og den ved bilag 1 viste  

 byggeklods set lige bagfra, er der tale om meget væsentlige forskelle.
Man  

 kan ikke undgå at lægge mærke til, at rammen i basiselementet i det ansøgte  

 mønster nr. 3 er ubrudt i modsætnig til rammen i indsigerens klods vist ved  

 bilag 1, hvor rammen i de udragende endeflader er afskåret på en meget  

 særpræget måde.
Endvidere ses også forskellen i sidevæggens opbygning, idet  

 det ansøgte mønster nr. 3 som tidligere omtalt har L-formede sider, hvilket  

 giver mønsteret et elegant og let udseende, der også understreges af, at de  

 udragende endedele er genemhullede.
I modsætning hertil fremtræder  

 indsigernes klods vist ved bilag 1 med de lukkede sideflader og den  

 ugennemhullede basis ret bastant.
Basiselementet i det ansøgte mønster nr. 3  

 er også væsentligt højere end basiselementet på mønsteret ifølge bilag 1.
De i vors skrivelse af 6. august 1986 anførte vedrørende de meget  

 væsentlge forskelle i udformningen af bunden på de to mønstre fastholdes.
Ved  

 sammenligning af de to modeller skulle det ikke være nødvendigt at gentage de  

 tidligere anførte forskelle, men vi skal dog fremhæve, at den ubrudte ramme  

 på ansøgermønsteret indeholder et næsten tomt, ret dybt rum, hvori der kun  

 udrager ganske smalle klemflige, i forhold til indsigerens mønster (bilag 1),  

 som indeholder udragende klemtappe, såvel i den lange side som i de to  

 udragende endedele.
Indsigerne anfører, at forskellene mellem de små  

 klemflige på det ansøgte mønster og klemtappene på indsigernes klods er uden  

 betydning for mønstrenes udseende.
Dette kan vi ikke være enige i, idet det,  

 når mønstrene ses fra bunden, er en meget væsentlig forskel.
 Efter vor klients og vor opfattelse må mønstrene i deres helhed anses for  

 at adskille sig så væsentligt fra hinanden, at det ansøgte mønster nr. 3 kan  

 gennemføres til registrering, hvorfor den nedlagte indsigelse må  

 tilbagevises.
Mønster nr. 4. Indsigerne fremkommer ikke med nye påstande om forskellen  

 mellem det ansøgte mønster nr. 4 og det på bilag 2 viste mønster, idet  

 indsigerne koncentrerer sig om den tilsyneladende forskel mellem  

 afbildningerne af det ansøgte mønster nr. 4. Hertil skal vi bemærke, at alle  

 afbildningerne viser det samme mønster.
Som det tydeligt framgår af bl.a.  

 afbildning b er den ene side med hængselsindretninger rund, og ved afbildning  

 af mønsteret set lige nedefra optræder rundingen næsten som en kant.
Dette er  

 årsagen til den tilsyneladende forskel mellem afbildningerne.
Vi tillader os  

 også at gå ud fra, at direktoratet ved godkendelse af den supplerende  

 perspektiviske afbildning har kontrolleret, at den viser samme mønster som de  

 allerede indsendte afbildninger.
Det har desværre ikke været muligt at  

 fremskaffe en model af det ansøgte mønster nr. 4. Direktoratet har netop  

 udbedt sig en supplerende perspektivisk afbildning af mønsteret set skråt  

 nedefra for at der ikke senere skulle kunne opstå misforståelser om  

 mønsterets hele udseende.
Det viser sig ofte, at en perspektivisk afbildning  

 viser mønsterets udseende bedre end tegninger af mønstre set lige forfra,  

 lige bagfra, etc.
Indsigerne omtaler, at »i stedet for de fire fra den ene kant  

 udragende flige med ens bredde har ansøgermønster nr. 4 tre flige, hvoraf  

 midterfligen har dobbeltbredde«.
Det må fastholdes, at der er en  

 væsentlig forskel mellem de omtalte flige og sider, idet det ansøgte mønster  

 nr. 4 fremtræder med ubrudte endeflader med to udskæringer i, medens  

 indsigernes mønster vist ved bilag 2 netop fremtræder som en firkantet  

 byggeklods med fire flige påhæftet, idet fligene ikke går ud til kanten og  

 derved ser påhæftede ud.
Endelig skal det påpeges, at det ansøgte mønster  

 viser en meget bredere klods, hvilket også fremgår af tegningerne, medens  

 indsigernes mønster viser en smal plade.
 Vi fastholder i øvrigt det i vor skrivelse af 8. august 1986 anførte  

 vedrørende forskellene mellem det ansøgte mønster nr. 4 og de af indsigerne  

 ved bilag 2 viste mønster og skal derfor henstille, at den nedlagte  

 indsigelse ikke tages til følge.
 Mønster nr. 5. Indsigerne erkender, at antallet af udragende flige på  

 henholdsvis mønster nr. 5 og det ved bilag 3 viste element er forskelligt,  

 men begrunder dette med, at indsigerelementet vist ved bilag 3 skal samvirke  

 med elementet vist ved bilag 2. Uanset at der er denne sammenhæng med  

 elementet vist ved bilag 2, må det fastholdes, at netop det, at der er  

 forskel i antallet af flige - fem smalle flige på indsigernes klods, hvor de  

 to yderste flugter med endefladerne, mod det ansøgte mønster nr. 5, der kun  

 har 2 midtstillede flige - medfører en væsentlig forskel mellem mønstrene.
Den væsentlige forskel mellem det ansøgte mønster og indsigernes element  

 understreges også af, at det ansøgte mønster fremtræder som en bjælke i  

 forhold til indsigerens element, der fremtræder som en strimmel.
Vi  

 fastholder iøvrigt det i vor imødegåelse af indsigelsen af 6. august 1986  

 anførte, hvortil der henvises.
Det har desværre ikke været muligt at  

 fremskaffe en model af mønster nr. 5.
Da mønstrene 3, 4 og 5 må anses for at opfyde kravet i mønsterlovens § 2  

 om nyhed, idet de adskiller sig væsentligt fra det før indleveringsdatoen  

 kendte, påstår vi, at den nedlagte indsigelse mod mønstrenes registrering  

 tilbagevises, og de ansøgte mønstre snarest gennemføres til registrering.' Indsigelsen blev taget til følge af Patentdirektoratet der i skrivelse af  

 24. april 1987 til klageren bl.a. anførte:
 »For løbenr. 3's vedkommende, må der gives indsigerne medhold i at  

 der trods flere detailforskelle og forskellen i udformningen af siderne, er  

 betydelig lighed mellem dette mønster og det af indsigerne påberåbte element  

 vist ved bilag 1. Det ansøgte mønster kan derfor ikke anses for at adskille  

 sig væsentligt fra nævnte byggeelement.
For løbenr. 4's vedkommende er der en ikke ringe forskel på undersiden af  

 dette mønster og undersiden af det af indsigerne påberåbte byggeelement vist  

 ved bilag 2. Imidlertid er oversiden af de 2 byggeelementer kun ganske lidt  

 forskellig, og der kan ikke gives Dem medhold i, at der må lægges lige stor  

 vægt på oversidens og undersidens udseende.
Trods de af dem påpegede  

 forskelle skønnes løbenr. 2 ikke at adskille sig væsentligt fra  

 byggeelementet, bilag 2.
For løbenr. 5's vedkommende er der tale om et mere enkelt mønster end  

 løbenr. 3 og 4, og det adskiller sig især fra det af indsigerne påberåbte  

 byggeelement, vist ved bilag 3, ved at der kun er 2 flige overfor 5 flige på  

 indsigernes byggeelement.
Undersiden er forskellig ved at koblingsorganerne  

 består af flige, medens de i indsigernes byggeelement består af tappe.
De  

 nævnte forskelle, som ikke i sig selv bibringer dette møster ejendommelige  

 træk, og forskellen i dybden af byggeelementerne, skønnes imidlertid ikke  

 tilstrækkelige til, at dette mønster kan anses for at adskille sig væsentligt  

 fra indsigernes byggeelement bilag 3.
 Det er fra Deres side ikke bestridt, at de af indsigerne påberåbte  

 byggeleementer har været på markedet inden den dag, på hvilken Deres  

 ansøgning anses som indleveret.
Deres ansøgning afslås derfor herved i medfør at bestemmelsen i lov om  

 mønstre § 20, jfr. § 15 og § 2, for så vidt angår løbenumrene 3, 4 og 5, da  

 disse mønstre ikke kan anses for at adskille sig væsentligt fra, hvad der var  

 kendt før den dag på hvilken ansøgningen anses indleveret.« Denne afgørelse har klageren ved skrivelse af 24. juni 1987 indbragt for  

 ankenævnet med påstand om, at indsigelsen tilbagevises og mønstrene  

 registreres.
Klageren har i skrivelse af 16. november 1987 nedlagt påstand om principalt at direktoratets afgørelse omstødes og mønstrene registreres, -subsidiært en delvis omstødelse af afgørelsen og registrering af et eller  

 flere af mønstrene.
 Klageren har bl.a. anført følgende:
» Mønster nr. 3. Det ansøgte mønster nr. 3 er et byggeelement til  

 brug for frontrude på biler.
Denne frontrude er en særlig type til brug i  

 cabriolet-biler.
De smalle sideflader virker som sprosser, og den resterende  

 del af sidefladen er åben.
Dette medfører, at mønsteret set fra siden er  

 L-formet som udførligt beskrevet i svarskrift og dupbik, medens indsigernes  

 element vist ved bilag 1 har en lukket sideflade.
Indsigernes byggeelement vist ved bilag 1 er i det fremsendte  

 brochuremateriale vist anvendt som forrude og som frontparti på en  

 kommandobro.
Da mønsteret vist ved bilag nr. 1 har lukkede sideflader, vil  

 dette byggeelement på grund af disse massive sideflader ikke være egnet til  

 anvendelse i sportsbiler.
Til gengæld kan ansøgerens mønster nr. 3 ikke  

 anvendes som vindue/frontparti på kommandobroer etc., da et frontelement, der  

 har åbne sideflader, ikke vil passe til dette formål.
Forruden til  

 cabriolet-biler adskiller sig så væsentligt fra model 1, at ingen brugere vil  

 kunne forveksle disse.
I øvrigt er der, som meget udførligt beskrevet i  

 imødegåelsen af indsigelsen og i duplikken, en lang række forskelle, af  

 hvilke vi især påny vil fremhæve de mange forskelle i bunden, herunder den  

 ubrudte kant på det ansøgte mønster nr. 3 over for den brudte kant på  

 indsigernes bilag 1.
Vi skal bemærke, at det på Lego-byggevejledning nr. 4025 viste  

 byggeelement, der er anvendt som frontparti på en kommandobro, ikke svarer  

 til den fremsendte model nr. 1, idet det i brochuren viste element har seks  

 meget markerede knopper i bunden (som i det viste tilfælde vender opad),  

 medens den indleverede model 1 har fem mindre fremtrædende knaster, hvilket  

 giver et noget andet udseende.
Vi har ikke betvivlet, at de fremsendte  

 modeller var offentligt tilgængelige før prioritetsdagen for nærværende  

 ansøgning, dvs. før den 30. maj 1984, men skal dog på den anførte baggrund  

 anmode om, at Mønsterankenævnet udbeder sig dokumentation fra Interlego A/S  

 for, at mønsteret vist ved bilag 1 faktisk var offentligt tilgængeligt før  

 denne dato.
 Som anført fastholder vi, at det ansøgte mønster nr. 3 bør anses for at  

 adskille sig væsentligt fra, hvad der var kendt før ansøgningens  

 indleveringsdato, hvorfor direktoratets afgørelse må ændres og mønsteret  

 registreres.
Mønster nr. 4: Vi henviser til direktoratets afgørelse af 24. april 1987,  

 hvor det anføres, at der er »en ikke ringe forskel på undersiden af  

 dette mønster og undersiden af det af indsigerne påberåbte byggeelement vist  

 ved bilag 2. Imidlertid er oversiden af de to byggeelementer kun ganske lidt  

 forskellig ....«.
Dertil skal vi anføre, at vi ikke er enige i  

 direktoratets vurdering af oversiden af de to byggeelementer, idet der bl.a.  

 er den mest væsentlige forskel, at siden med hængselsfligene er helt  

 forskelligt opbygget.
På de ansøgte mønster nr. 3 er hængselsindhakkene  

 udformet ved, at der i den ellers ubrudte sideflade er udskåret to indhak,  

 medens der i indsigernes mønster vist ved bilag 2 er påhæftet fire flige med  

 tre indhak.
Indsigernes mønster vist ved bilag 2 fremtræder som et firkantet  

 element med fire flige påhæftet, idet fligene er trukket ind i siden, dvs. at  

 de ikke flugter med sidekanten, således at dette element passer til model nr.  

 3, der har fem tynde flige.
Vi er ikke i tvivl om, at denne forskel er meget  

 afgørende for brugeren, og at ingen vil kunne forveksle de to elementer.
At  

 begge elementer har 4 x 3 knopper på oversiden skyldes, at de skal anvende  

 sammen med andre byggeelementer, der er opbygget på tilsvarende måde med  

 samme afstand mellem knopperne.
 Vi må derfor fastholde, at det ansøgte mønster nr. 4 adskiller sig  

 væsentlgt fra, hvad der var kendt før ansøgnigens indleveringsdato, hvorfor  

 direktoratets afgørelse må ændres og mønsteret registreres.
Mønster nr. 5: Vi er ganske uenige i direktoratets bedømmelse af  

 forskellene mellem det under nr. 5 ansøgte og det ved bilag 3 viste mønster.  

 Direktoratet anfører, at der er tale om et mere enkelt mønster, og at de især  

 adskiller sig fra det af indsigerne påberåbte byggeelement vist ved bilag 3  

 ved, at der kun er to flige over for fem flige på indsigernes byggeelement.  

 Netop dette sammenholdt med, at indsigernes mønster vist ved bilag 3 har den  

 første flig i begge ender i forlængelse af selve elementet, medens det  

 ansøgte mønster nr. 5 er et byggeelement i facon som en bjælke med to påsatte  

 hængselsindretninger, nærmest som to påsatte øjer, medfører, at mønstrene  

 overhovedet ikke vil kunne forveksles af brugeren.
Da der netop, som  

 direktoratet anfører, er tale om enkle elementer, må disse forskelle i  

 fligenes udformning tillige med forskellene i bundens opbygning og endelig  

 det, at det ansøgte mønsters proportioner er således at der er tale om en  

 bjælke, medens indsigernes mønster er meget smalt, og derfor fremtræder som  

 en tynd plade, betyde, at mønstrene i deres helhed må anses for at adskille  

 sig væsentligt fra hinanden.
Såfremt mønster nr. 5 ikke bliver anset for at adskille sig væsentligt fra  

 indsigernes mønster vist ved bilag 3, synes dette at medføre, at det vil være  

 overordentlig vanskeligt at få registreret et mønster med hængselsflige til  

 brug ved sammenkoblingselementer.
Der er en anden filosofi bag udformningen  

 af mønster nr. 5 end bag udformningen af mønsteret vist ved bilag 3, idet  

 mønster nr. 5, når det sammenkobles med mønster nr. 4, ikke ændrer udseendet  

 af mønster nr. 4, da de 2 flige fra mønster nr. 5 blot udfylder de 2  

 »huller« mellem fligene på mønster nr. 4, medens indsigernes  

 mønster vist ved bilag 3, når det sammenkobles med mønsteret vist ved bilag  

 nr. 2, ændrer udseendet af bilag 2, idet elementet ser kortere ud - da fligen  

 fra bilag nr. 3 skjuler fligene på bilag 2.' Indsigeren har i skrivelse af 17. februar 1988 i det væsentlige gentaget  

 sine anbringender for direktoratet og nedlagt påstand om, at ankenævnet  

 stadfæster direktoratets afgørelse for alle 3 mønstres vedkommende.
For så  

 vidt angår ansøgernes provokation har klageren henvist til et eksemplar af  

 Lego's byggebog nr. 7779 fra 1981, hvori der øverst side 22-23 er vist 2  

 biler forsynet med den pågældende frontrude.
En fotokopi af byggebogens  

 forside, bagside (med angivelsen: »Made by Lego System A/S, Denmark,  

 1981 Lego Group«) og af de nævnte sider 22-23 vedlægges.
Endvidere  

 vedlægges en Lego-æske nr. 6627 fra 1980, indeholdende en af de i byggebogen  

 viste biler.' Ankenævnet har behandlet sagen i sit møde den 9. august 1989.
For indsigeren mødte konsulent, cand.jur.
Birgit Wiborg med  

 akademiingeniør Paul Erik Fabricius.
For ansøgeren mødte konsulent, cand.jur.
Jette Sandel.
 Sagen procederedes under henvisning til de afgivne skriftlige indlæg.
Indsigeren anførte navnlig, at kravene i mønsterlovens § 2 til væsentlig  

 adskillelse fra det kendte ikke var opfyldt, idet der forelå mange identiske  

 detaljer og ikke var tale om nogen selvstændig konstruktionsindsats.
Der var  

 ikke tale om nogen given funktionel form af en brugsting, som eventuelt kunne  

 nedsætte kravene hertil.
Den afvigende udformning af de ansøgte løbenumres  

 underside er uden betydning, da de ikke er synlige i brugsstillingen, som er  

 afgørende for en købers valg af vare.
Ansøgeren anførte særligt, at der er tale om en samregistrering,  

 omfattende seks løbenumre, hvor der kun er rejst indsigelse mod de tre.
De  

 ansøgte løbenumre har efter deres tiltænkte anvendelse et givet formål, og  

 der kan derfor ikke stilles de store krav til forskellighed.
Der må lægges  

 vægt på den forskellige udformning af undersiden, idet der er tale om et nyt  

 fastholdelsesprincip, som ud over at adskille sig fra det modholdte bevirker,  

 at de ansøgte løbenumre ikke kan anvendes sammen med indsigernes materiale.
 Ankenævnet skal udtale:
Af de af direktoratet anførte grunde, og idet det for ankenævnet fremførte  

 ikke findes at kunne føre til andet resultat bestemmes:
 Den påklagede afgørelse stadfæstes.
