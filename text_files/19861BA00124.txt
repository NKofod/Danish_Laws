Nr BSF 124 Forslag til folketingsbeslutning om en aktiv arbejdsmarkeds- og  

 erhvervsindsats i Storstrøms Amt Fremsat af Erenbjerg (S) Erik Holst (S) Løvig Simonsen (S) Erik B.
Smith  

 (S) den 30. januar 1987 Folketinget opfordrer regeringen til at fremsætte forslag til afhjælpning af den katastrofale arbejdsløshedssituation i Storstrøms Amt.
 Regeringens initiativer bør tage udgangspunkt i følgende:
 1 Sydmotorvejen færdiggøres i folketingsåret 1987-88.
2. De nødvendige færgelejer samt en udvidelse af færgekapaciteten til godssektoren på Fugleflugtslinien projekteres og igangsættes i folketingsåret 1986-87.
3. Der skabes inden for egnsudviklingsstøttelovgivningen mulighed for selektiv støtte for iværksættere på Lolland-Falster.
Støtte skal omfatte iværksætterkurser, økonomi til etablering, teknologisk servicecenter samt støtteordninger til markedsføring og eksportinitiativer for mindre virksomheder.
Der må tages højde for den procentvise arbejdsløshed, som kvindearbejdsløsheden udgør.
4. Der etableres støttemuligheder til udvikling og produktion af miljø- og arbejdsmiljøforanstaltninger.
5. Ophævelse af kommunalfuldmagten, således at kommunerne i Storstrøms Amt kan iværksætte egentlig produktion med afsætning for øje.
6. Der afsættes midler, således at turistfremmeindsatsen kan styrkes i amtet.
Denne indsats planlægges og koordineres i samarbejde med turistorganisationerne i amtet.
7. Der etableres et »grønt center« til omstillings- og udviklingscenter for landbruget og dets følgeindustri.
8. Regeringen skal aktivt medvirke til etablering og udbygning af et højteknologisk center i Nakskov. 9. Frigørelsesafgiftsfondens midler frigøres til erhvervs- og miljøformål.
10. Regeringen undersøger mulighederne for at placere uddannelses- og forskningsinstitutioner på Lolland-Falster.
Regeringen redegør over for Folketingets uddannelsesudvalg inden udgangen af april om sådanne muligheder.
11. Der etableres øget adgang til Specialarbejderskolen i Maribo samt til Nakskov Uddannelsescenter, således at den lollandske arbejdskraft kan omskoles til fremtidens krav til viden og færdigheder på arbejdsmarkedet, og med særlig opmærksomhed rettet mod den kvindelige arbejdskraft.
12. Til omstukturering af erhvervslivet på Lolland-Falster, henvises til Socialdemokratiets beslutningsforslag om en omstruktureringsfond (B 122).
13. Der etableres i samarbejde med amtskommunen et rådgivningscenter for små og mellemstore virksomheder, som i samarbejde med TIC-centrene og Teknologisk Institut samt lokale private rådgivningsvirksomheder kan vejlede og rådgive i spørgsmål om teknologisk omstilling i virksomhederne.
BEMÆRKNINGER TIL FORSLAGET ALMINDELIGE BEMÆRKNINGER Danmark er ved at blive trukket skævt med hensyn til befolkning og beskæftigelsesmæssige muligheder.
På Lolland-Falster har man især på Vestlolland været afhængig af få, men store virksomheder, som i de fleste tilfælde har haft deres hovedsæde uden for landsdelen.
Den vestlollandske befolknings livsformer har gennem flere slægtled hovedsagelig været lønmodtagernes livsformer, hvorfor den iværksættertradition, som findes i andre egne af landet, ikke er til stede i området.
Den typiske igangsætter hører til blandt de sjældne blandt Vestlollands erhvervsaktive.
Ganske få står klar til at møde de ukendte udfordringer, et liv som selvstændige vil give dem.
Der mangler undervisning og den nødvendige rådgivning og økonomiske bistand til potentielle igangsættere.
Der er på Lolland-Falster en uddannet, industriminded og stabil arbejdskraft, som i disse år søger til andre landsdele på grund af manglende beskæftigelsesmuligheder.
Denne udvikling betyder naturligvis, at befolkningssammensætningen får slagside, hvis der ikke gribes ind.
Ovenstående forslag er dels tænkt som støtte til iværksættere og dels som støtte til bestående virksomheder, der har mulighed for at ekspandere.
Dele af forslagene kan gennemføres under den nugældende lovgivning, mens der i andre tilfælde er tale om ny lovgivning eller ændringer i en bestående.
Samtlige forslag tager udgangspunkt i de nuværende forhold set både ud fra en erhvervspolitisk sammenhæng og set ud fra en uddannelsesmæssig synsvinkel.
BEMÆRKNINGER TIL DE ENKELTE PUNKTER AD 1 OG 2 Det er af afgørende betydning, at infrastrukturnettet er i orden i et område, der er ramt så hårdt erhvervspolitisk og beskæftigelsesmæssigt som Storstrøms Amt, herunder specielt Vestlolland.
Derfor er det nødvendigt at »Fugleflugtslinien« færdiggøres hurtigst muligt, for at et udkantsområde som Lolland-Falster skal have mulighed for en fornuftig udvikling erhvervs- som beskæftigelsesmæssigt.
AD 3 Der må i et udkantsområde som Storstrøms Amt gives ekstraordinære muligheder for iværksættere, hvis en effektiv indsats for erhverv og beskæftigelse skal virke hurtigt.
AD 4 Den stigende forurening bør i højere grad, end tilfældet er, bekæmpes, hvor forureningen opstår produktionsprocessen, røg, støj og spildevand m.v.
Derfor bør der i disse år satses meget på udviklingen og produktion af miljøforbedrende foranstaltninger.
AD 5 På baggrund af at det private erhvervslivs træghed med etablering af produktioner i et område, hvor der er meget ledig arbejdskraft, er det nødvendigt, at de alt for stramme regler om kommuners muligheder for afsætning med produktion for øje fjernes.
Det foreslås på baggrund af de ganske særlige problemer, Storstrøms Amt har, at kommunerne i dette amt i forbindelse med frikommuneforsøgene får den frihed til at skabe arbejspladser, der er nødvendig, hvis målet er, at alle, der ønsker dette, skal have et job.
AD 6 Der er i Danmark gjort alt for lidt for at fremme turisterhvervet, som er et valutaskabende erhverv samt et erhverv, der kan beskæftige betydelig flere, hvis der bliver gjort en målrettet indsats.
AD 7 På baggrund af den specielle agrakulturelle produktion på Lolland-Falster må der skabes muligheder for forskning og udvikling inden for landbrugssektoren og denne sektors følgeindustri, således at der bliver muligheder for at etablere nye og flere arbejdspladser og eventuelt nye og andre mere proteinholdige produkter.
AD 8 Det foreslås, at regeringen i modsætning til i dag aktivt satser på udbygningsmulighederne i amtet specielt hvade angår indførelse af fremtidens teknologi.
AD 9 De alt for stramme restriktioner i forbindelse med anvendelse af midler fra frigørelsesafgiftsfonden bør lempes, således at pengene kan bruges til erhvervsfremmende formål i de områder, hvor pengene er opkrævet.
AD 10 En væsentlig forudsætning for, at erhvervs- og beskæftigelsesmulighederne i amtet kan styrkes på lidt længere sigt, er, at man kan få den nødvendige lokale viden som er en væsentlig forudsætning for et områdes udvikling erhvervs- som beskæftigelsesmæssigt.
AD 11 Den teknologiske udvikling stiller store krav til fremtidens arbejdskraft; derfor er det nødvendigt, at der satses hårdt for at få uddannet arbejdskraften.
Der er samtidig fare for, at de grupper, der 12-15 måneder efter afskedigelse endnu ikke har fundet nyt arbejde, forbliver arbejdsløse, hvis ikke der satses på en øget efter- og specialarbejderuddannelse.
AD 12 På baggrund af Vestlollands afhængighed af en enkelt stor arbejdsplads (Nakskov Skibsværft) er det nødvendigt, hvis en beskæftigelses- og erhvervsmæssig katastrofe skal undgås, at der afsættes midler, der kan stimulere nye virksomheders etablering på Lolland.
AD 13 Forslaget vil være af fundamental betydning for den teknologiske fornyelse af vore mindre virksomheder, som vil være fundamentet for fremtidens stigende eksport.
