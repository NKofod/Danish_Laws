Betænkning afgivet af Børne- og Undervisningsudvalget den 11. november 2021 Betænkning over Forslag til lov om ændring af lov om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19 (Forlængelse af lovens gyldighed) [af børne- og undervisningsministeren (Pernille Rosenkrantz-Theil)]:
1. Ændringsforslag Børne- og undervisningsministeren har stillet 1 ændringsforslag til lovforslaget.
2.  Dispensation fra Folketingets forretningsorden Et flertal i udvalget (udvalget med undtagelse af NB) indstiller, at der dispenseres fra bestemmelsen i Folketingets Forretningsordens § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling.
 Et flertal i udvalget (udvalget med undtagelse af NB) indstiller, at der dispenseres fra bestemmelsen i Folketingets Forretningsordens § 12, stk. 1, således at 2. behandling kan finde sted tidligere end 2 dage efter 1. behandling.
 Et flertal i udvalget (udvalget med undtagelse af NB) indstiller, at der dispenseres fra bestemmelsen i Folketingets Forretningsordens § 13, stk. 1, således at 3. behandling kan finde sted tidligere end 2 dage efter 2. behandling.
 Et flertal i udvalget (udvalget med undtagelse af NB) indstiller, at der dispenseres fra bestemmelsen i Folketingets Forretningsordens § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
3. Indstillinger Et flertal i udvalget (udvalget med undtagelse af NB) indstiller lovforslaget til vedtagelse med det stillede ændringsforslag.
Et mindretal i udvalget (NB) indstiller lovforslaget til forkastelse ved 3. behandling.
Mindretallet vil stemme hverken for eller imod det stillede ændringsforslag.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Socialdemokratiet, Venstre, Dansk Folkeparti, Socialistisk Folkeparti, Radikale Venstre, Enhedslisten, Det Konservative Folkeparti og Liberal Alliance Socialdemokratiets, Venstres, Dansk Folkepartis, Socialistisk Folkepartis, Radikale Venstres, Enhedslistens, Det Konservative Folkepartis og Liberal Alliances medlemmer af udvalget støtter forlængelsen af lov om ændring af lov om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19.
 Det er magtpåliggende for partierne at sikre, at børne- og undervisningsområdet og folkehøjskoleområdet og den frie folkeoplysende virksomhed sikres de nødvendige rammer for at fungere hensigtsmæssigt simultant med relevant håndtering af covid-19, eksempelvis ved nedlukning af klasser og uddannelsesinstitutioner.
Partierne noterer sig interessenternes ønske om en nødlov, der tilvejebringer det nødvendige grundlag for institutionernes mulighed for at understøtte elevernes trivsel og faglighed med nødundervisning.
Hertil kommer også muligheden for at gennemføre fjernundervisning, afvikle prøver og eksamener, vejledning og optagelse under tilpassede former.
 Partierne beklager endnu en hastebehandling og har derfor pålagt regeringen at udfase hasteloven den 23. december 2021 og igangsætte en parallel lovbehandling, så det foregår på ordinære vilkår.
Vi har tidligere i coronapandemien set masselukninger af skoler og institutioner.
Partierne har fået ministerens bekræftelse på, at loven ikke skal anvendes som løftestang for lignende masselukninger.
Denne bekræftelse er endvidere oversendt til Folketingets Epidemiudvalg.
5. Ændringsforslag med bemærkninger Ændringsforslag Til § 1 Af børne- og undervisningsministeren, tiltrådt af et flertal (udvalget med undtagelse af NB):
 1) Nr. 1 affattes således:
»1. I § 12, stk. 3, 1. pkt., ændres »31. juli 2021« til: »23. december 2021«.« [Ændring af den foreslåede dato for forlængelse af lovens gyldighed] Bemærkninger Til nr. 1 Det foreslås, at det fremsatte lovforslags § 1, nr. 1, nyaffattes.
 Det foreslås, at den foreslåede dato for forlængelse af lovens gyldighed i det fremsatte lovforslags § 1, nr. 1, ændres fra den 3. januar 2022 til den 23. december 2021.
 Ændringsforslaget, der har baggrund i et politisk ønske, vil indebære, at lovens gyldighed forlænges til den 23. december 2021.
 Det bemærkes, at lovforslaget, som børne- og undervisningsministeren vil fremsætte den 17. november 2021, vil indeholde forslag om forlængelse af nødlovens gyldighed efter den 23. december 2021 som en konsekvens af dette ændringsforslag.
6. Udvalgsarbejdet Lovforslaget blev fremsat den 10. november 2021 og var til 1. behandling den 11. november 2021. Lovforslaget blev efter 1. behandling henvist til behandling i Børne- og Undervisningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget er ikke forinden fremsættelsen sendt i høring.
Under hensyn til at lovforslaget hastebehandles, er lovforslaget heller ikke sendt i høring samtidig med fremsættelsen.
Bilag Under udvalgsarbejdet er der omdelt 2 bilag på lovforslaget.
Spørgsmål Udvalget har under udvalgsarbejdet stillet 3 spørgsmål til børne- og undervisingsministeren til skriftlig besvarelse, som ministeren har besvaret.
Anders Kronborg (S) fmd.
Kim Aas (S) Jens Joel (S) Jan Johansen (S) Julie Skovsby (S) Kasper Sand Kjær (S) Orla Hav (S) Jacob Mark (SF) Ina Strøjer-Schmidt (SF) Astrid Carøe (SF) Lotte Rod (RV) Anne Sophie Callesen (RV) Marianne Jelved (RV) Jakob Sølvhøj (EL) Pernille Skipper (EL) Uffe Elbæk (FG) Anni Matthiesen (V) Marie Bjerre (V) Ellen Trane Nørby (V) Kenneth Mikkelsen (V) Marlene Ambo-Rasmussen (V) Stén Knuth (V) nfmd.
Marie Krarup (DF) Jens Henrik Thulesen Dahl (DF) Alex Ahrendtsen (DF) Katarina Ammitzbøll (KF) Mai Mercado (KF) Mette Thiesen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
