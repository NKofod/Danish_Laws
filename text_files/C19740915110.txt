(Til samtlige ministerier, tilsynsråd,  

 amtsråd og kommunalbestyrelser) Folketingets ombudsmand har i anledning af en konkret sag påpeget, at der  

 kan opstå uklarhed om forholdet mellem det tilsyn fra vedkommende  

 ministerium, som kongeligt stadfæstede, kommunalt bestyrede legater er  

 undergivet, og det almindelige tilsyn med amtskommuner og kommuner, som  

 ifølge bestemmelserne i lov om kommunernes styrelse udøves af  

 indenrigsministeriet og tilsynsrådene.
 Til vejledning i den henseende skal indenrigsministeriet derfor efter  

 forhandling med justitsministeriet, socialministeriet og  

 undervisningsministeriet henlede opmærksomheden på følgende hovedpunkter:
 1. DE KOMMUNALRETLIGE REGLERS BETYDNING.
Når en kommunalbestyrelse bestyrer et legat, finder den kommunale  

 styrelseslovgivnings formelle regler om kommunalbestyrelsens beslutninger  

 anvendelse, medmindre andet er hjemlet i den stadfæstede fundats, jfr. herved  

 bestemmelsen i § 1, stk. 2, i lov om kommunernes styrelse.
Dog er der f.eks.  

 ikke noget til hinder for, at der ved siden af den i loven påbudte  

 beslutningsprotokol tillige føres en særlig beslutningsprotokol vedrørende  

 legater.
Derimod medfører det forhold, at legatet er en fra kommunen adskilt  

 selvstændig økonomisk og juridisk enhed, at styrelseslovgivningens regler om  

 kommunens økonomiske forvaltning ikke uden videre finder anvendelse; således  

 skal der for legatet føres et særskilt regnskab.
Oftest vil det dog af  

 praktiske grunde være naturligt, at principperne i de nævnte regler følges,  

 når bestemmelser i fundatsen ikke er til hinder derfor.
 Spørgsmål om, hvorvidt en kommunalbestyrelses dispositioner vedrørende  

 legatet efter deres indhold er lovlige, må bedømmes med udgangspunkt i  

 fundatsen, og de i lovgivningen eller på grundlag af retspraksis og de  

 kommunale tilsynsmyndigheders praksis gældende grundsætninger om  

 udstrækningen af en kommunalbestyrelses adgang til at foretage økonomiske  

 dispositioner på kommunens vegne vil i almindelighed ikke have betydning.
 2. DE KOMMUNALE TILSYNSMYNDIGHEDERS BEFØJELSER.
 Det er i overensstemmelse med det anførte, at bestemmelserne i §§ 55-60 i  

 lov om kommunernes styrelse om nødvendigheden af den kommunale  

 tilsynsmyndigheds samtykke til visse økonomiske dispositioner for kommunen  

 ikke gælder, for så vidt angår dispositioner over midler tilhørende et legat.
 Derimod vil det efter indenrigsministeriets opfattelse ikke være udelukket  

 at lade bestemmelserne i lovens § 61, stk. 1, og stk. 2, 1. pkt., der hjemler  

 de kommunale tilsynsmyndigheder særlige beføjelser over for en  

 kommunalbestyrelses ulovlige beslutninger eller undladelser, finde anvendelse  

 med hensyn til en kommunalbestyrelses beslutninger eller undladelser i dens  

 egenskab af legatbestyrelse.
 Spørgsmålet vil dog næppe få praktisk betydning, idet beføjelserne kun  

 udøves i meget begrænset omfang og kun i tilfælde, hvor det på grundlag af en  

 tilkendegivelse fra vedkommende fagministerium eller en eventuel særlig  

 tilsynsførende myndighed har kunnet fastslås, at beslutningens eller  

 undladelsens ulovlighed er klar.
 Er der tvivl om kommunalbestyrelsens forpligtigelse, må pågældende  

 fagministerium eller tilsynsførende myndighed derfor være henvist til at søge  

 sagen afgjort ved domstolene.
 3. DE KOMMUNALE TILSYNSMYNDIGHEDERS OPGAVER I  

 LEGATSAGER.
 Som det fremgår af foranstående, medfører det forhold, at kommunerne er  

 undergivet et almindeligt tilsyn efter styrelsesloven ingen indskrænkning i  

 vedkommende ministeriums ansvar for tilsynet med et kongeligt stadfæstet,  

 kommunalt bestyret legat.
 Det påhviler således det ministerium, der fører tilsyn med legatet, at  

 træffe den administrative afgørelse af, om en kommunalbestyrelses  

 dispositioner over legatets midler er lovlige og hensigtsmæssige, og af  

 hvilke retlige konsekvenser fejl i disse henseender må have.
Indenrigsministeriet og tilsynsrådene har imidlertid som de  

 statsmyndigheder, der administrerer den kommunale styrelseslovgivning, bl.a.  

 til opgave at afgive udtalelser i spørgsmål vedrørende fortolkningen m.v. af  

 denne lovgivning, og dette gælder også, for så vidt sådanne spørgsmål har  

 betydning i forbindelse med bestyrelsen af et kommunalt legat og tilsynet  

 hermed.
Men det må understreges, at det også i disse henseender påhviler  

 legattilsynet at tage stilling til, hvilke retlige konsekvenser der eventuelt  

 skal søges draget, hvis der er disponeret på grundlag af en beslutning, hvis  

 tilblivelse er behæftet med fejl.
 Derimod falder det uden for de kommunale tilsynsmyndigheders opgaver at  

 udtale sig om spørgsmål vedrørende legatbestyrelsen, hvis besvarelse helt  

 eller delvis beror på bestemmelser i fundatsen eller på legatretlige regler i  

 øvrigt.
