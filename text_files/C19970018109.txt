1. Indledning Dette cirkulære omtaler de ændringer, der er gennemført ved lov nr. 889 af  

 3. december 1997 om ændring af lov om afgift af lønsum m.v. (Afkortning af  

 kredittiden m.v.) og ved lov nr. 890 af 3. december 1997 om ændring af  

 momsloven og lov om fremskyndet tilbagebetaling af visse afgifter (Afkortning  

 af kredittiden for landbrug og fiskeri m.v.).
Med lovene er der gennemført en afkortning af afgivelses- og  

 indbetalingsfristen for de kvartalsvise opgørelsesperioder for lønsumsafgift  

 og en afkortning af momskredittiden for de virksomheder, der er omfattet af  

 det særlige register for landbrug og fiskeri m.v. Ændringen af reglerne for  

 momsafregning indebærer, at der sondres mellem små og store virksomheder  

 inden for landerhvervene, således at de små virksomheder får en længere  

 afgiftsperiode end de store virksomheder.
Alle virksomheder får samme  

 angivelses- og indbetalingsfrist.
2. Lønsumsafgiftsloven 2.1. Afkortning af kredittiden Fra den 1. januar 1998 afkortes angivelses- og indbetalingsfristen for de  

 kvartalsvise opgørelsesperioder for lønsumsafgift efter lovens § 6, stk. 2,  

 1. pkt., og § 6 a, stk. 2, 1. pkt.
Fristen nedsættes fra 3 måneder og 15 dage  

 til 15 dage efter opgørelsesperiodens udløb. Ændringen berører alene den  

 kvartalsvise afregning af lønsumsafgift.
Når lønsummen indgår i virksomhedens  

 afgiftsgrundlag, gælder ændringen både for den endelige afregning for de  

 virksomheder, hvis afgiftsgrundlag efter lovens § 4, stk. 2, kun baseres på  

 lønsummen, og for den foreløbige afregning, der benyttes af virksomheder,  

 hvis afgiftsgrundlag efter lovens § 4, stk. 1, udgøres af lønsummen med  

 tillæg af overskud eller fradrag af underskud af selvstændig  

 erhvervsvirksomhed i indkomståret.
For de sidstnævnte virksomheder kan den  

 endelige opgørelse af afgiften først ske efter udløbet af virksomhedens  

 indkomstår, jf. lovens § 6 b.
Disse virksomheder betaler imidlertid en  

 foreløbig afgift, der alene beregnes af lønsummen efter lovens § 6 a.
Denne  

 afgift reguleres så efter § 6 b i forbindelse med den endelige  

 afgiftsopgørelse.
2.2. Afgiftsgrundlaget Lovens bestemmelse om opgørelse af afgiftsgrundlaget for de virksomheder,  

 der opgør grundlaget som lønsummen med tillæg af overskud eller med fradrag  

 af underskud af selvstændig erhvervsvirksomhed i indkomståret, er ændret.  

 Efter lovens tidligere regel i § 4, stk. 1, 1. pkt., var afgiftsgrundlaget  

 virksomhedens lønsum med tillæg af overskud eller med fradrag af underskud af  

 selvstændig erhvervsvirksomhed i indkomståret opgjort efter reglerne i § 4,  

 stk. 1, i lov om investeringsfonds.
Adgangen til at henlægge til  

 investeringsfonds bortfalder imidlertid fra og med indkomståret 1998. Lovens  

 henvisning til investeringsfondsloven er derfor erstattet med en selvstændig  

 beskrivelse af afgiftsgrundlaget.
Der sker ikke i den forbindelse nogen reel  

 ændring i opgørelsen af afgiftsgrundlaget.
Virksomhedens overskud eller underskud skal efter den ændrede regel  

 opgøres efter reglerne for opgørelse af skattepligtig indkomst før fradrag  

 for henlæggelse til konjunkturudligning efter virksomhedsskattelovens § 22b.  

 Til det korrigerede overskud eller underskud tillægges renteudgifter og  

 kurstab på fordringer og gæld og fradrages rente- og udbytteindtægter samt  

 kursgevinst på fordringer og gæld, som indgår i opgørelsen af virksomhedens  

 overskud eller underskud.
Endelig bestemmes det som efter de tidligere  

 regler, at der ved opgørelsen af overskud eller underskud ikke medregnes  

 overskud eller underskud, der hidrører fra virksomhed i udlandet.
 Den redaktionelle ændring af afgiftsgrundlaget har virkning fra og med  

 indkomståret 1998.
2.3. Afregning ved dødsfald Lovens hidtidige regel i § 10, stk. 2, 2. pkt., om samtidig afregning for  

 en tidligere opgørelsesperiode, når indehaveren af en registreret virksomhed  

 dør, og der udstedes proklama efter § 81 i lov om skifte af dødsboer, er  

 ophævet.
Efter lovens § 10, stk. 2, 1. pkt., skal der ske hurtigere afregning  

 af afgiften, når indehaveren af en registreret virksomhed dør, og der  

 udstedes proklama efter § 81 i lov om skifte af dødsboer.
Arvingerne eller  

 bobestyrelsen skal således senest 30 dage efter bekendtgørelsen af proklama  

 foretage afgiftsangivelse for det løbende kvartal fra periodens start og  

 indtil dødsdagen.
På grund af den hidtidige lange angivelsesfrist på 3  

 måneder og 15 dage var angivelsesfristen for det forudgående kvartal i visse  

 tilfælde ikke udløbet, når boet skulle angive for det løbende kvartal.
Det  

 var derfor bestemt, at afgiften for den tidligere periode skulle angives  

 senest samtidig med angivelsen for den løbende periode.
 Ophævelsen af lovens § 10, stk. 2, 2. pkt., har først virkning fra den 1.  

 april 1998, da afregningsfristen for 4. kvartal 1997 først udløber den 15.  

 april 1998.
3. Momsloven 3.1. Afkortning af kredittiden for landbrug og fiskeri m.v.
Lovens specielle afregningsregler, der gælder for virksomheder omfattet af  

 det særlige register for landbrug og fiskeri m.v., er ændret.
Registeret  

 omfatter virksomheder med jordbrug, husdyrbrug, gartneri, frugtavl, skovbrug,  

 fiskeri, dambrug og pelsdyravl (landerhverv).
Efter de tidligere regler i lovens § 68 havde virksomheder, der er  

 registreret i det særlige register for landbrug og fiskeri m.v., første og  

 anden halvdel af kalenderåret som afgiftsperiode.
For virksomheder, der fører  

 driftsregnskab og benytter andet regnskabsår end kalenderåret, var  

 afgiftsperioderne dog første og anden halvdel af regnskabsåret.
Afgiften  

 skulle angives senest den 20. i den tredje kalendermåned efter  

 afgiftsperiodens udløb, og afgiften indbetales i 2 rater.
Den ene halvdel af  

 den skyldige afgift skulle indbetales senest den 10. i den sjette  

 kalendermåned efter afgiftsperiodens udløb, mens den anden halvdel skulle  

 indbetales den 10. i den niende kalendermåned efter afgiftsperiodens udløb.
Afregningsreglerne er ændret, så der sondres mellem små og store  

 virksomheder inden for landerhvervene.
Små virksomheder skal efter lovens §  

 68, stk. 1, ved momsafregningen anvende første og anden halvdel af  

 kalenderåret som afgiftsperiode, mens store virksomheder skal anvende  

 kvartalet som afgiftsperiode, jf. lovens § 57, stk. 2. Som små virksomheder  

 anses virksomheder, hvis samlede afgiftspligtige leverancer ikke overstiger  

 500.000 kr. årligt.
Den samlede årlige afgiftspligtige omsætning opgøres  

 herved uden moms. Ændringen indebærer, at små virksomheder inden for landbrug  

 og fiskeri m.v. fortsat skal foretage momsangivelser 2 gange om året, mens de  

 store landbrug m.v., dvs. landbrug med afgiftspligtige leverancer på over  

 500.000 kr. om året, skal overføres til kvartalsafregning.
Virksomheden kan  

 dog forblive på kvartalsafregning, hvis den ønsker det.
Det er en  

 forudsætning for at anvende kalenderhalvåret som afgiftsperiode, at  

 virksomheden ikke har benyttet lovens mulighed for delregistrering, hvorefter  

 en afgiftspligtig person med flere virksomheder kan registreres under flere  

 momsnumre.
Efter lovens § 66, stk. 1, 2. pkt., skal nye virksomheder, der anmeldes  

 til registrering i det særlige register for landbrug og fiskeri m.v., uanset  

 den forventede omsætning anvende kvartalet som afgiftsperiode i den første  

 tid efter registreringen.
Selv om virksomheden derfor i etableringsperioden  

 kun forventer en mindre omsætning, kan virksomheden ikke blive registreret  

 med kalenderhalvåret som afgiftsperiode.
Ændring af en virksomheds afgiftsperiode fra kvartalet til halvåret eller  

 omvendt sker efter § 68, stk. 2, på grundlag af størrelsen af virksomhedens  

 afgiftspligtige leverancer i det senest forudgående kalenderår og har først  

 virkning fra og med den 1. juli i det efterfølgende år.
Hvis virksomheden  

 f.eks. er på kvartalsafregning, og dens afgiftspligtige omsætning i 1998 kun  

 bliver 400.000 kr., overføres virksomheden til halvårsafregning fra den 1.  

 juli 1999. Hvis virksomheden så i kalenderåret 1999 har en afgiftspligtig  

 omsætning på over 500.000 kr., ændres virksomhedens afgiftsperiode igen til  

 kvartalet fra den 1. juli 2000. En virksomheds afgiftsperiode kan kun ændres  

 fra kvartalet til halvåret, hvis virksomheden for hele det senest afsluttede  

 kalenderår har angivet og indbetalt afgiften rettidigt.
Det er kun med hensyn til afgiftsperioden, at der sondres mellem små og  

 store virksomheder inden for landerhvervene.
Angivelses- og  

 indbetalingsfristen er således den samme for både små og store virksomheder.  

 Alle virksomheder skal angive og indbetale afgiften senest 1 måned og 10 dage  

 efter udløbet af afgiftsperioden, jf. § 57, stk. 1, og § 59, stk. 1.
3.2. Forkortet afregning ved restancer De særlige regler om kreditafkortning for landerhvervene er blevet  

 ophævet.
Efter de hidtidige regler i lovens § 62, stk. 3, skulle disse  

 virksomheder, når de var sat på forkortet afregning som følge af restancer,  

 indsende angivelse og indbetale afgift senest den 15. i den tredje  

 kalendermåned efter afgiftsperiodens udløb.
De nye regler indebærer, at  

 landerhvervene er omfattet af lovens almindelige regler om forkortet  

 afregning for virksomheder i restance.
Virksomheder inden for landerhvervene  

 skal derfor anvende kalendermåneden som afgiftsperiode og indsende angivelse  

 og indbetale afgiften senest 15 dage derefter, jf. lovens § 62, stk. 1.
 Ophævelsen af de særlige kreditafkortningsregler har virkning for  

 afgiftsperioder, der påbegyndes fra og med den 1. januar 1998. Virksomheder  

 på forkortet afregning efter de hidtidige regler overføres til almindelig  

 kvartalsafregning fra og med den 1. januar 1998 og er omfattet af de samme  

 regler om forkortet afregning som andre virksomheder i restance efter lovens  

 § 62, stk. 1.
3.3. Afregning ved dødsfald Lovens hidtidige regel i § 62, stk. 13, 2. pkt., om samtidig afregning for  

 en tidligere afgiftsperiode, når indehaveren af en registreret virksomhed  

 dør, og der udstedes proklama efter § 81 i lov om skifte af dødsboer, er  

 ophævet.
Efter § 62, stk. 13, 1. pkt., skal der ske hurtigere afregning af  

 afgiften, når indehaveren af en registreret virksomhed dør, og der udstedes  

 proklama efter § 81 i lov om skifte af dødsboer.
Arvingerne eller  

 bobestyrelsen skal således senest 30 dage efter bekendtgørelsen af proklama  

 foretage afgiftsangivelse for den løbende afgiftsperiode fra periodens start  

 og indtil dødsdagen.
På grund af den hidtidige lange angivelsesfrist for  

 landerhverv var angivelsesfristen for den forudgående afgiftsperiode i visse  

 tilfælde ikke udløbet, når boet skulle angive for den løbende afgiftsperiode.  

 Det var derfor bestemt, at afgiften for den tidligere periode skulle angives  

 senest samtidig med angivelsen for den løbende periode.
 Ophævelse af reglen om samtidig angivelse i tilfælde af dødsfald har først  

 virkning fra den 1. april 1998, da angivelsesfristen for 2. halvår 1997 først  

 udløber den 20. marts 1998.
3.4. Modregning Adgang til efter momslovens tidligere § 63, stk. 3, 2. pkt., i visse  

 tilfælde at foretage modregning i uforfaldne krav er ophævet, da der efter  

 afkortningen af indbetalingsfristen for landbrug og fiskeri m.v. ikke længere  

 vil kunne forekomme tilfælde, hvor et krav på afgift for en tidligere  

 afgiftsperiode ikke er forfaldent ved udbetaling af afgift for en senere  

 afgiftsperiode.
 Ophævelsen af den særlige modregningsadgang har virkning fra og med den 1.  

 september 1998, da 2. og sidste rate af momsbetalingen for 2. halvår 1997  

 først forfalder den 1. september 1998.
4. Lov om fremskyndet tilbagebetaling af visse  

 afgifter Efter § 2 i lov om fremskyndet tilbagebetaling af visse afgifter kan  

 virksomheder, der kan få tilbagebetalt afgift efter visse love (olieafgift,  

 elafgift, kulafgift, gasafgift og kuldioxidafgift), få disse afgifter  

 tilbagebetalt månedsvis.
Disse afgifter tilbagebetales som udgangspunkt i  

 forbindelse med momsafregningen.
Den månedsvise tilbagebetaling gælder efter  

 bestemmelsens stk. 2, 1. pkt., kun for virksomheder, hvis samlede  

 tilbagebetalingsbeløb udgør mindst 30.000 kr. årligt.
I stk. 2, 2. pkt., var  

 der tidligere fastsat en lavere beløbsgrænse på 15.000 kr. for virksomheder,  

 der er optaget i det særlige register for landbrug og fiskeri m.v.
Denne  

 særlige grænse er ophævet, således at grænsen på 30.000 kr. nu gælder for  

 alle virksomheder.
Lovens § 2 indeholdt tilsvarende i et stk. 4 en særregel for  

 tilbagebetaling af afgift efter lov om ledningsført vand til virksomheder  

 optaget i registret for landbrug og fiskeri m.v.
Efter bestemmelsen kunne  

 disse virksomheder efter anmodning få tilbagebetalt afgiften kvartalsvis, når  

 afgiftsbeløbet udgjorde mindst 4.000 kr.
Denne særregel er ligeledes ophævet.
5. Ikrafttrædelsesregler 5.1. Lønsumsafgiftsloven Loven træder i kraft den 1. januar 1998. Den forkortede angivelses- og  

 indbetalingsfrist har virkning for opgørelsesperioder, der påbegyndes fra og  

 med den 1. januar 1998.
5.2. Momsloven og lov om fremskyndet tilbagebetaling af visse  

 afgifter Loven træder i kraft den 1. januar 1998, og de nye kortere kredittider for  

 landbrug og fiskeri m.v. har virkning for afgiftsperioder, der påbegyndes fra  

 og med den 1. januar 1998.
For visse landbrugsvirksomheder m.v. vil ikrafttrædelsesdatoen falde midt  

 i en løbende afgiftsperiode.
Det gælder virksomheder, der benytter et andet  

 regnskabsår end kalenderåret.
For disse virksomheder afkortes den sidste  

 afgiftsperiode inden lovens ikrafttræden til perioden fra afgiftsperiodens  

 start til og med den 31. december 1997. Afgiften for denne sidste periode  

 skal ligesom afgiften for andre afsluttede afgiftsperioder inden lovens  

 ikrafttræden afregnes efter de hidtil gældende frister i momslovens § 68. Det  

 indebærer, at angivelsesfristen for den sidste afgiftsperiode inden lovens  

 ikrafttræden er den 20. marts 1998 med seneste indbetalingsfrist for 1. rate  

 den 10. juni 1998 og for 2. rate den 10. september 1998. Har virksomheden  

 været på kreditafkortning efter den tidligere bestemmelse i lovens § 62, stk.  

 3, er angivelses- og indbetalingsfristen for den sidste afgiftsperiode inden  

 lovens ikrafttræden den 16. marts 1998.
Igangværende landbrugsvirksomheders m.v. anvendelse af afgiftsperiode fra  

 den 1. januar 1998 afgøres efter størrelsen af virksomhedens samlede  

 afgiftspligtige leverancer efter de seneste afgivne momsangivelser inden  

 lovens ikrafttræden dækkende en periode på tilsammen 12 måneder.
Har de  

 samlede afgiftspligtige leverancer udgjort mere end 500.000 kr., skal  

 virksomheden anvende kvartalet som afgiftsperiode.
Har leverancerne ikke  

 oversteget 500.000 kr., skal virksomheden anvende kalenderhalvåret som  

 afgiftsperiode, forudsat virksomheden ikke er delregistreret.
Det er således  

 leverancerne efter de seneste to modtagne momsangivelser med angivelsesfrist  

 fra den 20. december 1996 til den 20. november 1997, der er afgørende.
Har  

 virksomheden ikke været registreret så længe, at der inden lovens  

 ikrafttræden og senest den 20. november 1997 er indgivet 2 momsangivelser,  

 skal virksomheden anvende kvartalet som afgiftsperiode.
