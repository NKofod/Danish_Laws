En vurdering af om finansieringsformen Technology Performance  

 Financing kan karakteriseres som pengeinstitutvirksomhed.
Forudsat at visse  

 betingelser er opfyldt, kan finansieringsformen betragtes som  

 pengeinstitutvirksomhed.
 Finanstilsynets skrivelse af 1. marts 1994 vedrørende  

 pengeinstitutvirksomhed.
 Finanstilsynet har behandlet en forespørgsel om, hvorvidt  

 finansieringsformen Technology Performance Financing kan karakteriseres som  

 pengeinstitutvirksomhed.
 Technology Performance Financing er en finansieringsform, der har til  

 hensigt at fremme kommercialiseringen af opfindelser, der ellers ikke ville  

 kunne forventes bragt i anvendelse.
 Finansieringsformen er karakteriseret ved, at pengeinstituttets  

 fortjeneste afhænger af, om opstillede »performance-mål« kan  

 opfyldes.
 Om finansieringsformen blev blandt andet oplyst følgende:
 1. Køber betaler 20 % i udbetaling for den nye teknologi til  

 pengeinstituttet (eller direkte til sælger). De resterende 80 % samt et  

 tillæg, afhængig af hvor god opfindelsen er, betales over de følgende 7  

 kvartaler i takt med, at - og i det omfang - kriterier for Technology  

 Performance Financing opfyldes.
 Kriterierne bliver kontraktmæssigt aftalt mellem sælger, køber og  

 pengeinstitut normalt ved hjælp af en uafhængig konsulent.
2. Sælger modtager 80 % ved levering.
De resterende 20 % samt eventuel  

 andel i tillæg udløses først efter, at det er konstateret, i hvilket omfang  

 målene for performance nås.
3. Pengeinstituttet står for mellemfinansieringen på 60 %. Af de 80 %, der  

 betales til sælger ved leveringen, kommer de 20 % fra udbetalingen modtaget  

 fra køber.
De 80 % (eller 60 %, hvis betaling af forskud sker direkte til  

 sælger) ydes som lån til sælger.
Pengeinstituttet inddækkes ved købers betaling af restkøbesummen beregnet  

 efter »performance-målene«.
En del (valgfrit) af betalingerne fra  

 køber tilfalder dog sælger, således at denne har incitament til at sikre  

 opfyldelse.
 Ved tilsynets afgørelse blev det lagt til grund, at finansieringsformen  

 kan tilrettelægges således, at der altid vil være en debitor, idet  

 pengeinstituttets tilbagebetalingskrav enten vil kunne rettes mod køber eller  

 sælger af opfindelsen.
Selv om pengeinstituttets fortjeneste afhang af, om  

 »performance-målene« kunne opfyldes, blev det endvidere lagt til  

 grund, at pengeinstituttet altid ville oppebære en vis rente.
Renten ville  

 være lav i tilfælde, hvor »performance-målene« kun kunne opfyldes i  

 ringe omfang, og høj i tilfælde, hvor »performance-målene« kunne  

 opfyldes mere tilfredsstillende.
 Under forudsætning af, at Technology Performance Financing i øvrigt havde  

 karakter af finansieringsvirksomhed, og pengeinstituttets  

 tilbagebetalingskrav altid ville kunne rettes mod en debitor, fandt tilsynet,  

 at finansieringsformen kunne karakteriseres som pengeinstitutvirksomhed, jf.  

 bank- og sparekasselovens § 1, stk. 4.
