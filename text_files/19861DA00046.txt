Nr BTB 46 Betænkning over Forslag til folketingsbeslutning om anvendelse af  

 genbrugspapir   

 Nr B 46 1986-87, 1. samling Afgivet af miljø- og planlægningsudvalget Afgivet: 19870512 Udvalget har behandlet beslutningsforslaget i nogle møder og har herunder stillet spørgsmål til miljøministeren, som denne har besvaret skriftligt og i samråd.
 Udvalget har endvidere modtaget skriftlige henvendelser fra:
Bogbinderlauget i Danmark, Københavns Bogtrykkerforening, Dansk Bogtrykker- og Presseforening, Dansk Papirhandlerforening, Dansk Provins Bogtrykkerforening, Detailpapirhandlerforeningen i Danmark, GO - Grafiske Organisationer, Handelskammeret, Kartonnage & Bølgepapindustriens Arbejdsgiverforening, Kartonnageindustriens Brancheforening, Konvolutindustriens Brancheforening, DEMA, Papirvareindustriens Arbejdsgiverforening, Provins Papirgrossisternes Sammenslutning og Reprolauget i Danmark.
Miljøministeren har oplyst, at Miljøstyrelsen er bedt om at fremskynde den del af udviklingsprogrammet, som omhandler muligheden for en dansk produktion af »gråt« papir, skrivepapir med stort indhold af returpapir, således at der kan foreligge et endeligt beslutningsgrundlag ved udgangen af 1987.
Ministeren har desuden givet tilsagn om at udstede et cirkulære, der pålægger kommuner og amtskommuner pr. 1. januar 1988 at indsamle papir fra deres institutioner.
Ministeren har endvidere oplyst, at en afgift på papir fremstillet af nye fibre må afvises som et uhensigtsmæssigt styringsmiddel, samt at det teknisk er umuligt at måle returfiberindholdet.
Miljøministeren har endelig oplyst, at han er positiv over for tanken om at fremme det offentliges anvendelse af genbrugspapir, og han er derfor indstillet på at fremsætte forslag om de nødvendige ændringer af genanvendelsesloven.
Dette kan ske i begyndelsen af folketingsåret 1988-89.
Under udvalgsarbejdet har udvalget modtaget en rapport om 1. fase af en udredning om mulighederne for en dansk produktion af »gråt« papir.
I rapportens samlede vurdering hedder det bl.a.: »En sammenfattende teknisk vurdering af, om de afdækkede hovedforudsætninger kan opfyldes, er positiv.« På den baggrund har et mindretal (Socialdemokratiets og Socialistisk Folkepartis medlemmer af udvalget) ønsket at stille ændringsforslag, hvorom henvises til de ledsagende bemærkninger.
Herefter indstiller »udvalget§ beslutningsforslaget til »vedtagelse§ med de af mindretallet stillede ændringsforslag.
Ændringsforslag Af et »mindretal§ (S og SF), tiltrådt af et »flertal§ (det øvrige udvalg).
Til teksten 1) 1. afsnit affattes således:
»Folketinget pålægger miljøministeren i folketingsåret 1988-89 at fremsæte et lovforslag om anvendelse af genbrugspapir.« 2) 3. afsnit udgår.
Bemærkninger Til nr. 1 Ændringsforslaget tilsikrer, dels at den endelige rapport om produktionen af »gråt« papir kan indgå i lovforslaget, dels at lovforslaget kan færdigbehandles i folketingsåret 1988-89.
Til nr. 2 Forslagsstillerne finder, at virkningerne af en eventuel afgift på nyt papir ikke på nuværende tidspunkt er tilstrækkelig belyst.
Ahlmann-Ohlsen (KF) Fischer (KF) Ole Bernt Henriksen (KF) Svend Åge Petersen (KF) Bente Nielsen (V) Sønderby (V) Maisted (V) Steffensen  

 (KRF) fmd.
Ritt Bjerregaard (S) Camre (S) Erik Holst (S) Tove Lindbo Larsen (S) Henning Nielsen (S) Løvig Simonsen (S) Margrete Auken (SF) nfmd.
Leif Hermann (SF) Lone Dybkjær (RV) Partierne CD, FP og VS havde ikke medlemmer i udvalget.
