Skriftlig fremsættelse (12. marts 2020) Miljøministeren (Lea Wermelin):
 Herved tillader jeg mig for Folketinget at fremsætte:
Lov om ændring af lov om kystbeskyttelse, lov om miljøvurdering af planer og programmer og af konkrete projekter (VVM) og lov om planlægning (Mulighed for at afskære klageadgang i kommunale fællesprojekter om kystbeskyttelse) (Lovforslag nr.
L 132) Lovforslaget fremsættes som en udmøntning af Stemmeaftale om ændring af kystbeskyttelse mv., som regeringen, V, DF, RV, SF, K, ALT og LA indgik den 17. december 2019.
Formålet med lovforslaget er at bemyndige miljøministeren henholdsvis erhvervsministeren til i særlige tilfælde og efter ansøgning fra kommunalbestyrelsen at afskære den administrative klageadgang over afgørelser om kommunale fællesprojekter efter kystbeskyttelseslovens kapitel 1 a og eventuelt tilknyttede kommuneplantillæg og lokalplaner eller landzonetilladelser til kystbeskyttelsesforanstaltninger efter planloven.
Lovforslaget indeholder endvidere forslag om afskæring af klage over de tilknyttede miljøvurderinger.
 Det er hensigten, at muligheden for at afskære klageadgangen kun vil finde anvendelse i et fåtal af sager og efter en konkret vurdering og afgørelse af miljøministeren henholdsvis erhvervsministeren.
 Videre indebærer lovforslaget, at klage over kommunalbestyrelsens eventuelle afgørelse om ekspropriation efter kystbeskyttelseslovens § 6 ikke tillægges opsættende virkning, når afgørelsen om ekspropriation vedrører kommunale fællesprojekter, og miljøministeren har imødekommet ansøgningen om afskæring af klageadgang.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
