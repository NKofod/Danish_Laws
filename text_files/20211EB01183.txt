Beretning afgivet af Retsudvalget den 22. juni 2022 Beretning over Forslag til folketingsbeslutning om udarbejdelse af en model for ligestilling mellem politiveteraner og veteraner fra forsvaret [af Morten Dahlin (V) og Preben Bang Henriksen (V)]:
1. Politiske bemærkninger Socialdemokratiet, Venstre, Radikale Venstre, Det Konservative Folkeparti, Dansk Folkeparti og Nye Borgerlige Et flertal i udvalget (S, V, RV, KF, DF og NB) noterer sig, at det under 1. behandling af beslutningsforslaget blev fastslået, at beslutningsforslaget indeholder flere gode intentioner, ligesom den vigtige problemstilling, som forslaget udspringer af, anerkendes.
Flertallet noterer sig endvidere, at et bredt flertal af Folketingets partier i 2020 blev enige om at tage initiativ til at forbedre indsatsen for tilskadekomne betjente.
Det skete gennem den indgåede flerårsaftale for politiets og anklagemyndighedens økonomi for 2021-2023, der bl.a. adresserede VIVE-undersøgelsen om omfanget af belastningsreaktioner hos politibetjente og fængselsbetjente samt erfaringer med indsatser.
I flerårsaftalen blev det bl.a. efterstræbt generelt at gøre politiet mere robust ved bl.a. at udvide politistyrken med flere betjente gennem de ekstra midler, der blev afsat i flerårsaftalen.
Derudover blev der afsat 1 mio. kr. årligt i aftalens løbetid til foreningen Thin Blue Lines støttearbejde.
 Flertallet noterer sig endvidere, at der med afsæt i fler- årsaftalen og VIVE-undersøgelsen allerede er en række gode indsatser i regi af Rigspolitiet, herunder obligatorisk sta- tustjek for betjente i beredskabet, udvidelse af rammen for supervision af medarbejdergrupper, så flere tilbydes støtte, og øget fokus på opfølgningstiltag efter voldsomme hændelser.
Flertallet mener, at det bør undersøges, om der kan gøres mere eller andet for de af politibetjentene, der lider skade som følge af deres tjeneste.
Derfor pålægger flertallet regeringen at udarbejde en model for forbedring af vilkårene for polititjenestemænd, som har udviklet ptsd eller pådraget sig andre skader som følge af arbejdet.
Modellen skal indgå i forhandlingerne om en ny flerårsaftale for politiets og anklagemyndighedens økonomi, når den nuværende udløber.
Modellen skal være færdiggjort inden udgangen af folketingsåret 2022-23.
 Flertallet i udvalget noterer sig i øvrigt, at der er flere andre personalegrupper, såsom fængselsbetjente, for hvem det vil være relevant at foretage lignende overvejelser.
 Liberal Alliance, Alternativet, Kristendemokraterne, Moderaterne, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 1. marts 2022 og var til 1. behandling den 17. maj 2022. Beslutningsforslaget blev efter 1. behandling henvist til behandling i Retsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 4 bilag på beslutningsforslaget.
Skriftlige henvendelser Udvalget har under udvalgsarbejdet modtaget 2 skriftlige henvendelser om beslutningsforslaget.
Spørgsmål Udvalget har under udvalgsarbejdet stillet 2 spørgsmål til justitsministeren til skriftlig besvarelse, som ministeren har besvaret.
 P.u.v.
