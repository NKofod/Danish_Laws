Nr BSF 87 Forslag til folketingsbeslutning om forsøg med jordrentebrug og  

 fællesdrift på andelsbasis samt konsekvensanalyse af en jordreform  

 indeholdende statslig forkøbsret til visse landbrugsjorder Fremsat af Bent Hindrup Andersen (EL) Keld Albrechtsen (EL) Frank Aaen  

 (EL) den 24. februar 1995 Folketinget opfordrer regeringen til at gennemføre forsøg med  

 jordrentebrug og fællesdrift på andelsbasis.
Endvidere opfordrer Folketinget  

 regeringen til at gennemføre en analyse af de bedriftsmæssige og  

 bedriftsøkonomiske konsekvenser samt af de samfundsøkonomiske konsekvenser af  

 en jordreform, hvor staten via en jordbrugsfond får forkøbsret til jorden ved  

 ejerskifte og ved gældssanering, og hvor staten kan tilbyde overtagelse af  

 jorden ved omlægning til økologisk drift.
Bemærkninger til forslaget Beslutningsforslaget er et led i Enhedslistens økologiplan for dansk  

 landbrug.
Dansk landbrug er i dag verdens mest forgældede, og der er ikke udsigt til  

 nogen ændring heri.
Tværtimod står traditionelt landbrug over for nye vilkår  

 på verdensmarkedet, som uværgeligt vil medføre krav om nye støtteordninger,  

 der skal lappe på et i forvejen sygt system.
 Enhedslisten foreslår derfor, at der etableres forsøg med en slags  

 jordrentebrug og fællesdrift på andelsbasis.
Det offentlige skal kunne gå ind og overtage de økonomiske forpligtelser  

 for en landejendom mod overdragelse af jorden og mod en forpligtelse til at  

 producere økologisk på jorden og mod betaling af en produktionsafgift.
Kernen  

 i selvejet - nemlig dispositionsret til jorden - bevares og kan gå i arv.
 Enhedslisten foreslår konkret, at skiftet til jordrentebrug skal kunne  

 finde sted:
- ved ejerskifte (hvor staten får forkøbsret til jorden) - ved gældssanering (hvor den nedskrevne gæld modsvares i overdragelse af  

 jord til staten) - ved omlægning til økologisk drift, idet der herved frigøres midler hos  

 landmanden til nyinvesteringer i tilknytning til omlægningen.
Indtægten fra produktionsafgiften går til en jordbrugsfond under  

 Landbrugs- og Fiskeriministeriet.
Fonden finansierer overtagelsen af jorden.
De forsøg, der hidtil er gennemført med fællesdrift, har givet positive  

 erfaringer.
I forbindelse med en omlægning til økologisk drift vil en sådan  

 fællesdrift på flere gårde yderligere kunne sikre, at den økologiske drift  

 bliver rationel.
Barriererne for en udbredelse af fællesdrift skal analyseres  

 og fjernes.
I tilknytning til etablering af en forsøgsordning for jordrentebrug og  

 fællesdrift på andelsbasis skal der gennemføres en analyse af konsekvenserne  

 ved at gennemføre disse tiltag i større målestok.
En sådan analyse skal dels  

 omfatte forholdene for den enkelte bedriftsform, dels de samfundsmæssige  

 aspekter.
