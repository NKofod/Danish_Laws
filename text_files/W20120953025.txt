Salg af lodsedler for barn på 12 år udgjorde ikke kulturel aktivitet Politiet har givet afslag på en ansøgning om en 12-årig må sælge lodsedler for nyreforeningen, hvilket der blev klaget over til nævnet.
 Nævnet fandt, at nævnet var kompetent til at behandle sagen, idet politiets afgørelse var truffet i medfør af arbejdsmiljøloven og bekendtgørelsen om unges arbejde, som hører under beskæftigelsesministeriets område.
 Vedrørende den materielle afgørelse fastholdt nævnet politiets afgørelse, idet nævnet vurderede, at der ikke er tale om en kulturel eller lignende aktivitet.
[Adressat udeladt] Arbejdsmiljøklagenævnet har på møde den 29. maj 2012 behandlet din klage over [navn udeladt] politis afgørelse af den 2. februar 2012, hvorved du fik afslag på din ansøgning om tilladelse til, at din søn, [navn udeladt] kan sælge lodsedler for Nyreforeningen i perioden 29. marts 2012  31. maj 2012.
Nævnet traf følgende A F G Ø R E L S E Arbejdsmiljøklagenævnet kan behandle din klage.
 Arbejdsmiljøklagenævnet fastholder [navn udeladt] politis afgørelse om afslag på din ansøgning om tilladelse til, at din søn kan sælge lodsedler for Nyreforeningen i perioden 29. marts 2012  31. maj 2012.
B E G R U N D E L S E Klageadgang Arbejdsmiljøklagenævnet finder, at nævnet kan behandle klagen, selv om afgørelsen ikke er truffet af Arbejdstilsynet, men af [navn udeladt] politi efter reglerne om unges arbejde.
 Det fremgår af reglerne om klageadgang i reglerne om unges arbejde, at afgørelser kan påklages efter arbejdsmiljøloven.
 Det fremgår af arbejdsmiljølovens regler om klageadgang, at klage over Arbejdstilsynets afgørelser kan indbringes for Arbejdsmiljøklagenævnet.
 Arbejdsmiljøklagenævnet finder, at der i forhold til afgørelser truffet af politiet efter reglerne om unges arbejde er en ulovbestemt klageadgang til Arbejdsmiljøkagenævnet.
 Nævnet lægger herved vægt på, at politiets afgørelse er truffet i medfør af arbejdsmiljøloven og bekendtgørelsen om unges arbejde, som hører under Beskæftigelsesministeriets område, hvor Arbejdsmiljøklagenævnet er klageinstans.
Salget af lodsedler Nævnet lægger vægt på, at salget af lodsedler for Nyreforeningen i perioden 29. marts 2012  31. maj 2012 med en fortjeneste på 4 kr. til [navn udeladt] pr. solgt lodseddel, må karakteriseres som arbejde for en arbejdsgiver i henhold til arbejdsmiljøloven og bekendtgørelsen om unges arbejde.
 Nævnet lægger endvidere vægt på, at børn under 15 år som udgangspunkt ikke må være beskæftiget ved arbejde, og at det er oplyst, at [navn udeladt] den 12. april 2012 blev 12 år.
 Nævnet lægger endvidere vægt på, at politiet kan give tilladelse til, at børn under 13 år erhvervsmæssigt kan optræde, deltage eller medvirke i kulturelle og lignende aktiviteter, men nævnet finder, at salget af lodsedler for Nyreforeningen ikke kan karakteriseres som en kulturel eller lignende aktivitet.
 Efter arbejdsmiljøloven kan beskæftigelsesministeren fastsætte regler om, at forbuddet om, at børn under 15 år ikke må beskæftiges ved arbejde kan fraviges, for så vidt angår unges optræden i forestillinger m.v. af kulturel eller kunstnerisk art, sportsarrangementer eller ved optagelse af film eller lignende, under nærmere fastsatte betingelser og vilkår, idet der dog, for så vidt angår unge, som er under 13 år, skal indhentes tilladelse hos politiet i hvert enkelt tilfælde.
 Efter bekendtgørelsen om unges arbejde omfatter bekendtgørelsen beskæftigelse af unge under 18 år ved arbejde for en arbejdsgiver.
 Efter bekendtgørelsen kan politiet efter ansøgning i hvert enkelt tilfælde tillade, at børn under 13 år erhvervsmæssigt optræder, deltager eller medvirker i kulturelle og lignende aktiviteter, herunder sportsaktiviteter, teaterforestillinger, varietéforestillinger, koncerter, cirkusforestillinger, radio og tv, eller medvirker ved optagelse af film eller reklamefilm.
 Du har anført, at salget af lodsedler foregår i en kort, begrænset periode, at det ikke skal gøres fast hver dag, at det som regel foregår et par timer i hver weekend eller når der er tid, og at [navn udeladt] selv bestemmer, om han vil sælge lodsedler i 1 time eller i 50 timer.
 Hertil bemærker nævnet, at uanset disse forhold, og selv om der er et velgørende moment i salget af lodsedlerne, kan salget af lodsedlerne for Nyreforeningen ikke karakteriseres som en kulturel eller lignende aktivitet i henhold til bekendtgørelsen om unges arbejde, og der kan ikke dispenseres fra udgangspunktet om, at børn under 15 år ikke må være beskæftiget ved arbejde.
 Nævnets afgørelse er truffet af et enigt nævn.
R E G L E R Nævnet har ved afgørelsen anvendt følgende regler:
  Om klage over afgørelser truffet af Arbejdstilsynet:
  § 81, i lov om arbejdsmiljø, jf. lovbekendtgørelse nr. 1072 af 7. september 2010.
  Om klage over afgørelser truffet efter reglerne om unges arbejde:
  § 54, i bekendtgørelse nr. 239 af 6. april 2005 om unges arbejde.
  Om unges arbejde:
 § 60, stk. 2 og stk. 6, nr. 3, i lov om arbejdsmiljø, jf. lovbekendtgørelse nr. 1072 af 7. september 2010  § 1 og § 44, i bekendtgørelse nr. 239 af 6. april 2005 om unges arbejde.
 Reglerne kan læses på de følgende sider.
OPLYSNINGERNE  I  SAGEN Sagen er afgjort på grundlag af de dokumenter, som klagenævnet har modtaget fra [navn udeladt] politi.
På klagenævnets vegne [navn udeladt] [stilling udeladt] Kopi til:
[adressat udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 10 Unge under 18 år § 59. Reglerne i dette kapitel finder anvendelse på unges arbejde for en arbejdsgiver, herunder også det arbejde, som er nævnt i § 2, stk. 2, nr. 1 og 2.
 § 60. Ved beskæftigelse af unge under 18 år skal der ved arbejdets planlægning, tilrettelæggelse og udførelse tages hensyn til den unges alder, udvikling og helbredstilstand samt til indvirkningen på skolegang eller anden uddannelse.
 Stk. 2. Unge, som er under 15 år, eller som er omfattet af undervisningspligten, må ikke beskæftiges ved arbejde.
Stk. 3. Beskæftigelsesministeren fastsætter nærmere regler om unges beskæftigelse, herunder højere aldersgrænser end 15 år for beskæftigelse ved visse former for arbejde, med henblik på at sikre, at arbejdet kan udføres sikkerheds- og sundhedsmæssigt fuldt forsvarligt.
Der kan fastsættes særlige regler for unge under uddannelse.
Stk. 4. Beskæftigelsesministeren kan fastsætte, at lejlighedsvist eller kortvarigt arbejde, som enten udføres i arbejdsgiverens private husholdning eller udelukkende udføres af de medlemmer af arbejdsgiverens familie, som hører til husstanden, herunder i landbrugsvirksomheder, undtages fra forbudet i stk. 2 og §§ 61 og 62 under nærmere angivne betingelser og begrænsninger.
Det er en forudsætning, at arbejdet ikke indebærer fare for den unges sikkerhed og sundhed.
 Stk. 5. For unge, der hører til arbejdsgiverens familie og husstand, herunder i landbrugsvirksomheder under hensyn til de unges særlige kendskab til landbrugsforhold, kan beskæftigelsesministeren fastsætte fravigelser fra aldersgrænser fastsat i medfør af stk. 3 under nærmere angivne betingelser og begrænsninger.
Stk. 6. Beskæftigelsesministeren kan tillige fastsætte regler om, 1) at unge, der er fyldt 13 år, kan have lettere arbejde inden for nærmere afgrænsede former for arbejde og under nærmere fastsatte betingelser og vilkår, 2) at forbudet i stk. 2 og § 61 kan fraviges for unge, der er fyldt 14 år, og som arbejder som led i en uddannelse, og 3) at forbudet i stk. 2 og §§ 61 og 62 kan fraviges, for så vidt angår unges optræden i forestillinger m.v. af kulturel eller kunstnerisk art, sportsarrangementer eller ved optagelse af film eller lignende, under nærmere fastsatte betingelser og vilkår, idet der dog, for så vidt angår unge, som er under 13 år, skal indhentes tilladelse i hvert enkelt tilfælde.
 Stk. 7.
Kapitel 14 Klageadgang § 81. Klage over en afgørelse truffet af Arbejdstilsynet i henhold til en EU-forordning eller i henhold til denne lov, jf. dog stk. 6, kan indbringes for Arbejdsmiljøklagenævnet inden fire uger efter, at afgørelsen er meddelt den pågældende.
 Stk. 2.
Bekendtgørelse nr. 239 af 6. april 2005 om unges arbejde Kapitel 1 Område § 1. Bekendtgørelsen omfatter beskæftigelse af unge under 18 år ved arbejde for en arbejdsgiver, jf. lov om arbejdsmiljø § 59, herunder arbejde i arbejdsgiverens private husholdning og arbejde i familievirksomheder, dvs. arbejde, der udelukkende udføres af de medlemmer af arbejdsgiverens familie, som hører til husstanden.
Børn, som er under 13 år § 44. Politiet kan efter ansøgning i hvert enkelt tilfælde tillade, at børn under 13 år erhvervsmæssigt optræder, deltager eller medvirker i kulturelle og lignende aktiviteter, herunder sportsaktiviteter, teaterforestillinger, varietéforestillinger, koncerter, cirkusforestillinger, radio og tv, eller medvirker ved optagelse af film eller reklamefilm.
Stk. 2. Sådan tilladelse må kun meddeles, når barnets medvirken i den pågældende kulturelle aktivitet skønnes forsvarlig.
Der skal især tages hensyn til barnets alder, helbredstilstand og miljø, dets skolegang, arten og hyppigheden af dets medvirken, den til forberedelse, prøver og optræden nødvendige daglige arbejdstid, arbejdsstedet samt engagementets varighed.
 Stk. 3. Tilladelse meddeles af politimesteren i den politikreds, hvor den pågældende kulturelle aktivitet finder sted, eller den pågældende filmproducent har forretningslokale, i København af politidirektøren.
 Stk. 4. Skal barnet medvirke i forestillinger, der gives af et omrejsende teaterselskab, cirkus eller lignende, eller i en filmoptagelse, der iværksættes af en udenlandsk filmproducent, meddeles tilladelsen af politimesteren i den politikreds, hvor den første forestilling finder sted.
Klageadgang § 54. Afgørelser efter denne bekendtgørelse kan påklages efter § 81 i lov om arbejdsmiljø.
