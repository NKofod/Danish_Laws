Nr BSF 55 Forslag til folketingsbeslutning om, at Rigshospitalet sættes under  

 administration Fremsat af Jan Køpke Christensen (FP) Kim Behnke (FP) Tom Behnke (FP) Aage  

 Brusgaard (FP) Niels Højland (FP) Kirsten Jacobsen (FP) Annette Just (FP) den 5. november 1996 Folketinget pålægger regeringen at fremsætte nødvendige forslag, der sikrer, at Rigshospitalet omgående underlægges Sundhedsministeriets administration, indtil de urimelige forhold på hospitalet er bragt i orden.
Bemærkninger til forslaget Rigshospitalets økonomi er så dårlig, at forslagsstillerne foreslår, at  

 Rigshospitalet med øjeblikkelig virkning bliver sat under administration.
Hovedstadens Sygehusfællesskab bebudede i oktober 1996, at  

 budgetoverskridelsen på Rigshospitalet ikke ville blive på 48 mio. kr. som  

 forventet, men derimod vurderedes til at ville beløbe sig til 114 mio. kr.
De  

 længerevarende problemer omkring Rigshospitalets økonomiske underskud,  

 massefyringer, dårlige hospitalsforhold og den store udskiftning af ledere  

 vidner om bestyrelsen i Hovedstadens Sygehusfællesskabs og Rigshospitalets  

 manglende kompetence og styring.
Det vil være uansvarligt at afvente  

 yderligere analyser og hovsaløsninger.
Hvis der skal reddes, hvad reddes kan,  

 må sundhedsministeren og Folketinget træde til nu og bebude, at  

 Rigshospitalet sættes under øjeblikkelig administration.
Både Hovedstadens Sygehusfællesskab og Rigshospitalet har haft rigelig  

 mulighed for at komme med løsningsplaner.
Hovedstadens Sygehusfællesskabs  

 seneste kulegravning af ledelsesstrukturen på Rigshospitalet, som skal  

 foreligge inden den 18. november 1996 vil heller ikke nødvendigvis føre  

 løsninger og opretning af problemer med sig.
 Siden 1991 har der været foretaget adskillige interne analyser og analyser  

 af eksterne konsulentbureauer med henblik på at rette op på Rigshospitalets  

 ineffektive ledelsesstruktur, dårlige økonomi og for borgerne ringe  

 behandlingssikkerhed.
Ud over uacceptable økonomiske forhold handler Rigshospitalets manglende  

 styring også om nedadgående kvalitet og service over for de syge og over for  

 landets betalende skatteborgere.
Rigshospitalet burde være landets førende  

 hospital.
De sidste seks måneders mediedækning vidner imidlertid om, at  

 forholdene bliver stadigt ringere.
Sundhedsministeren og Folketinget behøver ikke at vente på resultatet af  

 det store udredningsarbejde for at konkludere, at noget er rivende galt på  

 Rigshospitalet og på de enkelte centre.
Det er sundhedsministerens og  

 Folketingets ansvar straks at træde til i sagen om Rigshospitalets dårlige  

 økonomi.
Derfor opfordrer forslagsstillerne til, at Rigshospitalet med  

 øjeblikkelig virkning sættes under Sundhedsministeriets administration og  

 styring.
Skriftlig fremsættelse Jan Køpke Christensen (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at Rigshospitalet sættes under  

 administration.
(Beslutningsforslag nr.
B 55).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
