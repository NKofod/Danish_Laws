Nr BTB 54 Betænkning over Forslag til folketingsbeslutning om forbud mod rituelle  

 slagtninger   

 Nr B 54 1996-97, 1. samling Afgivet af Retsudvalget Afgivet: 19970513 Udvalget har behandlet beslutningsforslaget i nogle møder.
Endvidere har udvalget modtaget to skriftlige henvendelser fra Danpo og  

 Den Danske Dyrlægeforening.
Sidstnævnte henvendelse er optrykt som bilag til  

 betænkningen.
 Herefter indstiller et mindretal (Socialdemokratiets, Det Radikale  

 Venstres og Centrum-Demokraternes medlemmer af udvalget og Birthe Rønn  

 Hornbech (V)) beslutningsforslaget til forkastelse.
 Et mindretal inden for mindretallet (Birthe Rønn Hornbech (V)) finder, at  

 det bør tilstræbes, at større dyr kun slagtes efter forudgående bedøvelse.
 Som beslutningforslaget er udformet, vil der fortsat kunne importeres dyr,  

 der er slagtet ved rituel slagtning.
 I andre sammenhænge, f.eks. ved dyreforsøg, påføres dyr smerte og angst,  

 hvorfor det ud fra en lighedsgrundsætning og i religionsfrihedens perspektiv  

 må anses betænkeligt på nuværende tidspunkt at gennemføre et forbud specielt  

 rettet mod rituel slagtning.
 Et andet mindretal (Fremskridtspartiets og Dansk Folkepartis  

 medlemmer af udvalget og Inge Dahl-Sørensen (V) og Svend Aage Jensby (V))  

 indstiller beslutningsforslaget til vedtagelse uændret.
En del af dette mindretal (Inge Dahl-Sørensen (V) og Svend Aage Jensby  

 (V)) finder, at der i Danmark i lighed med de øvrige skandinaviske lande bør  

 gælde et ubetinget krav om, at bedøvelse skal finde sted før slagtning af  

 dyr.
Denne del af mindretallet lægger vægt på, at alle skal være lige for  

 loven, og at der kun skal gælde et regelsæt i Danmark.
Den omstændighed, at  

 der har været givet tilladelse til slagtning efter islamisk og jødisk ritus,  

 giver hverken de pågældende mindretal en ret til fortsat at benytte en uetisk  

 slagtemetode eller staten en pligt til fortsat at godkende en slagtemetode,  

 der indebærer, at dyrene lider unødigt.
 Et tredje mindretal (Det Konservative Folkepartis medlemmer af  

 udvalget) vil redegøre for sin stilling til beslutningsforslaget ved 2.  

 (sidste) behandling.
 Et fjerde mindretal (Socialistisk Folkepartis medlem af udvalget)  

 vil redegøre for sin stilling til beslutningsforslaget ved 2. (sidste)  

 behandling.
 Et femte mindretal (Enhedslistens medlem af udvalget) vil redegøre  

 for sin stilling til beslutningsforslaget ved 2. (sidste) behandling.
Dorte Bennedsen (S) Erling Christensen (S) Holger Graversen (S) Per  

 Kaalund (S) Helen Jørgensen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Arne Melchior (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Pia Kjærsgaard (DF)  

 Helge Adam Møller (KF) John Vinther (KF) Gitte Seeberg (KF) Tom Behnke  

 (FP) Henvendelse Bilag DEN DANSKE DYRLÆGEFORENING 2. maj 1997 Justitsminister Frank Jensen Justitsministeriet Slotsholmsgade 10 1216 København K Den Danske Dyrlægeforening er blevet orienteret om, at justitsministeren  

 har indkaldt Folketingets retspolitiske ordførere med henblik på at opnå  

 tilslutning til konklusionerne i Det Dyreetiske Råds rapport om rituelle  

 slagtninger, således at kvæg skal skydes med en bolt-pistol omgående, efter  

 at halssnittet er lagt.
 Den Danske Dyrlægeforening har fortsat den holdning, at dyr skal bedøves  

 før slagtning.
Såfremt der opnås tilslutning til at følge Det Dyreetiske Råds konklusion,  

 finder Den Danske Dyrlægeforening det imidlertid nødvendigt, at det klart  

 præciseres, hvad der menes med »omgående«.
I Finland har man  

 således i stedet for omgående anvendt formuleringen »samtidig«.  

 Såfremt der opnås tilslutning til Det Dyreetiske Råds konklusion, finder Den  

 Danske Dyrlægeforening, at det vil være naturligt at anvende denne  

 slagtemetode også til får og geder.
Overdyrlæge Henning J.
Knudsen, som er medlem af Den Danske  

 Dyrlægeforenings hovedbestyrelse, vil i øvrigt kunne besvare spørgsmål om  

 slagtemetoden - tlf. 53 61 62 63 (arbejde) eller 53 59 55 90 (privat).
Med venlig hilsen Thøger Flagstad Leder i Dansk Veterinærtidsskrift den 15/5 En rituel afslutning Spørgsmålet om rituelle slagtninger uden bedøvelse ser ud til at lande på  

 de kompromiser, Det Dyreetiske Råd har foreslået.
DDD tager afstand fra den  

 løsning, da den ikke udelukkende tilgodeser dyrenes tarv.
Det må forudses, at  

 hele debatten starter forfra om få år.
Som bekendt har Det Dyreetiske Råd afgivet sin rapport om rituelle  

 slagtninger uden bedøvelse (se artiklen her i DVT). Konklusionerne er baseret  

 på kompromiser mellem hensyn til religiøse mindretal og dyrevelfærd.
En  

 afvejning, som flere politiske ordførere har efterlyst i løbet af debatten,  

 og som justitsministeren åbent støtter.
Den Danske Dyrlægeforening derimod har gennem hele forløbet udelukkende  

 argumenteret ud fra hensynet til dyrenes velfærd - herunder, at enhver tvivl  

 skal komme dyrene til gode.
Derfor er foreningens holdning anderledes end  

 rådets:
Det Dyreetiske Råd foreslår, at kyllinger slagtes individuelt uden  

 for slagtekæden, når det skal ske rituelt.
Slagtningen skal foregå ved  

 overskæring af halspulsårerne uden forudgående bedøvelse.
DDD kan acceptere, at dyr slagtes ved med et hug med en økse eller  

 lignende at fjerne hovedet fra kroppen.
Denne metode er også generelt  

 accepteret i Slagtebekendtgørelsen.
Men Det Dyreetiske Råds forslag kan  

 Dyrlægeforeningen ikke acceptere, da dyrene ikke dør momentant.
Med hensyn til får og lam anbefaler Det Dyreetiske Råd, at den  

 nuværende metode for rituel slagtning uden bedøvelse opretholdes.
Det vil  

 sige, at dyrene fastholdes og får overskåret halspulsåren.
DDD forfægter  

 stadig den holdning, at dyr skal bedøves før slagtning, og kan derfor ikke  

 acceptere anbefalingen.
For kvægs vedkommende er Den Danske Dyrlægeforening betænkelig ved  

 forslag fra Det Dyreetiske Råd om at foretage en »omvendt  

 bedøvelse«, hvor halspulsåren først overskæres og boltpistolen benyttes  

 »omgående« efter snittet.
Det dyreetisk korrekte - og det eneste  

 konsekvente - vil være, at boltpistolen benyttes først.
Det Dyreetiske Råds udtalelse tilfredsstiller altså ikke Den Danske  

 Dyrlægeforenings hovedsynspunkt, nemlig at dyr skal bedøves, før de  

 slagtes.
Dette har foreningen sagt offentligt via pressen og meddelt  

 justitsministeren.
Da det imidlertid den 2. maj blev klart, at ministeren  

 støttede Det Dyreetiske Råds udtalelse og samtidig havde indkaldt de  

 retspolitiske ordførere til samtale om emnet, valgte DDD at kommentere to  

 konkrete punkter i rådets rapport:
Den Danske Dyrlægeforening påpeger over for ministeren, at begrebet  

 »omgående« skal præciseres, og at man i Finland bruger ordet  

 »samtidig«.
Desuden anfører DDD, at det - trods alt - vil være  

 bedre at anvende samme slagtemetode til får, lam og geder, som foreslås til  

 kvæg, end slet ikke at indføre ændringer for disse dyrearter.
Konklusionen bliver dog, at problemerne omkring rituelle slagtninger uden  

 bedøvelse langtfra er løst med de ændringer, der sandsynligvis foretages.
Det  

 er svært at forestille sig, at der generelt i samfundet vil opstå en accept  

 af den »omvendte bedøvelsesmetode«, ligesom spørgsmålet om  

 slagtning af fjerkræ sikkert vil blive bragt frem igen.
Dette skyldes, at det  

 viser sig, at rituel slagtning af kyllinger uden bedøvelse faktisk er sket i  

 1997 i relativt stort antal - mod Det Dyreetiske Råds vidende.
Vi kan altså  

 om få år se frem til igen at skulle deltage i denne meget svære debat.  

 Forhåbentlig har politikerne og andre involverede parter til den tid indset,  

 hvad vej de dyreetiske vinde blæser.
Desværre ser det ud til, at dyrene må  

 lide unødigt indtil da.
