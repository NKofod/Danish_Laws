Bekendtgørelse om små ikkestatslige raketopsendelser I medfør af § 2 b, stk. 1 og 2, § 2 e, stk. 2, § 7, stk. 2, og § 11 i lov om fyrværkeri og andre pyrotekniske artikler, jf. lovbekendtgørelse nr. 2 af 3. januar 2019, som ændret ved lov nr. 782 af 4. maj 2021, fastsættes efter bemyndigelse:
Kapitel 1 Anvendelsesområde og definitioner § 1. Denne bekendtgørelse finder anvendelse på små ikkestatslige raketopsendelser, der kan opsendes til maksimalt 100 meter over terræn.
 Stk. 2. Bekendtgørelsen gælder for små ikkestatslige raketter, der anvender vand, pyroteknik, trykluft, komprimerede luftarter eller blandinger, der danner CO2, som drivmiddel.
 § 2. I denne bekendtgørelse forstås ved:
 1) Ikkestatslige raketopsendelser: Raketter, som ikkestatslige aktører udvikler eller køber som et færdigt produkt, der testes, transporteres og opsendes, med forventningen om, at raketten vender tilbage til jordens overflade.
 2) Vandraket: En raket, der ved hjælp af vand og trykluft letter fra jorden.
 3) Bremsemekanisme: Mekanisme, der er med til at sænke rakettens hastighed, mens den vender tilbage til jordens overflade, f.eks. en faldskærm.
Kapitel 2 Raketters indretning § 3. Raketter må ved opsendelse kun bestå af plastik, træ, pap og papir, jf. dog stk. 2.
 Stk. 2. Raketter må indeholde metaldele, der er nødvendige for funktionen.
 § 4. Raketter skal under opsendelsen være udstyret med en bremsemekanisme, jf. dog stk. 2.
 Stk. 2. Vandraketter og raketter, som anvender blandinger, der uden forbrænding danner CO2, som drivmiddel, kan opsendes uden brug af en bremsemekanisme.
 § 5. Raketter skal ved opsendelse være forsynet med en styrepind, eller der skal anvendes en styreanordning ved opsendelsen, jf. dog stk. 2.
 Stk. 2. Vandraketter og raketter, som anvender blandinger, der uden forbrænding danner CO2, som drivmiddel, kan opsendes uden brug af styreanordning.
Kapitel 3 Krav til raketopsendelser § 6. Opsendelse skal ske på en sådan måde, at andre personer, husdyr eller ejendom ikke udsættes for fare, og gener for det omgivende miljø minimeres.
 § 7. Opsendelse må kun finde sted under følgende forhold:
 1) Under opsyn af en person, der er myndig.
 2) I tidsrummet efter solopgang og før solnedgang.
 3) På åbne arealer og under forhold, der sikrer, at opsenderen har frit udsyn over området.
 4) Når vindhastigheden ikke overstiger 5 m/s.
 § 8. Ved opsendelse skal følgende sikkerhedsafstande overholdes:
 1) 150 m fra publikum og andre uvedkommende personer, bygninger, der anvendes til beboelse eller erhverv, større offentlige veje, banelegemer og tæt bevoksede områder.
 2) 200 meter fra landbrugsbygninger med hold af dyr, hundekenneler og andre dyrehold og arealer med udegående dyr.
3) 5 km fra lufthavne og lignende.
Tilsvarende 5 km fra militære områder, medmindre der forinden er indhentet samtykke fra Forsvarskommandoen.
 4) 5 km horisontal afstand fra en bane på en offentlig godkendt flyveplads og 8 km horisontal afstand fra en bane på en militær flyvestation.
Kapitel 4 Administrative bestemmelser og klage § 9. Sikkerhedsstyrelsen fører kontrol med, at reglerne i denne bekendtgørelse overholdes.
 § 10. Sikkerhedsstyrelsen kan udstede påbud om overholdelse af forhold, der strider med reglerne i denne bekendtgørelse.
 § 11. Sikkerhedsstyrelsen kan efter ansøgning dispensere fra reglerne i kapitel 3 i særlige tilfælde.
 Stk. 2. Ansøgning om dispensation efter stk. 1 skal sendes til Sikkerhedsstyrelsen og indeholde alt relevant materiale, der er nødvendig for behandlingen af ansøgningen, herunder oplysninger om, hvilke forhold der ikke kan overholdes, og hvordan sikkerheden alligevel kan opretholdes ved opsendelsen.
 § 12. Sikkerhedsstyrelsens afgørelser efter denne bekendtgørelse kan ikke indbringes for anden administrativ myndighed.
 § 13. Skriftlig kommunikation til Sikkerhedsstyrelsen skal foregå digitalt.
Kapitel 5 Straffebestemmelser § 14. Medmindre strengere straf er forskyldt efter anden lovgivning, straffes med bøde den, der 1) opsender raketter, der er indrettet i strid med § 3, § 4, stk. 1, eller § 5, stk. 1, 2) foretager opsendelse af raketter i strid med §§ 6-8, eller 3) ikke efterlever et påbud udstedt af Sikkerhedsstyrelsen i medfør af § 10.
 § 15. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 6 Ikrafttræden § 16. Bekendtgørelsen træder i kraft den 1. januar 2022.
