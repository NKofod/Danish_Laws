En række sager fra de senere år om strafbare transaktioner i handelen med  

 brugte motorkøretøjer har givet anledning til at overveje gennemførelsen af  

 særlige regler med hensyn til udøvelse af sådan virksomhed.
Disse  

 overvejelser er resulteret i, at justitsministeriet ikke har anset det for  

 hensigtsmæssigt at søge gennemført ændringer i de næringsretlige regler, der  

 finder anvendelse på denne handel.
Jeg skal derfor understrege betydningen af  

 en effektiv retshåndhævelse på dette område indenfor rammerne af de gældende  

 regler.
Idet jeg henviser til, at der i nogle af de over sagen indhentede  

 udtalelser gives udtryk for, at misbrugene især udøves af personer, der  

 driver handelen uden nogen form for nærings adkomst (næringsbrev som  

 handlende eller som mekaniker og metalarbejder eller bevilling til handel med  

 brugte genstande), skal jeg særligt pege på muligheden for tiltale efter  

 straffelovens § 131. Jeg skal endvidere henlede opmærksomheden på adgangen  

 til i medfør af straffelovens § 79, stk. 1, at frakende retten til af udøve  

 sådan virksomhed.
Københavns Byret har således ved en den 15.11.1955 afsagt  

 dom efter denne bestemmelse frakendt fem tiltalte, der i talrige tilfælde  

 havde gjort sig skyldige i bedrageri og underslæb i forbindelse med  

 brugtvognshandel, retten til at deltage i eller drive selvstændig virksomhed  

 ved handel med brugte motorkøretøjer (Statsadvokaten for København j.nr.  

 41.244/55).
 Genoptrykt 1983.
