 Ikke ret til børnetillæg under strafafsoning.
 REDEGØRELSE FOR SAGEN:
M, der havde bidragspligt over for 2 børn, blev i september 1987 idømt 1  

 års fængsel.
Forud for afsoningen havde han modtaget sygedagpenge.  

 Børnebidragene blev udbetalt forskudsvis af det offentlige til moderen.
 I december 1987 søgte M om hjælp efter bistandsloven til forsørgelse af  

 børnene.
 Det sociale udvalg meddelte afslag på udbetaling af børnetillæg i den  

 periode, hvor M var indsat til afsoning.
 Afgørelsen var begrundet med, at børnetillæg måtte anses for en del af  

 underholdsudgiften, og at personer indsat i institutioner under  

 Kriminalforsorgen ikke kan få hjælp til underholdsudgifter efter  

 bistandsloven.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afgørelse med den af udvalget  

 givne begrundelse.
Ved nævnets behandling af sagen havde foreligget en udtalelse fra  

 Socialministeriet, hvorefter der ikke med de ændrede regler pr. 1. juli 1987  

 var tilsigtet nogen ændring i forhold til tidligere praksis.
Det var fortsat  

 ministeriets opfattelse, at der ikke skulle ydes børnetillæg til personer  

 under strafafsoning.
Ministeriets opfattelse var, at dette resultat lå i  

 ordet »underholdsudgifter« i bekendtgørelsens § 5.
 KLAGEN TIL ANKESTYRELSEN:
Afgørelsen blev anket af M, der henviste til pkt. 6 c i  

 kontanthjælpsvejledningen (Socialministeriets vejledning af 5. november 1987  

 om kontanthjælp), hvori det var fremhævet som en ændring i forhold til  

 tidligere, at der var ret til børnetillæg.
Hensigten hermed var at undgå  

 forøgelse af gældsbyrde i kontanthjælpsperioden.
 M henviste endvidere til Socialministeriets bekendtgørelse nr. 448 af 24.  

 juli 1987 og gjorde gældende, at bekendtgørelsens § 5 ikke var udtryk for, at  

 der ikke kunne udmåles kontanthjælp til den øvrige del af familien, dvs. til  

 dem han havde forsørgelsespligt overfor.
M henviste endvidere til § 7 i bekendtgørelsen vedrørende hjælp til  

 betaling af faste udgifter o.a. som kunne have betydning for den indsattes  

 tilværelse efter løsladelsen.
M så i denne bestemmelse muligheder, som kunne  

 sigte på at forbedre den indsattes situation og muligheder for  

 resocialisering efter løsladelsen, herunder vedrørende den forøgede  

 gældsbyrde, som opstod i forbindelse med hans forsørgerforpligtelse overfor 2  

 børn.
 Antaget til principiel behandling:
 Ankestyrelsen antog sagen til principiel behandling med henblik på  

 afklaring af retstilstanden efter ændringen af kontanthjælpsreglerne pr. 1.  

 juli 1987.
 LOVGRUNDLAG:
 Bistandslovens § 37, stk. 6.
 Socialministeriets bekendtgørelse nr. 448 af 24. juni 1987 med senere  

 ændringer om kontanthjælp til særlige persongrupper, § 5.
 ANKESTYRELSENS AFGØRELSE:
 Ankestyrelsen fandt ikke, at der i Socialministeriets bekendtgørelse af  

 24. juni 1987 med senere ændringer var hjemmel til at yde børnetillæg til  

 personer, der opholder sig i institutioner under Kriminalforsorgen.
 Ankestyrelsen tiltrådte derfor amtsankenævnets afgørelse.
 Ankestyrelsen tiltrådte herunder amtsankenævnets og det sociale udvalgs  

 begrundelse: børnetillæg måtte anses for en del af underholdsudgiften, og  

 personer, der var indsat i institutioner under Kriminalforsorgen, kunne ikke  

 få hjælp til underholdsudgifter efter bistandsloven.
