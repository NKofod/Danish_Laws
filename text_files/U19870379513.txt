 En virksomhed havde varslet arbejdsfordeling i bl.a. uge 13 (25.-31.
marts) men ikke uge 14 (1.-7. april) i 1985. I uge 13 var virksomheden  

 lukket på grund af den lovlige konflikt på arbejdsmarkedet, hvilken konflikt  

 blev standset ved lovindgrebet, således at arbejdet skulle genoptages 1.  

 april 1985. Virksomheden anså den for uge 13 varslede arbejdsdeling som  

 forskubbet til uge 14, og en repræsentant for ledelsen og en  

 tillidsrepræsentant aftalte herefter hvilke arbejdere, der skulle møde op 1.  

 april.
I overensstemmelse hermed blev 30 arbejdere hjemsendt 1. april.
 Arbejdsretten frifandt virksomheden for en påstået overenskomststridig  

 lock-out, da dens disposition fandtes ganske at have savnet kamphensigt.
Virksomheden fandtes at have været uberettiget til at etablere  

 arbejdsfordeling i uge 14 i henhold til varslingen af arbejdsfordeling i uge  

 13. Der fandtes ikke grund til at ikende virksomheden bod.
Sagens  

 omkostninger pålagt virksomheden.
 Under denne sag har Landsorganisationen i Danmark for Dansk Beklædnings-  

 og Textilarbejderforbund indklaget Dansk Arbejdsgiverforening for  

 Textilindustrien for Hotex Børnekonfektion ApS, Holstebro for brud på  

 gældende overenskomst.
 Klagerne har nedlagt påstand om, at indklagede firma Hotex Børnekonfektion  

 ApS, 7500 Holstebro, har handlet overenskomststridigt ved den 1. april 1985  

 at have hjemsendt nogle ansatte, at indklagede til Dansk Beklædnings- og  

 Textilarbejderforbund tilpligtes at betale en efter rettens skøn fastsat bod,  

 og at spørgsmålet om betaling til de ansatte henskydes til afgørelse ad  

 sædvanlig fagretslig vej.
 De indklagede har påstået frifindelse, subsidiært at der ikke ikendes bod.
 På den indklagede virksomhed, Hotex Børnekonfektion ApS, var der i henhold  

 til virksomhedens meddelelse til arbejdsformidlingen i Holstebro af 1. marts  

 1985 efter aftale med de ansatte varslet periodevis arbejdsfordeling i  

 varierende omfang blandt andet i tilskæreriet, sammenlægningen og systuen i  

 ugerne 10, 11, 12 og 13 (4. - 31. marts 1985). Baggrunden var  

 produktionsafmatning i forbindelse med kollektionsskift.
 I uge 13 var virksomheden lukket på grund af den lovligt varslede konflikt  

 på arbejdsmarkedet, som trådte i kraft mandag den 25. marts 1985.
 Den 29. marts 1985 varslede virksomheden arbejdsfordeling i ugerne 15 og  

 16.
 Konflikten blev ved lov nr. 123 af 31. marts 1985 om fornyelse og  

 forlængelse af kollektive overenskomster og aftaler standset, således at  

 arbejdet skulle genoptages mandag den 1. april 1985.
Virksomheden, anså den for uge 13 varslede arbejdsdeling som forskubbet  

 til uge 14, og virksomhedens produktionschef Niels Thomsen og den daværende  

 tillidsrepræsentant Linda Pedersen mødtes søndag den 31. marts 1985 og  

 aftalte, hvilke arbejdere, der skulle give møde om mandagen.
De af dem, som  

 man kunne få fat på, blev telefonisk underrettet derom.
Mandag den 1. april 1985 mødte de ansatte op, men 30 af dem blev - i  

 overensstemmelse med beslutningen om søndagen - hjemsendt.
Der er  

 efterfølgende tilbudt beskæftigelse i takt med, at produktionsforholdene  

 normaliseredes.
Landsorganisationen klagede over, at virksomheden havde etableret en  

 overenskomststridig lockout.
Der afholdtes fællesmøde den 14. maj 1985, men  

 enighed blev ikke opnået, hvorefter klagerne indbragte sagen for  

 Arbejdsretten ved klageskrift af 26. november 1985. Indklagede har afgivet  

 svarskrifter af 27. august 1986 og 2. april 1987.
 Under domsforhandlingen den 29. september 1987 er der afgivet forklaring  

 af Niels Thomsen og Linda Pedersen samt af den nuværende tillidsrepræsentant  

 Randi Olesen.
Klagerne har til støtte for deres påstande anført, at virksomheden, efter  

 forlængelseslovens § 13, stk. 3, var pligtig at genantage de før konflikten  

 ansatte, og konflikten havde ikke vanskeliggjort sådan genantagelse.
Der var  

 heller ikke lovligt varslet arbejdsfordeling for uge 14, og den for uge 13  

 skete varsling kan ikke dække uge 14.
De indklagede har overfor det anførte gjort gældende, at varslingen af  

 arbejdsfordeling i uge 13, naturligt må anses for gældende for uge 14, når  

 den ikke kom til at finde anvendelse i uge 13. Dette var da også den  

 daværende tillidsrepræsentants opfattelse.
Subsidiært vil det under disse  

 omstændigheder i hvert fald være urimeligt at ikende virksomheden en bod.
 Virksomheden har ikke gjort gældende, at beskæftigelsesmulighederne fra  

 den 1. april 1985 var ændrede på grund af konflikten i uge 13.
 Arbejdsretten skal udtale:
 Den indklagede virksomhed findes ikke at have iværksat overenskomststridig  

 lockout, da dens dispositioner ganske har savnet kamphensigt.
 Virksomheden, der som nævnt ikke har gjort gældende, at konflikten i uge  

 13 ændrede beskæftigelsesmulighederne fra den 1. april 1985, findes derimod  

 ikke at have kunnet etablere arbejdsfordeling i uge 14, i henhold til  

 varslingen af arbejdsfordeling i uge 13. Virksomheden har derfor handlet  

 overenskomststridigt ved den 1. april 1985 at hjemsende de ansatte.
 Der findes ikke grund til at ikende virksomheden bod, men i øvrigt vil  

 klagernes påstand være at tage til følge.
 Sagens omkostninger, 2.000 kr., findes at burde betales af de indklagede.
 T h i k e n d e s f o r r e t :
 Firma Hotex Børnekonfektion ApS, 7500 Holstebro, har handlet  

 overenskomststridigt ved den 1. april 1985 at have hjemsendt et antal  

 ansatte.
 Spørgsmålet om betaling til disse ansatte henskydes til afgørelse ad  

 sædvanlig fagretslig vej.
 Sagens omkostninger til Arbejdsretten, 2.000 kr., betales af de  

 indklagede.
