 Anpartsselskab kunne registreres, da det ansås for godtgjort, at  

 indskudskapitalen var intakt pr. stiftelsesdagen.
A ejede hele aktiekapitalen i aktieselskabet D, der drev  

 grossistvirksomhed.
Som led i et generationsskifte overdrog A aktiekapitalen  

 i D til anpartsselskabet M, der var stiftet af A's søn B som et  

 holdingselskab med dette formål for øje.
Størstedelen af købesummen for  

 aktierne skulle berigtiges ved udstedelse af et gældsbrev.
M blev stiftet den  

 21. december 1988 med B som eneanpartshaver.
I M's åbningsbalance var  

 aktierne i D optaget til anskaffelsessummen 870.000 kr.
Indskudskapitalen var  

 100.000 kr. og balancesummen 970.000 kr.
 Ved en ekspeditionsfejl blev stiftelsen af M først anmeldt til Erhvervs-  

 og Selskabsstyrelsen efter udløbet af to-månedersfristen i  

 anpartsselskabslovens § 6, stk. 1. Styrelsen nægtede derfor at registrere  

 anmeldelsen.
Efter drøftelser mellem M's advokat og styrelsen blev stiftelsen af M  

 anmeldt påny, nu med den 18. maj 1989 som stiftelsesdag.
Der blev i den  

 forbindelse udarbejdet en resultatopgørelse for tiden 21. december 1988 - 18.  

 maj 1989 og en balance pr. 18. maj 1989. Resultatopgørelsen viste et  

 underskud på 40.890 kr., idet selskabet havde haft udgifter, navnlig til  

 forrentning af gældsbrevet, men stort set ikke havde haft indtægter.
I  

 balancen var aktierne i D fortsat optaget til anskaffelsesprisen.  

 Egenkapitalen var reduceret til 59.110 kr., idet periodens tab var trukket  

 fra i den oprindelige indskudskapital på 100.000 kr.
Erhvervs- og  

 Selskabsstyrelsen meddelte derefter, at M ikke kunne registreres, da  

 indskudskapitalen ikke var i behold pr. stiftelsesdagen.
Over for ankenævnet gjorde M gældende, at selskabets egenkapital i  

 realiteten var i behold.
Som dokumentation herfor fremlagdes en korrigeret  

 resultatopgørelse for tiden 21. december 1988 - 18. maj 1989 og en korrigeret  

 balance pr. sidstnævnte dato. Ændringerne består i, at der i driftsresultatet  

 er medtaget posten: beregnet indtægt af kapitalinteresser 68.623 kr.,  

 hvorefter driften nu viser et overskud på 27.733 kr.
I balancen er aktierne i  

 datterselskabet optaget til indre værdi »i henhold til et af ledelsen  

 udarbejdet perioderegnskab pr. 15. maj 1989«.
Posten: Kapitalinteresser  

 i dattervirksomhed er herefter 1.001.885 kr. og balancesummen 1.013.165 kr.  

 Egenkapitalen er 190.995 kr., bestående af indskudskapital 100.000 kr.,  

 overført overskud 27.733 kr. og en opskrivninghenlæggelse på 63.262 kr.  

 Selskabernes revisor har nærmere redegjort for de beregninger, der ligger til  

 grund for ændringerne.
Det blev yderligere oplyst, at årsregnskabet for D for  

 1989 viste et overskud på godt 580.000 kr.
Regnskabet for M's første  

 regnskabsår (21. december 1988 - 31. december 1989) viste et overskud på ca.  

 510.000 kr., stort set hidrørende fra D.
Status pr. 31. december 1989  

 balancerer med godt 1.540.000 kr., aktierne i D indgår som et aktiv med  

 1.520.000 kr., opført efter den indre værdis metode.
Da det korrigerede regnskab således viser, at indskudskapitalen i  

 realiteten er til stede, er der ifølge M ikke noget reelt hensyn, som taler  

 mod registrering.
En nægtelse vil derimod medføre uoverskuelige konsekvenser  

 for de implicerede, bl.a. fordi alle udbetalinger fra D vil blive beskattet  

 som personlig indkomst for B.
Erhvervs- og Selskabsstyrelsen henviste til, at der ikke var dokumenteret  

 fuld dækning for indskudskapitalen, jfr. anpartsselskabslovens § 6, stk. 2,  

 og § 9, stk. 1. Om den korrigerede resultatopgørelse og balance pr. 18. maj  

 1989 udtales, »at man efterfølgende til berigtigelse af egenkapitalen  

 har benyttet en kombineret anvendelse af equitymetoden i årsregnskabslovens §  

 40 og opskrivning i medfør af årsregnskabslovens § 30«.
Såvel om  

 opskrivningen efter § 30 som om opskrivningen efter § 40 siges, at  

 årsregnskabsloven må forstås således, at sådanne opskrivninger kun kan  

 foretages i forbindelse med aflæggelse af årsregnskab.
De opskrivninger, der  

 er foretaget i det korrigerede regnskab, er således ikke i overensstemmelse  

 med loven og kan derfor ikke anvendes til at påvise, at indskudskapitalen var  

 tilstede.
 Ankenævnet udtalte:
Det regnskab pr. 18. maj 1989, der blev indsendt til Erhvervs- og  

 Selskabsstyrelsen i forbindelse med anmeldelsen af 29. juni 1989, viser, at  

 selskabets egenkapital var reduceret til 59.110 kr.
Indskudskapitalen var  

 således ikke i behold.
Bedømt efter de oplysninger, der forelå for styrelsen  

 på daværende tidspunkt, var betingelserne for registrering således ikke  

 opfyldt - hvilket klageren da heller ikke har bestridt.
På det da  

 foreliggende grundlag var det derfor med rette, at styrelsen ved den  

 påklagede skrivelse af 23. april 1989 afslog at registrere selskabet.
Efter de oplysninger, der er fremkommet under behandlingen af klagesagen,  

 finder ankenævnet det imidlertid efter en samlet vurdering tilstrækkeligt  

 godtgjort, at selskabets egenkapital var intakt pr. 18. maj 1989. Ankenævnet  

 har herved lagt til grund, at et indtjent overskud i et datterselskab under  

 de foreliggende omstændigheder kan indregnes i egenkapitalen efter  

 årsregnskabslovens § 40. Ankenævnet er derimod enig med Erhvervs- og  

 Selskabsstyrelsen i, at opskrivning af finansielle anlægsaktiver (aktierne i  

 datterselskabet) efter lovens § 30 kun kan ske i forbindelse med aflæggelse  

 af årsregnskab.
Herefter finder ankenævnet, at registreringen kan fremmes på  

 det foreliggende grundlag.
Ankenævnet ændrer derfor den påklagede afgørelse,  

 således at anmeldelsen fremsendt den 29. juni 1989 af stiftelsen af M ApS  

 antages til registrering.
