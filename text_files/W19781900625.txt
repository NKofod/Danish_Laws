En kommune havde ved opgørelsen af en invalidepensionists indtægter  

 medregnet et beløb svarende til den livrente, der i statsanstalten for  

 livsforsikring kunne indkøbes for en kapitalerstatning, som var tilkendt  

 pensionisten i henhold til ulykkesforsikringsloven.
Kommunen havde henvist  

 til, at da den lidelse, der var årsag til erstatningen, havde været  

 medvirkende til, at pågældende fik tilkendt invalidepension, skulle der ske  

 fradrag i pensionen efter reglen i invalidepensionslovens § 8. Ankestyrelsen  

 udtalte, at da den i sagen omhandlede livrente ikke var en aktuel ydelse,  

 fandt ankestyrelsen ikke, at der var hjemmel til at medregne livrenten ved  

 beregningen af pensionistens indtægt.
Ankestyrelsen fandt, at den fiktive  

 livrente alene kunne bevirke fradrag i det beregnede grundbeløb med 20% af  

 det beløb, hvormed den fiktive rente oversteg det i invalidepensionslovens §  

 8 fastsatte beløb.
 MEDDELELSE OM AFGØRELSEN:
 En invalidepensionist havde indanket en afgørelse truffet af  

 amtsankenævnet, hvorved amtsankenævnet havde tiltrådt, at kommunen ved  

 beregning af hans invalidepension havde medtaget en årlig  

 »livrente« i indkomstgrundlaget, idet nævnet ligesom kommunen  

 henviste til invalidepensionslovens § 8.
 Det var oplyst, at pågældende i 1973 havde været udsat for et  

 ulykkestilfælde i forbindelse med sit arbejde.
 Han blev afskediget med pension i 1974 og fik samme år tilkendt mellemste  

 invalidepension.
 I juli 1976 blev han som følge af ovennævnte ulykkestilfælde af  

 sikringsstyrelsen tilkendt en kapitalerstatning på 44.028,64 kr., beregnet på  

 grundlag af en invaliditetsgrad på 25%.
 Da invalideforsikringsretten herefter oplyste, at den lidelse, som var  

 årsag til ovennævnte kapitalerstatnings tilkendelse, havde været medvirkende  

 til, at invalidepension blev tilkendt, meddelte kommunen ham, at den pr. 1.  

 september 1976 havde foretaget en omberegning af hans invalidepension med  

 virkning fra 1. august 1976, idet der ifølge bestemmelsen i § 8 i lov om  

 invalidepension ved beregning af hans invalidepension skulle medregnes en  

 indtægt svarende til den livrente, der i statsanstalten for livsforsikring  

 kunne indkøbes for kapitalerstatningen.
 Kapitalerstatningen skulle ifølge statsanstalten for livsforsikring kunne  

 konverteres til en årlig livrente på 6.049,77 kr.
 Kommunen havde over for amtsankenævnet oplyst, at omberegningen var  

 foretaget på grundlag af:
Formueindtægt kr. 4.075,- Pension fra postvæsenet kr. 37.976,- samt livrente kr. 6.049,- Ansøgeren havde ved sagens indankning for ankestyrelsen oplyst, at han  

 anerkendte, at der var taget § 8-forbehold, men at han ikke kunne forstå,  

 hvorledes man til grund ved beregningen af afkortningen i pensionen kunne  

 regne med en livrente, som ikke var og ikke ville kunne blive aktuel.
 Ankestyrelsen udtalte i sin afgørelse, at da den i sagen omhandlede  

 livrente ikke var en aktuel ydelse, men en fiktiv ydelse, som ansøgeren ikke  

 modtog, fandt ankestyrelsen ikke, at der var hjemmel til ved beregning af  

 ansøgerens pension at medtage livrenten som en indtægt i henhold til lov om  

 invalidepension § 6, stk. 2a.
 Ankestyrelsen fandt således, at den fiktive livrente alene kunne bevirke  

 fradrag i det beregnede grundbeløb med 20% af det beløb, hvormed den fiktive  

 rente oversteg det i lov om invalidepension § 8 fastsatte beløb, pr. 1. april  

 1977 5.760,- kr., jfr. pkt. 42 A, nr. 2, i sikringsstyrelsens cirkulære af  

 18. februar 1977 om folke-, invalide- og enkepensionens størrelse pr. 1.  

 april 1977.
