Betænkning afgivet af Skatteudvalget den 31. maj 2016 Betænkning over Forslag til folketingsbeslutning om anvendelsen af FN's modeloverenskomst ved forhandlinger om dobbeltbeskatningsoverenskomster mellem Danmark og lav- og mellemindkomstlande [af René Gade (ALT), Rune Lund (EL) og Lisbeth Bech Poulsen (SF)]:
1. Ændringsforslag Enhedslisten, Alternativet, Socialistisk Folkeparti og Radikale Venstre har stillet 2 ændringsforslag til beslutningsforslaget.
2. Udvalgsarbejdet Beslutningsforslaget blev fremsat den 1. april 2016 og var til 1. behandling den 19. maj 2016. Beslutningsforslaget blev efter 1. behandling henvist til behandling i Skatteudvalget.
Møder Udvalget har behandlet beslutningsforslaget i 2 møder.
3. Indstillinger og politiske bemærkninger Et flertal i udvalget (DF, V, LA og KF) indstiller beslutningsforslaget til forkastelse.
Flertallet vil stemme imod de stillede ændringsforslag.
Et mindretal i udvalget (S) indstiller beslutningsforslaget til forkastelse.
Mindretallet vil stemme hverken for eller imod de stillede ændringsforslag.
Socialdemokratiet bemærker, at regeringen har mulighed for at vælge det udgangspunkt for eventuelle forhandlinger med udviklingslande, som den ønsker, afhængigt af den konkrete situation, herunder at fravige udgangspunktet om at anvende OECDs modeloverenskomst.
Socialdemokratiet ønsker først og fremmest en proces, hvor OECDs arbejde med at involvere udviklingslande intensiveres de kommende år.
Forskellige udviklingslandes vilkår og stilling i dobbeltbeskatningsaftaler kan mere systematisk og effektivt adresseres via OECD, der har et betydeligt gennemslag inden for området, og som samtidig bedst forstår danske forhold og bedst kan påvirkes af danske synspunkter.
 Et andet mindretal (EL, ALT og SF) indstiller beslutningsforslaget til vedtagelse med de stillede ændringsforslag.
Et tredje mindretal (RV) indstiller beslutningsforslaget til forkastelse.
Mindretallet vil stemme for de stillede ændringsforslag.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af et mindretal (EL, ALT, SF og RV):
 1) I titlen ændres »lav- og mellemindkomstlande« til: »verdens mindst udviklede lande«.
[Konsekvens af ændringsforslag nr. 2] Til teksten 2) I 1. pkt. ændres »lav- og mellemindkomstlande« til: »verdens mindst udviklede lande som defineret af FN«.
[Anvendelse af FNs modeloverenskomst begrænses til Danmarks forhandlinger med verdens mindst udviklede lande] Bemærkninger Til nr. 1 og 2 Ændringsforslagene skal sikre, at det kun er et krav, at Danmark skal anvende FNs modeloverenskomst, når der forhandles dobbeltbeskatningsaftaler med verdens mindst udviklede lande  de såkaldte LDC (Least Developed Countries). FN har således siden 1971 defineret LDC-lande som de fattigste og svageste segmenter af det internationale samfund ud fra kriterier som lav indkomst, svage menneskelige ressourcer og høj økonomisk sårbarhed.
Der er et meget vidt økonomisk og socialt spænd mellem de lande, der kan kategoriseres som lav- og mellemindkomstlande, og som er omfattet af det fremsatte beslutningsforslag.
Den beskyttelse, som der med beslutningsforslaget tilsigtes, er ikke nødvendig for alle disse lande, idet mange af dem har store vækstøkonomier og i vid udstrækning er fuldt ud i stand til at varetage egne interesser i en forhandling med andre stater.
Det foreslås derfor at begrænse kravet om Danmarks benyttelse af FNs modeloverenskomst til kun at gælde forhandlinger med verdens mindst udviklede lande.
Dennis Flydtkjær (DF) Jan Rytkjær Callesen (DF) Hans Kristian Skibby (DF) Kim Christiansen (DF) Morten Marinus (DF) Mette Hjermind Dencker (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Jakob Engel-Schmidt (V) Merete Riisager (LA) nfmd.
Ole Birk Olesen (LA) Brian Mikkelsen (KF) Ane Halsboe-Jørgensen (S) Jens Joel (S) fmd.
Jeppe Bruus (S) Jesper Petersen (S) Mattias Tesfaye (S) Peter Hummelgaard Thomsen (S) Anne Paulin (S) Rune Lund (EL) Pelle Dragsted (EL) Josephine Fock (ALT) René Gade (ALT) Martin Lidegaard (RV) Lisbeth Bech Poulsen (SF) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
