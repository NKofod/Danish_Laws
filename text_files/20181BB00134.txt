Fremsat den 1. marts 2019 af Christian Langballe (DF), Kenneth Kristensen Berth (DF), Kristian Thulesen Dahl (DF), Søren Espersen (DF), Martin Henriksen (DF), Marie Krarup (DF) og Peter Skaarup (DF) Forslag til folketingsbeslutning om opsigelse af FN's konvention om begrænsning af statsløshed Folketinget pålægger regeringen at opsige FN-konventionen fra 1961 om begrænsning af statsløshed.
Bemærkninger til forslaget Beslutningsforslaget er en uændret genfremsættelse af B nr. 60, folketingsåret 2010-11, 1. samling.
Der henvises til www.folketinget.dk, Folketingstidende 2010-11, 1. samling, tillæg A, B 60 som fremsat, tillæg B, betænkning over B 60, og tillæg F, møde 63 kl. 10.28 og møde 104 kl. 12.15, dog med opdaterede bemærkninger.
Genfremsættelsen af beslutningsforslaget er aktualiseret af de mange syrienskrigere, der ønsker at vende tilbage til Danmark, efter Islamisk Stats kalifat i Syrien stort set er besejret.
Politiets Efterretningstjeneste vurderer, at over 150 personer er udrejst fra Danmark til Syrien eller Irak.
Nogle af disse er døde, mens en del af de overlevende ønsker at vende tilbage til Danmark, (»Trump beder europæiske lande hente IS-krigere hjem  Samuelsen siger nej tak«, nyheder.tv2.dk, den 17. februar 2019). Forslagsstillerne mener, at disse personer bør have deres danske statsborgerskab frataget, da de udgør en klar terrortrussel, og fordi de med deres handlinger har vist, at de ikke hører til i Danmark.
Danmark har desværre tilsluttet sig FNs statsløsekonvention og kan derfor ikke tage statsborgerskabet fra personer, hvis det medfører, at de efterfølgende ikke har et statsborgerskab.
Derfor bør regeringen opsige FNs statsløsekonvention.
Det kan betyde, at folk i nogle tilfælde bliver statsløse, men det kan ikke være Danmarks problem, da disse personer selv har valgt at kæmpe for en terrororganisation, som bekæmper Danmark.
Den danske regering underskrev i 1977 FN's konvention om begrænsning af statsløshed.
Denne konvention, som stammer fra 1961, pålægger de underskrivende lande at tildele statsløse personer statsborgerskab på visse betingelser.
Den danske grundlovs § 44, stk. 1, fastslår: »Ingen udlænding kan få indfødsret uden ved lov.« Det er således Folketinget og Folketinget alene, der har kompetence til at meddele en udlænding dansk indfødsret.
Folketinget er i så henseende ikke bundet af konventionen, eftersom dennes underskrivere ingen kompetence havde til at fravige grundlovens klare tekst.
 Forslagsstillerne konstaterer herefter, at konventionen ikke kan binde Folketinget i forbindelse med tildeling af statsborgerskaber, og pålægger i konsekvens heraf regeringen at opsige konventionen.
 Tillige understreges det, at de omtalte statsløse har samme mulighed som alle andre for at bestå de af Folketinget krævede prøver til opnåelse af indfødsret og således at kvalificere sig til at opnå denne.
Skriftlig fremsættelse Christian Langballe (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om opsigelse af FN's konvention om begrænsning af statsløshed.
(Beslutningsforslag nr.
B 134) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
