 Ankestyrelsen fandt, at der var hjemmel til efter bistandslovens § 58,  

 jf. § 15 i Socialministeriets bekendtgørelse nr. 862 af 11.
 december 1986, efter et konkret skøn at yde støtte til proteser til  

 kvinder med underudviklede bryster.
 REDEGØRELSE FOR SAGEN:
En ansøger søgte i juli 1987 om hjælp til brystproteser på grund af meget små bryster.
Ansøgeren havde siden 1978 fået bevilget hjælp til brystproteser 5 gange, senest ved bevilling af 3. juni 1986.
Af lægeerklæring af 16. september 1987 fremgik, at ansøgeren havde meget små bryster, og at hun rent psykisk ikke ville kunne klare at undvære protesen.
 Det sociale udvalg meddelte afslag på ansøgning.
Det sociale udvalg begrundede sin afgørelse med, at der efter § 15 i Socialministeriets bekendtgørelse nr. 862 af 11. december 1986 ikke var hjemmel til at imødekomme det ansøgte efter karakteren af ansøgerens lidelse.
 AFGØRELSEN, DER KLAGES OVER:
Amtsankenævet fandt ikke ansøgeren berettiget til hjælp efter bistandslovens § 58 til brystproteser.
 Nævnet henviste til den af det sociale udvalg givne begrundelse.
 KLAGEN TIL ANKESTYRELSEN:
 Sagen blev anket af ansøgeren.
 LOVGRUNDLAG:
 Bistandslovens § 58.
§ 15 i Socialministeriets bekendtgørelse nr. 862 af 11. december 1986 om ydelse af hjælpemidler efter bistandslovens § 58.
 ANKESTYRELSENS AFGØRELSE:
 Ankestyrelsen finder, at der i bekendtgørelse nr. 862 af 11.
december 1986 § 15, er hjemmel til efter et konkret skøn at yde støtte til proteser til kvinder med underudviklede bryster.
Efter de i sagen anførte oplysninger finder Ankestyrelsen, at ansøgeren er berettiget til støtte til brystproteser.
Ankestyrelsen har ved afgørelsen lagt vægt på, at ansøgeren tidligere fem gange har modtaget støtte til anskaffelse af brystprotese, og at det lægeligt er dokumenteret, at ansøgeren har sådanne gener af den manglende udvikling, at det er velbegrundet, at hun fortsat modtager støtte.
 Ankestyrelsen ændrer således amtsankenævnets afgørelse.
