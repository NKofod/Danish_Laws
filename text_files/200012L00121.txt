Fremsat den 29. november 2000 af  

 indenrigsministeren (Karen Jespersen) Forslag til Lov om ændring af lov om kommuners og  

 amtskommuners udførelse af opgaver for andre offentlige  

 myndigheder (Ophævelse af revisionsbestemmelse) I lov nr. 378 af 14. juni 1995 om kommuners og  

 amtskommuners udførelse af opgaver for andre offentlige myndigheder,  

 som ændret ved lov nr. 475 af 1. juli 1998 og § 3 i lov nr. 355 af  

 2. juni 1999, ophæves § 4.
Bemærkninger til lovforslaget Almindelige bemærkninger 1. Lovforslagets indhold Lov nr. 378 af 14. juni 1995 om kommuners og amtskommuners  

 udførelse af opgaver for andre offentlige myndigheder, som blev  

 vedtaget af Folketinget den 31. maj 1995, skal i henhold til lovens § 4  

 tages op til revision i folketingsåret 2000/2001.
Lovforslaget indebærer alene, at  

 revisionsbestemmelsen i lovens § 4 ophæves.
Der er således  

 ikke fundet grundlag for at foreslå ændring af lovens  

 øvrige bestemmelser.
Kommuners og amtskommuners adgang til at  

 udføre opgaver for andre offentlige myndigheder efter loven  

 videreføres således efter lovforslaget uændret.
2. Loven om kommuners og amtskommuners udførelse af opgaver for  

 andre offentlige myndigheder Lov om kommuners og amtskommuners udførelse af  

 opgaver for andre offentlige myndigheder indeholder hjemmel til, at kommuner  

 og amtskommuner på visse betingelser kan udføre kommunale  

 opgaver for hinanden og for andre offentlige myndigheder.
Lovens formål  

 er på denne måde at give mulighed for en bedre udnyttelse af  

 eksisterende ressourcer.
 Lovens anvendelsesområde er ved § 3 i lov nr.  

 355 af 2. juni 1999 med virkning fra den 1. juli 2000 udvidet til også  

 at omfatte Hovedstadens Udviklingsråd.
 Loven indeholder regler om udbud, omkostningskalkulation  

 og mindstevederlæggelse som betingelser for, at kommuner og  

 amtskommuner kan udføre kommunale opgaver for andre offentlige  

 myndigheder.
 Loven er en udmøntning af et af forslagene fra  

 betænkning nr. 1268/1994, som blev afgivet af det udvalg, som  

 indenrigsministeren havde nedsat vedrørende fornyelse og  

 effektivisering i den kommunale sektor (Fornyelsesudvalget).
 Fornyelsesudvalget havde til opgave bl.a. at drøfte  

 behovet for en udvidelse af de retlige rammer for kommuners og amtskommuners  

 adgang til at udøve handel, håndværk og industri mv.,  

 herunder kommuners og amtskommuners adgang til at udføre opgaver for  

 hinanden.
 Udvalget anbefalede, at der blev tilvejebragt lovhjemmel  

 til, at kommuner og amtskommuner på visse betingelser kan varetage  

 kommunale opgaver for andre offentlige myndigheder.
Udvalgets anbefalinger byggede på en antagelse om,  

 at der ikke ville blive tale om kommunal erhvervsdrift i større  

 omfang.
Udvalget antog således bl.a., at aktiviteternes omfang  

 overvejende ville være betinget af ønsket om udnyttelse af  

 eksisterende ressourcer.
 Udvalget foreslog, at det efter en periode med  

 sådanne udvidede muligheder blev vurderet, om udvalgets antagelse havde  

 været korrekt.
 Det blev på denne baggrund fastsat i § 4 i lov  

 om kommuners og amtskommuners udførelse af opgaver for andre  

 offentlige myndigheder, at loven skulle tages op til revision i  

 folketingsåret 1997-98.
 Vedrørende Folketingets behandling af loven  

 henvises til FT 1994/1995, sp. 2279, 2514, 5708 og 6327; A, sp. 1888: B, sp.  

 512 og 808.
3. Baggrunden for den nuværende revisionsbestemmelse Indenrigsministeren nedsatte den 24. september 1997 et  

 udvalg med henblik på revision af lov om kommuners og amtskommuners  

 udførelse af opgaver for andre offentlige myndigheder.
Udvalgets  

 opgave var bl.a. at undersøge kommuners og amtskommuners erfaringer  

 med anvendelse af loven og herunder vurdere, om Fornyelsesudvalgets antagelse  

 af, at der ikke ville blive tale om kommunal erhvervsdrift i større  

 omfang, havde været korrekt.
Udvalget afgav i februar 1998 en rapport om erfaringerne  

 med anvendelsen af loven.
Det fremgår af rapporten, at udvalgets  

 undersøgelser viste, at en række af de kommuner og amtskommuner,  

 som har anvendt loven, har haft positive erfaringer med lovens anvendelse.  

 Ifølge udvalgets undersøgelser syntes det særligt at  

 være mere konkrete ønsker om en optimering af den kommunale  

 ressourceudnyttelse, der har begrundet lovens anvendelse.
Der var endvidere  

 enighed i udvalget om, at Fornyelsesudvalgets antagelse af, at der ikke ville  

 blive tale om kommunal erhvervsdrift i større omfang, havde  

 været korrekt.
Sammenfattende anbefalede udvalgets flertal, at loven  

 ikke blev ændret eller ophævet.
Indenrigsministeren fremsatte herefter den 22. april 1998  

 forslag om ophævelse af lovens revisionsbestemmelse.
Under Folketingets  

 behandling af lovforslaget fremsatte indenrigsministeren imidlertid et  

 ændringsforslag til lovforslaget, hvorefter bestemmelsen om revision af  

 loven skulle ændres således, at loven skulle til revision  

 på ny i folketingsåret 2000/2001. Lovforslaget i den  

 således ændrede form blev herefter vedtaget af Folketinget og  

 stadfæstet den 1. juli 1998 (lov nr. 475 af 1. juli 1998).
 Vedrørende Folketingets behandling af  

 ændringsloven henvises til FT 1997/1998, 2. saml., sp. 1143, 2097 og  

 2231; A sp. 1846 og 1851; B sp. 282; C sp. 440.
4. Anvendelsen af loven i 1998 og 1999 I forbindelse med vedtagelsen i 1995 af loven om kommuners  

 og amtskommuners udførelse af opgaver for andre offentlige myndigheder  

 anmodede Europa-Kommissionen den danske regering om at fremsende en  

 årlig redegørelse for anvendelsen af loven, herunder  

 særligt en redegørelse for de aktiviteter, som kommuner og  

 amtskommuner rent faktisk udøver i henhold til loven.
 Indenrigsministeriet har på den baggrund hvert  

 år fremsendt en sådan redegørelse til Europa-Kommissionen.  

 En kopi af redegørelserne er samtidig sendt til Folketingets  

 Kommunaludvalg og de kommunale parter.
 Det fremgår af den ovennævnte rapport fra 1998  

 om erfaringerne med anvendelsen af loven, at værdien af opgaver  

 udført i medfør af loven i 1996 og 1997 har udgjort ca. 1  

 promille af kommunernes og amtskommunernes samlede køb af fremmede  

 tjenesteydelser og ca. 0,1 promille af kommunernes og amtskommunernes  

 bruttodriftsudgifter, korrigeret for udgifter til overførsler og  

 tilskud.
Indenrigsministeriets redegørelser for 1998 og 1999  

 til Europa-Kommissionen viser en fortsat stigende anvendelse af loven.
Den  

 samlede værdi af udførte opgaver steg således fra 68,4  

 mio. kr. i 1998 til 109,4 mio. kr. i 1999. Lovens anvendelse i 1998 har  

 således udgjort ca. 3 promille af kommunernes og amtskommunernes  

 samlede køb af fremmede tjenesteydelser og ca. 0,3 promille af  

 kommunernes og amtskommunernes bruttodriftsudgifter, korrigeret for udgifter  

 til overførsler og tilskud.
De tilsvarende tal for 1999 er henholdsvis  

 ca. 4,5 promille og ca. 0,46 promille.
Der er således sket en stigning i antallet af  

 opgaver, der udføres efter loven og i den samlede værdi af de  

 udførte opgaver.
Sidstnævnte skyldes især nogle få  

 store opgaver.
Langt hovedparten af de opgaver, som udføres efter  

 loven, repræsenterer små - og faldende - værdier.
 Af de 86 opgaver, som de kommunale myndigheder i 1998  

 udførte efter loven, har således kun de 14 af opgaverne en  

 værdi på mere end 1,5 mio. kr., men disse repræsenterer  

 samlet en værdi af 38,8 mio. kr. svarende til ca. 57 % af den samlede  

 værdi af udførte opgaver i 1998 (68,4 mio. kr.).
 I 1999 udførtes i alt 175 opgaver efter loven.  

 Heraf havde kun 13 opgaver en værdi på mere end 1,5 mio. kr., men  

 den samlede værdi af disse udgjorde 85,5 mio. kr. eller ca. 78 % af den  

 samlede værdi af udførte opgaver i 1999 (109,4 mio. kr.).
 Selv om der fra 1998 til 1999 er sket en stor stigning i  

 antal opgaver under 1,5 mio. kr., der er udført i medfør af  

 loven (fra 72 til 162 opgaver), repræsenterer disse opgaver  

 således en mindre værdi i 1999 (23,9 mio. kr.) end i 1998 (29,6  

 mio. kr.).
Sammenfattende kan det anføres, at anvendelsen af  

 loven er om end stigende så dog fortsat af et meget beskedent omfang  

 set i forhold til den samlede kommunale økonomi.
Der udføres  

 således kun meget få opgaver af en værdi af mere end 1,5  

 mio. kr.
De kommunale myndigheder varetager til gengæld et stigende  

 antal små og mindre opgaver efter loven.
5. Indenrigsministeriets overvejelser Om end Indenrigsministeriets årlige  

 redegørelser peger på en stigende anvendelse af loven, har loven  

 ikke været anvendt til at udføre kommunal erhvervsdrift i  

 større omfang.
De forventninger om lovens anvendelse, som lå til  

 grund for Fornyelsesudvalgets forslag og lovens vedtagelse, har således  

 været korrekte.
Den stigende anvendelse af loven til udførelse  

 af opgaver med en faldende værdi tyder på, at kommunernes og  

 amtskommunernes brug af loven er begrundet i ønsket om en bedre  

 udnyttelse af de kommunale ressourcer i overensstemmelse med lovens  

 forudsætninger og formål.
 Loven bidrager endvidere til en klarere retstilstand med  

 hensyn til kommuners og amtskommuners udførelse af opgaver for andre  

 offentlige myndigheder, ligesom lovens regler om udbud og  

 omkostningskalkulation samtidig sikrer, at den kommunale virksomhed ikke  

 bliver konkurrenceforvridende over for det private erhvervsliv.
Det kan endvidere efter Indenrigsministeriets opfattelse  

 konstateres, at omfanget af lovens hidtidige anvendelse siden lovens  

 ikrafttrædelse har været ubetydeligt i forhold til den samlede  

 kommunale økonomi.
Anvendelsen af loven giver ikke grundlag for at  

 antage, at loven fremover vil blive anvendt til at udføre kommunal  

 erhvervsdrift i større omfang i strid med forudsætningerne for  

 loven.
Indenrigsministeriet har på den anden side ikke  

 fundet grundlag for at foreslå ændringer i lovens regler om udbud  

 og omkostningskalkulation med henblik på generelt at lette kommuners og  

 amtskommuners adgang til at udføre opgaver for andre offentlige  

 myndigheder.
Der skal her peges på, at loven udgør et supplement  

 til den i forvejen vide adgang, kommuner og amtskommuner har til at  

 udføre opgaver for andre offentlige myndigheder.
Det bemærkes i  

 denne forbindelse, at regeringen støtter kommunernes ønsker om  

 at lette denne adgang, men dette bør efter regeringens opfattelse ske  

 gennem en tilpasning af relevante lovbestemmelser på de enkelte  

 områder, og ikke gennem en ændring af bestemmelserne i lovens  

 bestemmelser om udbud og omkostningskalkulation.
 Indenrigsministeriet har heller ikke fundet grundlag for  

 at foreslå lovens anvendelsesområde udvidet.
 Sammenfattende er det Indenrigsministeriets opfattelse, at  

 erfaringerne med lovens anvendelse ikke giver grundlag for at foretage  

 ændringer i den adgang til at udføre opgaver for andre  

 offentlige myndigheder, som loven giver kommuner og amtskommuner.
 For så vidt angår den videre anvendelse af  

 loven skal der særligt peges på, at Indenrigsministeriet fortsat  

 vil afgive årlige redegørelser herom til Europa-Kommissionen.  

 Redegørelserne vil som hidtil samtidig blive sendt til Folketingets  

 Kommunaludvalg og de kommunale parter.
6. Forholdet til EU-retten Som nævnt ovenfor anmodede Europa-Kommissionen i  

 forbindelse med lovens vedtagelse den danske regering om at fremsende en  

 årlig redegørelse for anvendelsen af loven.
Europa-Kommissionen  

 tog i den forbindelse den danske regerings oplysninger om loven til  

 efterretning og hæftede sig ved, at det ikke måtte forventes, at  

 loven ville medføre kommunal byggevirksomhed for andre offentlige  

 myndigheder.
 Kommuners og amtskommuners adgang til efter loven at  

 udføre opgaver for andre offentlige myndigheder videreføres  

 efter lovforslaget uændret, og lovforslaget skønnes derfor ikke  

 at have EU-retlige aspekter.
7. Lovforslagets økonomiske og administrative konsekvenser for  

 det offentlige, for erhvervslivet og for borgerne Lovforslaget indebærer ingen ændringer i  

 gældende ret.
Lovforslaget skønnes derfor ikke at medføre  

 økonomiske eller administrative konsekvenser for kommunerne,  

 amtskommunerne, staten, erhvervslivet eller borgerne.
8. Lovforslagets miljømæssige konsekvenser Lovforslaget skønnes ikke at have  

 miljømæssige konsekvenser.
 9. Hørte myndigheder m.v.
 Indenrigsministeriet har foretaget høring af  

 følgende myndigheder og organisationer mv.:
 Kommunernes Landsforening, Amtsrådsforeningen i  

 Danmark, Københavns Kommune, Frederiksberg Kommune, Kommunale  

 Tjenestemænd og Overenskomstansatte, LO, Dansk Industri, Dansk  

 Transport og Logistik, Dansk Handel og Service,  

 Håndværksrådet, Arbejdsgiverforeningen for Handel,  

 Transport og Service, Det Danske Handelskammer og Byggeriets Firkant,  

 Rengøringsselskabernes Branche- og Arbejdsgiverforening, Hotel-,  

 Restaurant- og Turisterhvervenes Arbejdsgiverforening, Byggeriets  

 Arbejdsgivere, Erhvervssammenslutning G - 1930, Vagt- og Alarmbranchens  

 Arbejdsgiverforening, Foreningen af Registrerede Revisorer, Foreningen af  

 Rådgivende Ingeniører, Foreningen af Statsautoriserede Revisorer  

 samt samtlige ministerier.
 Vurderinger af konsekvenserne af  

 lovforslaget.
Positive konsekvenser/mindreudgifter (hvis ja, angiv  

 omfang) Negative konsekvenser/mindreudgifter (hvis ja, angiv  

 omfang) Økonomiske konsekvenser for stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Ingen EU-retlige aspekter Bemærkninger til lovforslagets  

 bestemmelse Bestemmelsen i lovforslaget indebærer alene, at  

 revisionsbestemmelsen i lovens § 4 ophæves, således at loven  

 gøres permanent.
