 I 1979 afgav den af justitsministeriet den 13. september 1976 nedsatte  

 arbejdsgruppe vedrørende domstolenes regnskabsvæsen m.v. en beretning.
Arbejdsgruppen har i beretningens afsnit II anført, at man fandt det  

 hensigtsmæssigt, at der indføres en ordning, således at aktiver, der tilhører  

 boer, der behandles af skifteretten, forvaltes af et pengeinstitut.  

 Arbejdsgruppen udarbejdede retningslinier for en sådan forvaltningsordning,  

 således at det enkelte embede kunne etablere en ordning, jfr. beretningens  

 bilag G.
Arbejdsgruppen henstillede dog til justitsministeriet, at  

 ministeriet i løbet af et par år tog spørgsmålet om etablering af  

 obligatorisk forvaltningsordning op til overvejelse.
 På hovedsamarbejdsudvalget for domstolenes møde den 24. marts 1983 blev  

 spørgsmålet drøftet, ligesom spørgsmål om førelse af skiftehovedbog blev  

 drøftet i samme forbindelse, jfr. s. 17-19 i referat af  

 hovedsamarbejdsudvalgsmødet, der er udsendt ved justitsministeriets  

 cirkulærskrivelse af 7. april 1983.
 Under henvisning til de positive erfaringer fra de skifteretter, der har  

 indført en forvaltningsordning, og under henvisning til  

 hovedsamarbejdsudvalgets anbefaling skal justitsministeriet herefter  

 henstille, at alle skifteretter nu indfører en forvaltningsordning.
Der er kun ganske få eksemplarer af skiftehovedbogen, blanket H 6, på  

 lager i direktoratet for statens indkøb, og skiftehovedbogen vil ikke blive  

 genoptrykt.
Ved overgang til en forvaltningsordning bliver den overflødig,  

 idet det ene ark i et blanketsæt erstatter den.
 Justitsministeriet skal fortsat anmode de embeder, der ikke allerede har  

 indført en forvaltningsordning, om at underrette justitsministeriet, når der  

 træffes beslutning om overgang til en forvaltningsordning, jfr.  

 justitsministeriets cirkulærskrivelse af 6. april 1979. Det tilføjes i den  

 forbindelse, at man i justitsministeriets 1. kontor kan få oplysning om,  

 hvilke pengeinstitutter, de embeder, der har indført en forvaltningsordning,  

 benytter.
 P.M.V.
 E.B.
