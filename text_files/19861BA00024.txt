Nr BSF 24 Forslag til folketingsbeslutning om genopretning af Nationalmuseet Fremsat af Ingerlise Koefoed (SF) Grethe Larsen (SF) Stillinger (SF) Ebba  

 Strange (SF) den 30. oktober 1986 Folketinget pålægger regeringen at søge finanslovforslaget for 1987 og de kommende års finanslovforslag ændret således, at Nationalmuseet kan opretholde og udbygge sin virksomhed som Danmarks kulturhistoriske hovedmuseum.
BEMÆRKNINGER TIL LOVFORSLAGET I lov nr. 291 af 6. juni 1984, der er ændret ved lov nr. 592 af 19.
 december 1985, hedder det i § 7 om Nationalmuseet:
»§ 7. Nationalmuseet er Danmarks kulturhistoriske hovedmuseum.
Museet har til opgave at indsamle, registrere, bevare, udforske og formidle kendskab til genstande og andre vidnesbyrd, der kan belyse kulturens udvikling fra dens oprindelse til vor tid.
Stk. 2. For den danske kulturs vedkommende skal Nationalmuseet anlægge og opretholde repræsentative samlinger.
Stk. 3. Nationalmuseets samlinger danner grundlag for forskning og for museets alment oplysende virksomhed.
Stk. 4. Nationalmuseet varetager de arkæologiske undersøgelser efter kapitel 6, som ikke af rigsantikvaren overdrages til andre museer.
Stk. 5. Nationalmuseet fører det kulturhistoriske centralregister i Danmark.« Ved Folketingets behandling af forslaget til museumsloven blev der udtrykt tilfredshed med, at Nationalmuseet sammen med andre statslige museer nu var blevet inddraget under en lovgivning med en klar formålsformulering.
Hos nogle af de politiske repræsentanter var der blandt andet den formodning, at Folketinget hermed sikrede Nationalmuseet mod mere eller mindre tilfældige nedskæringer på de årlige finanslove.
At denne formodning har vist sig at være naiv, fremgår imidlertid tydeligt af det finanslovforslag for 1987, som behandles i Folketingets finansudvalg for øjeblikket.
I forslaget pålægges Nationalmuseet besparelser for dette og de kommende år, der efter forslagsstillernes opfattelse i løbet af et par år vil betyde, at Nationalmuseet vil blive ude af stand til at leve op til museumslovens bestemmelser om Nationalmuseet som Danmarks kulturhistoriske hovedmuseum.
Dokumentation for denne påstand findes i de svar, som ministeren for kulturelle anliggender har givet på en række spørgsmål stillet igennem Folketingets finansudvalg.
Det fremgår blandt andet af svarene på disse spørgsmål, at Nationalmuseet som følge af den generelle reduktion på 1,8 pct., som Kulturministeriet har foretaget på institutionernes udgiftsbevillinger, og som følge af visse omprioriteringer inden for museet skal reducere personalet med 30-35 personer, hvoraf 10 dog er blevet overført til andre opgaver i museet.
Herudover fremgår det bl.a. af svarene at Nationalmuseet ud over at nedlægge sin forlagsvirksomhed agter at indstille følgende aktiviteter:
 - 2. afdelings udarbejdelse af bybevaringsregistranter.
- Det under Dansk Folkemuseeum hørende møllelaboratorium, hvis opgave er undersøgelse og istandsættelse af fredningsværdige danske vind- og vandmøller.
- Nye indsamling- og rekonstruktionsopgaver i forbindelse med gennemførelsen af Frilandsmuseets planer.
- Udbygningen af bevaringsplanen, hvortil de første bevillinger blev stillet til rådighed i 1979, videreføres ikke.
- Nationalmuseets audio-visuelle samlinger afvikles inden for de nærmest kommende år.
- Vognhallen og fiskeriudstillingen samt hovedbygningen i Brede lukkes.
- Driften af en del af Nationalmuseets historiske ejendomme ude i landet søges overdraget til lokalt regi.
- Da formidlingssektionens bemanding vil blive reduceret til halvdelen, vil en række af Nationalmuseets nuværende formidlingsopgaver ikke kunne videreføres efter 1. januar 1987.
Herudover vil gennemførelse af besparelserne ifølge museet medføre, at en række opgaver i de øvrige afdelinger ikke længere vil kunne varetages.
Her tænkes blandt andet på en række faglige specialområder.
Som det fremgår af ovenstående, indgår det blandt andet i spareplanen, at driftsansvaret for en række af Nationalmuseets historiske ejendomme ude i landet skal placeres lokalt med eller uden bevarelse af museets ejendomsret.
 For øjeblikket forhandles der om følgende ejendomme:
 Nyborg Slot.
 Vikingeborgen Fyrkat.
 Klosterlundmuseet.
 Frøslevlejrens museum.
 Museumsgården på Møn.
I de senere år har Nationalmuseet og de øvrige kulturhistoriske museer både gennem indsamlings- og udstillingsvirksomhed og gennem omrokering af de ældre samlinger for mange mennesker betydet en nyttig og inspirerende indgang til en dybere forståelse af den baggrund, som samfundet har udviklet sig på, og den betydning, som kulturhistorien har for vor egen tids kultur og vaner.
Nationalmuseet har derudover med sine Bredeudstillinger knyttet den danske kulturhistorie og historien om andre kulturer meget tæt sammen.
Museernes publikum, som består både af børn og voksne, har i de senere år været tiltagende, og den museumslov, som museerne fungerer under, giver gennem kommunale og statslige tilskud mulighed for en udbygning og udvikling af museernes virksomhed.
De nedskæringer, som er planlagt på Nationalmuseet, vil imidlertid komme til at ramme ikke blot dette museum, men også de museer, som Nationalmuseet skulle rådgive og vejlede i det daglige.
Dette er selvfølgelig i første omgang sørgeligt for de mennesker, der gennem deres daglige arbejde har bidraget til en uddybning og en udbygning af den danske kulturhistorie, men det er i høj grad også sørgeligt for de mange menesker, der i de senre år har opdaget museerne som et vigtigt led til forståelsen af den hverdag og den virkelighed, som vi lever i i dag.
