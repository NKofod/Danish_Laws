(Ved tilflytning fra Færøerne, Grønland  

 og udlandet) I medfør af § 1, stk. 3, i lov nr. 311 af 9. juni 1971 om offentlig  

 sygesikring, som senest ændret ved lov nr. 272 af 10. juni 1981, fastsættes  

 følgende:
 § 1.  Personer, der tilflytter fra Færøerne eller  

 Grønland, har ret til lovens ydelser straks efter tilflytningen.
 § 2.  Personer, der tilflytter fra udlandet har,  

 såfremt der ikke foreligger en sådan overenskomst som omfattet af lovens § 20  

 med det pågældende land, først ret til sygesikringens ydelser 6 uger efter  

 tilflytningen.
 Stk. 2.  Der gælder dog ingen ventetid for personer, der  

 vender tilbage for at bosætte sig her i landet efter at have opholdt sig i  

 udlandet som udsendt repræsentant for en dansk offentlig myndighed, som ansat  

 i et dansk firmas filial eller underselskab eller i øvrigt som beskæftiget i  

 dansk interesse eller med henblik på uddannelse.
 § 3.  Det sociale udvalg (magistraten i kommuner med  

 godkendt magistratsordning) træffer afgørelse om optagelse i sygesikringen.  

 Det er en betingelse for optagelsen, at pågældende tager bopæl her i landet.
 Stk. 2.  Ophold af længere varighed end 3 måneder kan  

 efter omstændighederne ligestilles med bopæl, uanset at pågældende har  

 bevaret fast bopæl i udlandet.
 § 4.  Udenlandske statsstipendiater kan efter  

 anbefaling fra udenrigsministeriet eller undervisningsministeriet optages i  

 sygesikringen uden ventetid.
 § 5.  Det sociale udvalgs (magistratens) afgørelser  

 kan påklages efter reglerne i sygesikringslovens § 24.
 § 6.  Bekendtgørelsen træder i kraft den 1. maj 1982.  

 Samtidig ophæves socialministeriets bekendtgørelse nr. 481 af 8. november  

 1972.
