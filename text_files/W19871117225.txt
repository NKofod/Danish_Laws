 Antaget, at det vil være i strid med lovens § 12, stk. 4, at et  

 kreditoplysningsbureau ombryder sit med navn som søgenøgle baserede register,  

 således at hus nummeret bliver indgangsnøgle i stedet for gadenavn, ligesom  

 det vil stride mod bestemmelsen, hvis der på on-line terminaler kan foretages  

 søgning på en specifik adresse, såfremt der herved kan fremkomme oplysninger  

 om andre personer på samme adresse.
 Et kreditoplysningsbureau rejste spørgsmålet om, hvorvidt et register, der  

 har navn som søgenøgle, fortsat kan underopdeles efter adresse dog således,  

 at bureauet ikke udgiver det register, der er ordnet efter adresse, husnummer  

 og postnummer.
Kreditoplysningsbureauet foreslog i den forbindelse, at bureauet ombryder  

 adresseregisteret, således at husnummer bliver indgangsnøgle i stedet for  

 gadenavn.
Der skulle derefter ske en systematisering med stigende husnumre  

 som første sorteringsnøgle og derefter gadenavn ordnet alfabetisk, eventuelt  

 opdelt i hovedpostområdenumre (de to første cifre). Bureauet oplyste, at der  

 ved adresseændring, både på microfiche og on-line terminaler ved  

 etageejendomme, i nogle tilfælde vil kunne ses flere, og for den pågældende  

 søgning uvedkommende debitorer.
 Det fremgår imidlertid af lovens § 12, stk. 4, at videregivelse af  

 summariske oplysninger om enkeltpersoners skyldforhold kun må ske på en sådan  

 måde, at oplysningerne ikke kan danne grundlag for vurderinger af økonomisk  

 soliditet og kreditværdighed for andre end de pågældende enkeltpersoner.
I bemærkningerne til bestemmelsen er det bl.a. anført, at bureauets  

 publikationer - lister eller mikrofiche - skal indrettes således, at der  

 alene kan søges efter de registrerede personers navn, placeret i alfabetisk  

 rækkefølge.
Derimod må de registrerede personer ikke placeres efter adresse,  

 postnummer, områdekode eller lignende.
Det er endvidere anført, at  

 videregivelse af sådanne oplysninger via en edb-terminal, placeret hos  

 abonnenter med forbindelse til kreditoplysningsbureauets registre  

 forudsætter, at systemet teknisk indrettes således, at der alene kan søges på  

 navn og ikke på adresse, postnummer, områdekode og lignende.
Program og  

 terminaler skal derfor være af en sådan beskaffenhed, at søgning på denne  

 måde heller ikke kan ske i terminalen.
Registertilsynet fandt på denne baggrund, at det med navn som søgenøgle  

 baserede register fortsat kan underopdeles efter gadenavn, husnummer og  

 postnummer, men at det vil være i strid med bestemmelsen, hvis  

 kreditoplysningsbureauet ombryder bureauets adresseregister, således at  

 husnummeret bliver indgangsnøgle i stedet for gadenavne.
Det vil ligeledes  

 efter Registertilsynets opfattelse stride mod bestemmelsen, hvis der på  

 on-line terminaler kan foretages søgning på en specifik adresse, såfremt der  

 herved kan fremkomme oplysninger om andre personer på samme adresse.
 Registertilsynets årsberetning 1987 s. 88.
