Nr LSF 229 Forslag til Lov om udbetaling af godtgørelse til umyndige HIV-positive  

 blødere, transfusionssmittede m.fl.
Fremsat af sunddhedsministeren (Torben Lund) den 17. marts 1993 Vedtaget ved tredjebehandling den 20. april 1993 Lov nr. 217 af 28/04/1993 § 1. Kulancemæssig godtgørelse til umyndige HIV-positive blødere  

 og transfusionssmittede samt til umyndige HIV-positive ægtefæller eller samlevere udbetales til værgens bestyrelse og rådighed, jf. § 2.
Værgen skal på passende måde sørge for godtgørelsens anvendelse til bedste for den umyndige.
 § 2. Ved udbetaling af godtgørelse til værgens bestyrelse og  

 rådighed i de i § 1 nævnte situationer finder følgende regler ikke  

 anvendelse:
1) §§ 47 og 51 i lov om umyndighed og lavværgemål (myndighedsloven), jf.  

 lovbekendtgørelse nr. 443 af 3. oktober 1985, som senest ændret ved lov nr.  

 793 af 27. november 1990, og 2) lov om anbringelse og bestyrelse af umyndiges midler m.v.
 § 3. Pengebeløb under værgens bestyrelse efter § 1 skal indsættes  

 i et pengeinstitut eller anbringes i værdipapirer i særskilt depot i den  

 umyndiges navn.
 Stk. 2. Pengebeløb kan dog uanset stk. 1 foreligge hos værgen som  

 kontant beholdning, hvis beløbet er under 10.000 kr. eller må anses for  

 nødvendigt til dækning af løbende udgifter.
§ 4. Værgen må ikke for den godtgørelse, der er under værgens  

 bestyrelse og rådighed efter § 1, uden statsamtets samtykke erhverve fast  

 ejendom for den umyndige.
Såfremt fast ejendom er erhvervet, må værgen ikke  

 uden statsamtets samtykke afhænde den umyndiges faste ejendom eller behæfte  

 den med pant eller servitut og heller ikke bortforpagte eller bortleje den på  

 usædvanlige vilkår eller på usædvanlig tid.
§ 5. Værgen kan ved sin bestyrelse og rådighed i de i § 1 nævnte  

 situationer kun yde gaver eller lån af godtgørelsen og indtægten heraf,  

 såfremt gaven eller lånet andrager ubetydelige værdier.
Er den umyndige over  

 15 år, kan dette dog kun ske med dennes samtykke.
Til ydelse af andre gaver  

 eller lån såvel af godtgørelsen og indtægten heraf som af, hvad der træder i  

 stedet herfor, kræves statsamtets samtykke.
 § 6. Loven træder i kraft dagen efter bekendtgørelsen i Lovtidende  

 og har virkning fra den 3. juni 1987, jf. dog stk. 2.
 Stk. 2. §§ 3-5 har virkning fra lovens ikrafttræden.
Oprindeligt fremsat forslag § 1. Kulancemæssig godtgørelse til umyndige HIV-positive blødere  

 og transfusionssmittede samt til umyndige HIV-positive ægtefæller eller samlevere udbetales til værgens bestyrelse og rådighed, jf. § 2.
Værgen skal på passende måde sørge for godtgørelsens anvendelse til bedste for den umyndige.
 § 2. Ved udbetaling af godtgørelse til værgens bestyrelse og  

 rådighed i de i § 1 nævnte situationer finder følgende regler ikke  

 anvendelse:
1) §§ 47 og 51 i lov om umyndighed og lavværgemål (myndighedsloven), jf.  

 lovbekendtgørelse nr. 443 af 3. oktober 1985, som senest ændret ved lov nr.  

 793 af 27. november 1990, og 2) lov om anbringelse og bestyrelse af umyndiges midler m.v..
 § 3. Pengebeløb under værgens bestyrelse efter § 1 skal indsættes  

 i et pengeinstitut eller anbringes i værdipapirer i særskilt depot i den  

 umyndiges navn.
 Stk. 2. Pengebeløb kan dog uanset stk. 1 foreligge hos værgen som  

 kontant beholdning, hvis beløbet er under 10.000 kr. eller må anses for  

 nødvendigt til dækning af løbende udgifter.
§ 4. Værgen må ikke for den godtgørelse, der er under værgens  

 bestyrelse og rådighed efter § 1, uden statsamtets samtykke erhverve fast  

 ejendom for den umyndige.
Såfremt fast ejendom er erhvervet, må værgen ikke  

 uden statsamtets samtykke afhænde den umyndiges faste ejendom eller behæfte  

 den med pant eller servitut og heller ikke bortforpagte eller bortleje den på  

 usædvanlige vilkår eller på usædvanlig tid.
§ 5. Værgen kan ved sin bestyrelse og rådighed i de i § 1 nævnte  

 situationer kun yde gaver eller lån af godtgørelsen og indtægten heraf,  

 såfremt gaven eller lånet andrager ubetydelige værdier.
Er den umyndige over  

 15 år, kan dette dog kun ske med dennes samtykke.
Til ydelse af andre gaver  

 eller lån, såvel af godtgørelsen og indtægten heraf, samt hvad der træder i  

 stedet herfor, kræves statsamtets samtykke.
 § 6. Loven træder i kraft dagen efter bekendtgørelsen i Lovtidende  

 og har virkning fra den 3. juni 1987, jf. dog stk. 2.
 Stk. 2. §§ 3-5 har virkning fra lovens ikrafttræden.
Bemærkninger til lovforslaget Almindelige bemærkninger 1. Lovforslagets indhold og baggrund.
1.1. Lovforslaget indebærer, at kulancemæssig godtgørelse til  

 umyndige HIV-positive blødere og transfusionssmittede, samt til umyndige  

 HIV-positive ægtefæller eller samlevere til en bløder eller  

 transfusionssmittet udbetales direkte til værgen til dennes bestyrelse og  

 rådighed.
Forslaget omfatter såvel tidligere udbetalte godtgørelser, som  

 godtgørelser, der udbetales i fremtiden.
Formålet med forslaget er at sikre,  

 at værgen - i lyset af den umyndiges alvorlige sygdom - i almindelighed selv  

 kan bestyre og råde over den godtgørelse, der tilkommer den umyndige.
Lovforslaget indebærer derfor, at to af myndighedslovens bestemmelser ikke  

 finder anvendelse, bl.a. myndighedslovens § 51, hvorefter justitsministeren  

 fører tilsyn med værgemål og udfærdiger nærmere bestemmelser om værgens  

 forhold til tilsynsmyndigheden, om værgens bestyrelse af den umyndiges formue  

 og aflæggelse af regnskab m.v.
Endvidere finder reglerne i lov nr. 211 af 13.  

 maj 1981 om anbringelse og bestyrelse af umyndiges midler m.v., hvorefter  

 umyndiges midler skal bestyres i en godkendt forvaltningsafdeling, ikke  

 anvendelse på de nævnte godtgørelser.
 Da det på den anden side er vigtigt at sikre, at den umyndige ikke i  

 forbindelse med værgens bestyrelse og rådighed påføres en unødig risiko eller  

 tab, skal værgen indsætte større pengebeløb i et pengeinstitut i den  

 umyndiges navn eller anbringe dem i værdipapirer, ligesom visse større og  

 mere usædvanlige og eventuelt risikofyldte og belastende dispositioner, som  

 f.eks. køb og salg af fast ejendom samt ydelse af ikke ubetydelige gaver og  

 lån, kræver statsamtets samtykke.
 Lovforslaget vedrører alene udbetaling af godtgørelser til HIV-positive  

 umyndige blødere, transfusionssmittede, ægtefæller eller samlevere.  

 Godtgørelser, der tilkommer umyndige efterladte til en HIV-positiv bløder,  

 transfusionssmittet eller smittet ægtefælle/samlever berøres ikke af dette  

 lovforslag, idet de sædvanlige regler om midlernes anbringelse og bestyrelse  

 i en forvaltningsafdeling m.v., samt reglerne i myndighedslovens §§ 47 og 51  

 og regler fastsat i medfør heraf fortsat gælder for denne gruppe.
1.2. Efter aktstykke 39, tiltrådt af finansudvalget den 12.  

 november 1992, jf.
Sundhedsministeriets bekendtgørelse nr. 914 af 19.  

 november 1992 om godtgørelse til HIV-positive blødere, transfusionssmittede  

 m.fl. og tekstanmærkning nr. 60 ad § 16.51.41.30 og 40 på finansloven for  

 1993, er sundhedsministeren bl.a. bemyndiget til at yde en kulancemæssig  

 godtgørelse på 750.000 kr. til de hæmofilipatienter (blødere), der efter  

 behandling med blodprodukter ved danske sygehuse er konstateret HIV-smittede,  

 eller til HIV-positive personer, som med overvejende sandsynlighed er blevet  

 smittet gennem blodtransfusioner ved danske sygehuse.
På tilsvarende måde er  

 sundhedsministeren bemyndiget til at yde godtgørelse til ægtefæller eller  

 samlevere til en person, der er omfattet af ovennævnte bestemmelser, og som  

 selv med overvejende sandsynlighed er blevet HIV-smittede af en af de  

 pågældende blødere eller transfusionssmittede.
 Godtgørelsen tager sigte på at kompensere de gener og store menneskelige  

 omkostninger, som HIV-smitten har påført denne særlige gruppe.
En del af den gruppe, der efter reglerne er berettigede til godtgørelse,  

 er umyndige.
I overensstemmelse med de almindelige regler i anbringelses- og  

 bestyrelsesloven vil den godtgørelse, der tilkommer den umyndige, skulle  

 bestyres i en godkendt forvaltningsafdeling.
Forbrug af den umyndiges kapital  

 kræver for hver enkelt disposition tilladelse fra statsamtet.
Bestyrelsen  

 medfører endvidere en automatisk kontrol med, at anbringelsesreglerne  

 overholdes, og værgen skal for disse midler årligt indsende regnskab til  

 forvaltningsafdelingen over værgens anvendelse af indtægter udbetalt til ham.
Anbringelses- og bestyrelsesloven indeholder således en række regler, som  

 begrænser værgens faktiske rådighedsadgang over den umyndiges formue.
Loven  

 er således et supplement til myndighedsloven, som fastlægger de grundlæggende  

 principper for de umyndiges egne - beskedne - dispositionsmuligheder af  

 økonomisk karakter og regulerer de områder, hvor værgens medvirken er retlig  

 nødvendig.
 Formålet med den nævnte lovgivning og de regler, der er fastsat  

 administrativt i medfør heraf, er at beskytte den umyndige, som på grund af  

 sin manglende handleevne i økonomisk henseende er særligt sårbar samt sikre,  

 at midlerne kommer den umyndige til gode.
 1.3. Justitsministeriet, hvorunder denne lovgivning henhører, har  

 lagt vægt på, at de umyndige HIV-positive blødere og transfusionssmittede  

 undergives samme beskyttelse som øvrige umyndige, men at disse børns sygdom  

 og situation på den anden side begrunder, at der foretages en så smidig og  

 hurtig administration som muligt ved ansøgninger om frigivelse af den  

 umyndiges kapital.
Civilretsdirektoratet, der administrerer området under Justitsministeriet,  

 har derfor i en cirkulæreskrivelse af 11. december 1992 til statsamterne  

 m.fl. om frigivelse af godtgørelse til umyndige HIV-smittede blødere og  

 transfusionssmittede henstillet, at der ved ansøgninger om frigivelse af  

 disse midler udvises en meget høj grad af imødekommenhed under hensyn til den  

 risiko, som HIV-smitten indebærer for den enkelte smittede.
Det er ligeledes  

 henstillet, at ansøgninger om frigivelser skal behandles forlods og inden for  

 få dage.
 1.4. Uanset at der således administrativt er fastsat meget  

 lempelige og smidige regler for udbetaling af midler til denne gruppe  

 umyndige, findes det, at der for disse umyndige gør sig helt specielle  

 omstændigheder gældende, der begrunder en fravigelse af gældende lovgivning.
I aktstykket vedrørende godtgørelse til HIV-positive blødere,  

 transfusionssmittede m.fl. er der således allerede fastsat en række  

 undtagelser fra lovgivning under Skatte-, Social- og Boligministeriets område  

 med henblik på, at de pågældende får størst mulig personlig gavn af  

 godtgørelsen.
Godtgørelsen er således ikke indkomstskattepligtig, den  

 medfører ikke reduktion i ydelser, som i øvrigt måtte tilkomme de pågældende  

 efter den sociale lovgivning, ligesom den ikke indgår i de pågældende  

 personers husstandsindkomst ved beregning af individuel boligstøtte.
På denne baggrund og i lyset af, at der her er tale om familier, der i  

 forvejen er ramt meget hårdt og konstant lider under et stort pres, ligesom  

 børnene er i en særlig vanskelig situation på grund af deres alvorlige  

 sygdom, bør denne gruppe umyndige og deres familier ikke påføres yderligere  

 administrative belastninger.
For de pågældende værger kan det således  

 forekomme belastende og omstændeligt, at der skal indsendes en begrundet  

 ansøgning om frigivelse, når der ønskes frigivet midler af godtgørelsen,  

 ligesom der efterfølgende skal indsendes regnskab for midlernes anvendelse.  

 Uanset at disse regler er en beskyttelse af de umyndige, findes det, at  

 sagens helt specielle omstændigheder og medmenneskelige hensyn begrunder, at  

 godtgørelserne udbetales direkte til værgen til dennes bestyrelse og  

 rådighed.
Tidligere udbetalte godtgørelser stilles også under værgens  

 bestyrelse og rådighed.
Det forudsættes, at værgerne på passende måde sørger  

 for godtgørelsens anvendelse til bedste for den umyndige, således at den  

 umyndige får størst mulig personlig gavn af midlerne.
Da det samtidig er  

 vigtigt at sikre, at den umyndige ikke påføres tab eller en unødig risiko,  

 skal værgen indsætte større pengebeløb i et pengeinstitut i den umyndiges  

 navn eller anbringe midlerne i værdipapirer, ligesom større og eventuelt  

 økonomisk risikable og belastende dispositioner, som f.eks. køb af fast  

 ejendom og ydelse af gaver og lån, kræver statsamtets samtykke.
Det vil blive  

 henstillet til statsamterne, at ansøgninger om tilladelse til de nævnte  

 formål skal behandles forlods og så hurtigt som muligt.
 2. Lovforslagets administrative og økonomiske konsekvenser.
 Lovforslaget har ikke administrative og økonomiske konsekvenser.
Bemærkninger til lovforslagets enkelte bestemmelser Til § 1 Efter bestemmelsen udbetales kulancemæssig godtgørelse til umyndige  

 HIV-positive blødere, transfusionssmittede, ægtefæller eller samlevere til  

 værgens bestyrelse og rådighed.
For så vidt angår kredsen af umyndige  

 godtgørelsesberettigede henvises til de almindelige bemærkninger under punkt  

 1.2, samt punkt 1.4 for så vidt angår baggrunden for forslaget.
Værgen skal på passende måde sørge for godtgørelsens anvendelse til bedste  

 for den umyndige.
Herved forudsættes det, at værgen ved sin bestyrelse og  

 rådighed over den umyndiges formue drager omsorg for, at den umyndiges  

 interesser - set på baggrund af den pågældendes alvorlige sygdom - varetages  

 med omhu og efter bedste evne.
 Såfremt værgen undtagelsesvis ikke efterlever reglen om, at godtgørelsen  

 skal anvendes til bedste for den umyndige, og den umyndige som følge heraf  

 påføres et tab, vil værgen være erstatningspligtig over for den umyndige for  

 den skade, der herved er forvoldt den umyndige, jf. myndighedslovens § 53.  

 For så vidt angår umyndiges mulighed for at gøre erstatningskrav gældende mod  

 værgen og/eller Sundhedsministeriet for tab lidt før lovens ikrafttræden  

 henvises til bemærkningerne til § 6.
Til § 2 Efter § 2, nr. 1, finder § 47 i myndighedsloven ikke anvendelse på  

 de af lovforslaget omfattede godtgørelser.
I følge § 47 skal værgen for så  

 vidt angår umyndiges midler under hans bestyrelse på passende måde sørge for  

 deres bevaring og frugtbargørelse.
Baggrunden for at denne bestemmelse ikke  

 finder anvendelse er, at formålet med den kulancemæssige godtgørelse er, at  

 den umyndige - set i lyset af vedkommendes alvorlige sygdom - skal have  

 størst mulig personlig gavn af godtgørelsen.
Formålet er således ikke primært  

 at bevare og frugtbargøre godtgørelsen.
På den anden side påhviler det  

 værgen, at varetage den umyndiges interesser således, at denne får mest  

 muligt gavn af godtgørelsen.
Ligeledes finder § 51 i myndighedsloven heller ikke anvendelse på de af  

 forslaget omfattede godtgørelser.
I følge § 51 fører justitsministeren tilsyn  

 med værgemål og udfærdiger nærmere bestemmelser om værgens forhold til  

 tilsynsmyndigheden, om værgens bestyrelse af den umyndiges formue og  

 aflæggelse af regnskab herfor samt om, i hvilket omfang der kan tillægges  

 værgen vederlag for bestyrelsen.
Dette indebærer tillige, at de bestemmelser  

 i bekendtgørelse nr. 871 af 17. december 1991 om værgens beføjelser og  

 pligter (værgebekendtgørelsen), som er udstedt i medfør af myndighedslovens §  

 51, heller ikke finder anvendelse på disse godtgørelser.
Værgen, der bestyrer  

 den umyndiges midler, skal således ikke indhente samtykke fra statsamtet til  

 enhver disposition udover, hvad der hører til sædvanlig bestyrelse af den  

 umyndiges formue, ligesom værgen f.eks. heller ikke skal indsende regnskab  

 til statsamtet over sin bestyrelse af den umyndiges formue og indtægter.  

 Enkelte af de principper, der ligger til grund for værgebekendtgørelsen, er  

 dog fortsat gældende for godtgørelser, omfattet af denne lov, jf. forslagets  

 §§ 3-5.
 Der vil således ikke generelt være noget indseende eller tilsyn med  

 værgens dispositioner over de umyndiges midler, bortset fra de i §§ 4-5  

 nævnte særlige situationer.
 De øvrige regler i myndighedslovens kapitel 5 om værgens beføjelser og  

 pligter vil fortsat finde anvendelse på de af loven omfattede godtgørelser,  

 således f.eks. § 48 hvoraf fremgår, at en umyndig ikke kan forpligtes ved  

 kaution eller anden sikkerhedsstillelse for tredjemands gæld, og § 50,  

 hvorefter værgen så vidt muligt i vigtige anliggender skal indhente erklæring  

 fra den umyndige, hvis han er fyldt 15 år.
 Efter § 2, nr. 2, er godtgørelsen ikke undergivet de almindelige  

 regler i anbringelses- og bestyrelsesloven, hvorefter umyndiges midler skal  

 bestyres i en godkendt forvaltningsafdeling.
Til § 3 Efter § 3 skal alle pengebeløb under værgens bestyrelse efter denne  

 lov indsættes i et pengeinstitut eller anbringes i værdipapirer i særskilt  

 depot i den umyndiges navn.
Bestemmelsen, der svarer til principperne i  

 værgebekendtgørelsens § 12, medfører ingen indskrænkning i værgens mulighed  

 for at råde over beløbet samt indtægten heraf.
Formålet med bestemmelsen er  

 alene at sikre, at den umyndiges midler ikke kan gøres til genstand for  

 kreditorforfølgning fra værgens kreditorer, således som der ellers kunne være  

 risiko for, såfremt beløbet indestod i værgens navn i et pengeinstitut.
 De i lov om en indskydergarantifond særlige garantier vedrørende fuld  

 dækning af indskud, der forvaltes i godkendte forvaltningsafdelinger i  

 henhold til anbringelses- og bestyrelsesloven, finder ikke anvendelse på de i  

 denne bestemmelse nævnte beløb.
 Ifølge stk. 2 kan værgen dog uanset stk. 1 fortsat have en kontant  

 beholdning på 10.000 kr. eller beløb, der i øvrigt må anses for nødvendigt  

 til dækning af løbende udgifter.
Til § 4 Bestemmelsen, der i det væsentlige svarer til værgebekendtgørelsens § 13,  

 stk. 1, indebærer, at værgen ikke for de midler, der er under hans bestyrelse  

 og rådighed efter § 1, uden statsamtets samtykke kan erhverve fast ejendom.  

 Såfremt der er erhvervet fast ejendom, må værgen ikke uden statsamtets  

 samtykke afhænde den umyndiges faste ejendom eller behæfte den med pant eller  

 servitut og heller ikke bortforpagte eller bortleje den på usædvanlige vilkår  

 eller på usædvanlig tid.
Herved sikres det, at værgen ikke uden statsamtets  

 samtykke kan påføre den umyndige den særlige forpligtelse og eventuelle  

 risiko, der er forbundet ved at eje fast ejendom.
Til § 5 Efter § 5 , der svarer til principperne i værgebekendtgørelsens §  

 16, må værgen kun yde gaver og lån af godtgørelsen og indtægten heraf,  

 såfremt gaven eller lånet andrager ubetydelige værdier.
Er den umyndige over  

 15 år, kræves dennes samtykke.
Andre gaver eller lån, såvel af godtgørelsen  

 og indtægten heraf, samt hvad der træder i stedet herfor, kræver statsamtets  

 samtykke.
Bestemmelsen indebærer, at rene lejlighedsgaver af rimelig  

 størrelse, f.eks. til fødselsdag og jul, kan ydes, ligesom der kan ydes  

 mindre lån af ubetydelig værdi.
Det er dog ikke muligt konkret at angive  

 nogen beløbsstørrelse for, hvornår en gave eller et lån vil andrage mere end  

 »ubetydelige værdier«.
I vurderingen heraf vil indgå ikke blot  

 beløbets størrelse, men også den umyndiges indtægts- og formueforhold.
Da der  

 ved ydelse af ikke ubetydelige gaver og lån kan påføres den umyndige tab  

 eller risikofyldte forpligtelser, findes det rimeligt, at der til disse  

 dispositioner kræves samtykke fra statsamtet.
Til § 6 Da det findes vigtigt, at loven træder i kraft så hurtigt som muligt,  

 foreslås det, at loven træder i kraft dagen efter bekendtgørelsen i  

 Lovtidende.
Loven vil have virkning fra den 3. juni 1987, hvor Folketingets  

 finansudvalg tiltrådte det første aktstykke i medfør af hvilket, der blev  

 udbetalt en godtgørelse på 100.000 kr. til HIV-positive blødere.
Godtgørelsen  

 blev senere ved finansloven for 1988 forhøjet med 150.000 kr. til 250.000 kr.  

 og yderligere forhøjet med 500.000 kr. ved Akt 39 12/11 92, således at den  

 samlede godtgørelse nu i alt udgør 750.000 kr.
Det bemærkes, at der på  

 tidspunktet for dette lovforslags fremsættelse er udbetalt godtgørelser til i  

 alt 7 umyndige HIV-positive blødere.
Stk. 1 indebærer, at såvel fremtidige som de førnævnte tidligere  

 udbetalte godtgørelser til umyndige HIV-positive blødere,  

 transfusionssmittede, ægtefæller eller samlevere stilles under værgens  

 bestyrelse og rådighed.
Det betyder, at tidligere udbetalte godtgørelser, der  

 måtte være indsat til bestyrelse i en godkendt forvaltningsafdeling, nu kan  

 frigives og udbetales til værgen til dennes bestyrelse og rådighed efter de i  

 § 1, samt §§ 3-5 nævnte regler.
Sundhedsministeriet har ved en fejl tidligere udbetalt visse af  

 godtgørelserne på 750.000 kr. til umyndige HIV-positive blødere direkte til  

 værgen.
Så snart Sundhedsministeriet blev opmærksom på fejlen, blev disse  

 værger anmodet om at indsætte godtgørelsen - fratrukket allerede forbrugte  

 midler af beløbet - i en godkendt forvaltningsafdeling.
Efter stk. 1 kan  

 værgerne undlade at indsætte midlerne i en forvaltningsafdeling og i stedet  

 selv bestyre og råde over beløbet til passende bedste for den umyndige.
Det bemærkes, at der kan være en risiko for, at en værges uberettigede  

 dispositioner har medført, at en umyndig har lidt et tab på et tidspunkt før  

 lovens ikrafttræden som følge af, at godtgørelser fejlagtigt blev udbetalt  

 direkte til værgen.
Erstatningskrav vil i disse situationer kunne gøres  

 gældende ikke alene over for værgen, jf. bemærkningerne til § 1, men også  

 over for Sundhedsministeriet i medfør af grundlovens § 73 direkte.
Er en  

 erstatningsberettiget fortsat umyndig på tidspunktet for udbetalingen af  

 erstatningen, vil den erstatningspligtige i givet fald skulle indbetale  

 beløbet til en godkendt forvaltningsafdeling efter de sædvanlige regler  

 herom.
Som det fremgår er det således ikke hensigten med dette lovforslag og  

 bestemmelsen i § 6, stk. 1, at fratage umyndige adgangen til at gøre  

 erstatningskrav gældende over for Sundhedsministeriet i medfør af grundlovens  

 § 73 for tab lidt ved en værges uberettigede dispositioner før lovens  

 ikrafttræden.
Loven overfører alene risikoen for tab lidt ved uberettigede  

 dispositioner efter lovens ikrafttræden.
 Stk. 2. indebærer, at §§ 3-5 har virkning fra lovens ikrafttræden.  

 Værgen skal således ikke indhente statsamtets - efterfølgende - samtykke til  

 dispositioner omfattet af §§ 4-5 foretaget før lovens ikrafttræden.
