 Søstrene A og B, der begge opfyldte betingelserne for støtte til køb  

 af bil ud over normallånerammen, havde i 1980 fået bevilget udvidet støtte  

 til køb af bil i fællesskab.
 A's overtagelse i 1985 af B's del af den fælles bil burde have været  

 behandlet som et køb, der burde have været ydet støtte til efter reglerne i §  

 6 i Socialministeriets dagældende bekendtgørelse af 19.
 december 1983.
 REDEGØRELSE FOR SAGEN:
 Søstrene A og B var begge svært invaliderede og opfyldte i 1980  

 betingelserne for støtte til køb af bil efter bistandslovens § 58, jf.  

 punkterne 13 og 18 i Socialministeriets dagældende cirkulære af 24. november  

 1975. De boede sammen og fik i 1980 bevilget udvidet støtte til køb af bil i  

 fællesskab.
I 1984 flyttede B hjemmefra, og bilfællesskabet var herefter ikke længere  

 praktisk.
B ansøgte derfor om støtte til køb af egen bil efter § 6 i den  

 dagældende bekendtgørelse af 19. december 1983 om støtte til køb af bil efter  

 bistandslovens § 58.
 Revaliderings- og pensionsnævnet bevilgede i 1985 B støtte til køb af bil  

 i medfør af bekendtgørelsens § 6 under forudsætning af, at hun afviklede sin  

 del af det i 1980 ydede lån til køb af bil i fællesskab med A.
Nævnet fandt, at der burde ske en vurdering af den fælles bils  

 brugtvognspris, hvorefter A, som beholdt bilen, skulle udbetale halvdelen af  

 den anslåede brugtvognspris til B.
B skulle herefter anvende dette beløb til  

 indfrielse af halvdelen af restgælden til kommunen, hvorefter et eventuelt  

 nettoprovenu skulle indgå i beregningen af hendes nye lån.
Brugtvognsprisen blev anslået til 80.000 kr.
A lånte herefter 40.000 kr.  

 og anmodede samtidig revaliderings- og pensionsnævnet om sikkerhed for, at  

 hun i en udskiftningssituation kunne få tilladelse til, at halvdelen af  

 bilens brugtvognspris ville blive holdt uden for beregningen af  

 nettoprovenuet.
 Revaliderings- og pensionsnævnet afslog at udstede kvittering på, at der  

 ville blive udbetalt A 40.000 kr. forlods, når hendes bil (den oprindelige  

 fællesbil) skulle udskiftes.
 Som begrundelse for afgørelsen anførte nævnet, at nævnet ikke kunne træffe  

 afgørelse om en låneberegning ved en fremtidig tidsmæssig ikke fastlagt  

 udskiftningssituation.
 I 1986 indgav A ansøgning om udskiftning af bil, og ved revaliderings- og  

 pensionsnævnets afgørelse i maj 1987 fik hun bevilget støtte til køb af bil i  

 medfør af § 6 i Socialministeriets bekendtgørelse af 11. december 1986.
 Herefter anmodede A revaliderings- og pensionsnævnet om at frigøre et  

 beløb svarende til 40.000 kr. af nettoprovenuet i forbindelse med salg af den  

 brugte bil, der ved salg den 26. maj 1987 havde indbragt 45.000 kr.
 AFGØRELSEN, DER KLAGES OVER:
 Nævnet meddelte afslag på anmodningen om at frigøre en del af  

 nettoprovenuet i forbindelse med salget af den brugte bil.
 Som begrundelse herfor henviste nævnet til ordlyden af § 6, stk. 3 i  

 Socialministeriets bekendtgørelse:
 »Ejer ansøgeren på udskiftningstidspunktet en bil, hvortil der er  

 ydet støtte, skal nettoprovenuet ved salget af denne bil fratrækkes lånet  

 efter bekendtgørelsens § 6, stk. 1. Et eventuelt overskydende beløb  

 fratrækkes i lånet efter § 4, jf. § 5«.
 KLAGEN TIL ANKESTYRELSEN:
 Afgørelsen blev anket af A, som bl.a. anførte, at hun i realiteten kun  

 havde modtaget støtte til halvdelen af den i 1980 bevilgede bil, idet hun i  

 1985 selv havde måttet betale 40.000 kr. for B's halvdel af bilen.
 A anførte endvidere, at sagen oprindelig var fejlbehandlet fra nævnets  

 side, idet hendes køb af søsterens halvdel af bilen retteligt burde være  

 behandlet som et køb, der i henhold til bekendtgørelsen burde have været ydet  

 støtte til.
 SUPPLERENDE OPLYSNINGER EFTER ANKEN:
 Ankestyrelsen indhentede under sagens behandling en udtalelse fra  

 Socialstyrelsen, som bl.a. anførte, at A ikke burde have være afkrævet  

 beløbet på 40.000 kr. i forbindelse med overtagelsen af den fælles bil i  

 1985, idet hun selvstændigt opfyldte betingelserne for udvidet støtte.
 LOVGRUNDLAG:
 Bistandslovens § 58.
 Socialministeriets bekendtgørelse nr. 886 af 11. december 1986, §§ 4- 6.
 ANKESTYRELSENS AFGØRELSE:
 Ankestyrelsen tog udgangspunkt i, at både A og B fra tidspunktet for den  

 oprindelige bevilling i 1980 opfyldte betingelserne for udvidet støtte til  

 bil, men valgte at købe en bil i fællesskab.
 A's overtagelse af den tidligere fællesbil i oktober 1985 burde derfor  

 have været behandlet som et køb, der burde have været ydet støtte til efter  

 reglerne i § 6 i Socialministeriets dagældende bekendtgørelse af 19. december  

 1983.
 A var derfor berettiget til at få udbetalt 40.000 kr. svarende til det  

 beløb, hun indfriede i 1985, med fradrag af et beløb svarende til halvdelen  

 af restgælden, som B indfriede.
 Ankestyrelsen ændrede således revaliderings- og pensionsnævnets afgørelse.
