Fremsat den 17. november 2010 af beskæftigelsesministeren (Inger Støjberg) Forslag til Lov om ændring af lov om sygedagpenge (Ændring af refusionssatser) § 1 I lov nr. 563 af 9. juni 2006 om sygedagpenge, som bl.a. ændret ved § 1 i lov nr. 480 af 12. juni 2009 og senest ved § 2 i lov nr. 701 af 25. juni 2010, foretages følgende ændringer:
 1. § 62, stk. 3, affattes således:
»Stk. 3. Staten afholder 30 pct. af kommunens udgifter til sygedagpenge fra og med 9. uge og til og med 52. uge regnet fra 1. sygedag i det aktuelle sygefravær og ansættelsesforhold, jf. dog stk. 4 og 5.« 2. I § 62, indsættes efter stk. 3 som nye stykker:
 »Stk. 4. Er den sygemeldte i den periode, der er nævnt i stk. 3, vendt gradvis tilbage i arbejde, afholder staten 50 pct. af kommunens udgifter til sygedagpenge fra det tidspunkt, hvor den sygemeldte påbegynder arbejdet gradvist.
Stk. 5. Deltager den sygemeldte i den periode, der er nævnt i stk. 3, i tilbud efter § 32, stk. 1, nr. 1, i lov om en aktiv beskæftigelsesindsats eller i tilbud efter kapitel 11 og kapitel 12 i lov om en aktiv beskæftigelsesindsats, afholder staten 50 pct. af kommunens udgifter fra det tidspunkt, hvor den sygemeldte påbegynder tilbud.« Stk. 4-7 bliver herefter stk. 6-9.
 3. I § 62, stk. 6, der bliver stk. 8, ændres »65 pct.« til: »50 pct.«.
 4. I § 62, stk. 7, der bliver stk. 9, ændres »65 pct. refusion efter stk. 3« til: »50 pct. refusion efter stk. 4-5«.
§ 2 Stk. 1. Loven træder i kraft den 1. januar 2011.
 Stk. 2. Loven har virkning for udgifter til ydelser, der vedrører perioder efter lovens ikrafttræden.
Bemærkninger til lovforslaget 1. Indledning Regeringen (Venstre og Konservative), Dansk Folkeparti, Det Radikale Venstre og Liberal Alliance har den 5. november 2010 indgået aftale om nye rammer for sygefraværsindsatsen, hvori der bl.a. indføres en ny og effektiv refusionsmodel.
 Aftalen indgår i den samlede aftale om Finansloven for 2011.
Det fremgår bl.a. af aftalen, at partierne bag sygefraværsaftalen er enige om, at der fortsat skal ydes en aktiv indsats over for sygemeldte.
Indsatsen skal være individuelt tilpasset og have fokus på, at den sygemeldte vender tilbage i job eller kommer ud på en virksomhed og løser opgaver i et kollegialt fællesskab.
 Aftalepartierne er enige om en justeret sygefraværsindsats, der består af følgende tre elementer:
1) En ny og effektiv refusionsmodel 2) Et fælles rådighedsloft 3) Grupper af syge fritages fra aktive tilbud og samtaler (11 initiativer).
 Der er endvidere enighed om, at forligskredsen samles igen i forbindelse med den endelige evaluering af sygefraværsaftalen medio 2012.
I lovforslaget udmøntes aftalens element om en ny og effektiv refusionsmodel, hvor det er aftalt, at refusionssystemet skal målrettes, så kommunerne fremover får en større tilskyndelse til at give sygemeldte borgere en individuelt tilrettelagt indsats rettet mod job.
Der skal ryddes op i standardkurser og beskæftigelsesprojekter.
Kommunerne skal kun give aktive tilbud, hvis det kan hjælpe den sygemeldte til at blive på arbejdsmarkedet.
Aftalens element om grupper af syge, der fritages for aktive tilbud og samtaler, udmøntes dels administrativt dels ved lovgivning.
Udmøntningen af de initiativer, der skal ske ved lov, vil blive fremsat i et særskilt lovforslag.
Det fremsættes i januar 2011 med henblik på ikrafttræden 1. maj 2011. De initiativer, der udmøntes administrativt, udarbejdes hurtigst muligt og iværksættes senest 1. maj 2011. I aftalen indgår der følgende initiativer:
1) Aktive tilbud kan kun gives, hvis det tjener tilbagevenden til arbejdet 2) De »mindst syge« sygemeldte skal ikke have aktive tilbud 3) Fritagelse/standby for de mest syge 4) Ikke krav om samtale ved fremmøde, hvis snarlig tilbagevenden til job 5) Ikke krav om samtale ved fremmøde, hvis der ventes på operation 6) Præcisering af at gradvis tilbagevenden altid går forud for aktive tilbud 7) Fleksibel kontakt til arbejdsgivere i tilknytning til første opfølgning 8) Inspirationsmateriale til god kommunikation til sygemeldte 9) Information til jobcentrene om standby-ordningen 10) Oplysningsskema skal give information om alvorlig sygdom 11) Et forbedret samarbejde med lægerne vil styrke jobcentrenes opfølgning.
 Lovforslaget skal ses i sammenhæng med det samtidigt fremsatte forslag til lov om ændring af lov om en aktiv beskæftigelsesindsats, lov om arbejdsløshedsforsikring m.v., lov om aktiv socialpolitik og lov om kommunal udligning og generelle tilskud til kommuner (Virksomhedsrettet aktivering, ændring af refusionssystemet, mv.), hvor aftalens element om ét fælles rådighedsloft udmøntes.
Med indførelse af ét fælles rådighedsloft på 13.700 kr. pr. helårsperson for sygedagpengemodtagere, kontanthjælpsmodtagere m.fl. forenkles kommunernes styring.
Som en konsekvens af etableringen af et fælles rådighedsloft omfattes kommunernes driftsudgifter til aktive tilbud til bl.a. sygedagpengemodtagere af budgetgarantien.
Baggrunden for aftalen om ét fælles rådighedsloft er, at refusionen af kommunernes driftsudgifter til aktive tilbud til sygedagpengemodtagere har været i markant vækst og er ikke underlagt et rådighedsloft i dag.
Driftsudgifter til aktive tilbud til sygedagpengemodtagere vil i 2010 med den gældende retstilstand væsentligt overstige det forudsatte niveau i aftalen om nedbringelse af sygefravær fra november 2008.
De økonomiske konsekvenser ved indførelse af ét fælles rådighedsloft for aktive tilbud til sygedagpengemodtagere indgår i lovforslaget om Virksomhedsrettet aktivering, ændring af refusionssystemet, mv., jf. ovenfor.
Der er i dette lovforslag taget udgangspunkt i udgifter til aktive tilbud til sygedagpengemodtagere svarende til det niveau, der er aftalt i sygefraværsaftalen fra 2008 jf. også FFL11. De økonomiske konsekvenser i nærværende lovforslag vedrører derfor alene omlægning af refusion for ydelser.
 Lovforslaget skal endvidere ses i sammenhæng med det samtidig fremsatte forslag til lov om ændring af lov om en aktiv beskæftigelsesindsats (Prisloft på 6 ugers selvvalgt uddannelse).
 Beskæftigelsesministeren har den 6. oktober 2010 fremsat forslag til lov om ændring af lov om sygedagpenge (Ændring af beskæftigelseskravet, afskaffelse af ret til sygedagpenge på søgnehelligdage, m.v.)  L 8. Lovforslaget har ingen betydning for nærværende lovforslag.
 Samtidig med nærværende lovforslag har regeringen fremsat forslag til lov om ændring af sygedagpengeloven (Udvidelse af arbejdsgiverperioden). Dette lovforslag har ingen betydning for nærværende lovforslag.
2. Lovforslagets indhold En ny og effektiv refusionsmodel I dag hjemtager kommunerne lav refusion af udgifterne til sygedagpenge i perioder med passiv forsørgelse og høj refusion i perioder med aktive tilbud - uanset typen af aktive tilbud.
Refusionssatserne på sygedagpengeområdet er i 9. - 52. sygeuge 35 pct. i passive perioder og 65 pct. i aktive perioder.
Staten refunderer 50 pct. af driftsudgifterne til aktive tilbud til sygedagpengemodtagere uden loft over udgifterne.
 De nuværende refusionsprocenter giver en for stærk tilskyndelse til at give aktive tilbud uden hensynstagen til, hvorfor, hvor meget og hvordan der gives tilbud.
 Aftalepartierne er på den baggrund enige om, at kommunerne fremover kan hjemtage 50 pct. refusion af forsørgelsesudgifterne i perioder med gradvis tilbagevenden (delvis raskmelding), virksomhedsrettede aktive tilbud i form af virksomhedspraktik, ansættelse med løntilskud eller tilbud om ordinær uddannelse, og 30 pct. i perioder med tilbud om øvrig vejledning og opkvalificering eller passiv forsørgelse.
2.1. Gældende ret Efter gældende regler afholder staten 35 pct. af kommunens udgifter til sygedagpenge fra og med 9. uge til og med 52. uge regnet fra 1. sygedag i det aktuelle sygefravær og ansættelsesforhold.
Er den sygemeldte i perioden vendt gradvist tilbage i arbejde eller i aktivt tilbud efter kap. 10-12 i lov om en aktiv beskæftigelsesindsats, afholder staten 65 pct. af kommunens udgifter til sygedagpenge fra det tidspunkt, hvor den sygemeldte påbegynder arbejde eller er i tilbud.
Hvis kommunen skal have den høje refusionsprocent er det dog et krav, at den sygemeldte er vendt gradvist tilbage i arbejde eller er i aktive tilbud i minimum 10 timer om ugen.
Timetallet kan dog være mindre end 10 timer om ugen, hvis kommunen i den enkelte sag redegør for, at det efter en konkret vurdering af den sygemeldtes situation og helbredstilstand kun er muligt at deltage i et lavere timetal.
Dette er fastsat i bekendtgørelse nr. 1408 af 16. dec. 2009 om kommunernes ret til refusion af udgifterne til kontant- og starthjælp, sygedagpenge samt ledigheds- og særlig ydelse til personer, der deltager i tilbud efter kapitel 10-12 i lov om en aktiv beskæftigelsesindsats eller gradvist vender tilbage i arbejde.
Bekendtgørelsen er udstedt i medfør af bemyndigelsesbestemmelsen i lovens § 62, stk. 7, hvorefter beskæftigelsesministeren kan fastsætte nærmere regler for, hvornår kommunerne opfylder betingelserne for at få den høje refusion.
2.2. Den foreslåede ordning For at øge kommunernes tilskyndelse til at fremme gradvis tilbagevenden til arbejde (delvis raskmelding), samt til at give virksomhedsrettede tilbud i form af virksomhedspraktik, ansættelse med løntilskud eller ordinær uddannelse foreslås det, at refusionssatserne for sygedagpenge ændres.
 Det foreslås således, at staten fremover afholder 30 pct. af kommunens udgifter til sygedagpenge i passive perioder, dvs. når den sygemeldte ikke er vendt gradvist tilbage i arbejde eller er i aktive tilbud.
Det foreslås endvidere, at staten fremover afholder 50 pct. af kommunernes udgifter til sygedagpenge i aktive perioder, dvs. når den sygemeldte er vendt gradvist tilbage i arbejde eller er i virksomhedsrettede tilbud eller tilbud om ordinær uddannelse.
Det foreslås, således at staten afholder 30 pct. af kommunens udgifter til sygedagpenge i perioder, hvor det efter kap. 10 i lov om en aktiv beskæftigelsesindsats gives tilbud om anden vejledning og opkvalificering end ordinær uddannelse.
 Ved ordinære uddannelser forstås uddannelser, der er afgrænset efter den foreslåede ændring af § 32, stk. 1, nr. 1, i lov om en aktiv beskæftigelsesindsats, jf. det samtidigt fremsatte forslag til lov om ændring af lov om en aktiv beskæftigelsesindsats, lov om arbejdsløshedsforsikring m.v., lov om aktiv socialpolitik og lov om kommunal udligning og generelle tilskud til kommuner (Virksomhedsrettet aktivering, ændring af refusionssystemet mv.).
Der er fortsat et krav om 10 timers aktivitet for, at kommunerne kan få 50 procents statsrefusion af udgifterne til sygedagpenge.
Fremover vil det imidlertid som følge af den foreslåede refusionsmodel, der øger incitamentet til jobfokus i den aktive indsats, være et krav, at de 10 timer skal bestå i gradvis tilbagevenden, virksomhedspraktik, ansættelse med løntilskud eller tilbud om vejledning og opkvalificering i form af ordinær uddannelse.
Tilbud om øvrig vejledning og opkvalificering berettiger ikke til den høje refusion og indgår derfor ikke i timetallet.
 Timetallet kan dog fortsat være mindre end 10 timer om ugen, hvis kommunen i den enkelte sag redegør for, at det efter en konkret vurdering af den sygemeldtes situation og helbredstilstand kun er muligt for den sygemeldte at deltage i et lavere timetal.
 Reglerne i bekendtgørelse nr. 1408 af 16. december 2009 om kommunernes ret til refusion af udgifterne til kontant- og starthjælp, sygedagpenge samt ledigheds- og særlig ydelse til personer, der deltager i tilbud efter kapitel 10-12 i lov om en aktiv beskæftigelsesindsats eller gradvist vender tilbage i arbejde vil blive justeret i overensstemmelse hermed.
 Der henvises til lovforslagets § 1, nr. 1  4.
3. Økonomiske og administrative konsekvenser for det offentlige De økonomiske og administrative konsekvenser for det offentlige i dette lovforslag skal ses i sammenhæng med forslag til lov om ændring af lov om en aktiv beskæftigelsesindsats, lov om arbejdsløshedsforsikring m.v., lov om aktiv socialpolitik og lov om kommunal udligning og generelle tilskud til kommuner (Virksomhedsrettet aktivering, ændring af refusionssystemet, mv.) samt i sammenhæng med forslag til lov om ændring af lov om en aktiv beskæftigelsesindsats (Prisloft på 6 ugers selvvalgt uddannelse), hvortil der henvises.
 Det indgår i dette lovforslag, at der gives høj refusion af kommunens udgifter til sygedagpenge i perioder med gradvis tilbagevenden samt i perioder med virksomhedsrettede aktive tilbud i form af virksomhedspraktik, ansættelse med løntilskud, eller tilbud om ordinær uddannelse, mens der gives lav refusion i perioder med tilbud om øvrig vejledning og opkvalificering og i passive perioder.
I vurderingen af de økonomiske konsekvenser er det skønnet, at kommunerne vil ændre adfærd, så tilbud om øvrig vejledning og opkvalificering vil blive brugt i mindre grad.
Samtidig skønnes det, at færre vil få aktive tilbud.
Samlet set er lovforslaget udgiftsneutralt, jf. det sammenfattende skema i afsnit 9, hvilket dækker over modsatrettede konsekvenser for stat og kommuner.
Lovforslaget betyder, at når refusionsprocenterne sænkes, så får kommunerne mindre direkte refusion fra staten.
Staten får derfor en mindreudgift til refusion, og kommunerne får en tilsvarende merudgift.
I 2011 indebærer refusionsomlægningen således en merudgift for kommunerne på 754,5 mio. kr. og en tilsvarende mindreudgift for staten på 754,5 mio. kr.
Kommunerne kompenseres samlet i bloktilskuddet for denne merudgift, således at omlægningen er udgiftsneutral for kommunerne under et.
 De økonomiske konsekvenser af dette lovforslag indgår i de samlede økonomiske mindreudgifter til gennemførelse af aftalen En aktiv beskæftigelsesindsats, der virker, som er indgået mellem regeringen, Dansk Folkeparti, Liberal Alliance og Kristendemokraterne.
 Forslaget træder i kraft den 1. januar 2011.
De økonomiske konsekvenser for kommunerne skal forhandles med de kommunale parter.
Nedenfor gennemgås de økonomiske konsekvenser af lovforslaget.
3.1. En ny og effektiv refusionsmodel Kommunerne kan fremover hjemtage 50 pct. refusion af forsørgelsesudgifterne vedrørende modtagere af sygedagpenge i perioder med gradvis tilbagevenden eller virksomhedsrettet tilbud i form af virksomhedspraktik, ansættelse med løntilskud eller tilbud om ordinær uddannelse.
Kommunerne kan endvidere hjemtage 30 pct. refusion i perioder med tilbud om øvrig vejledning og opkvalificering eller passiv forsørgelse.
 Ved beregning af det fælles rådighedsloft, jf. de almindelige bemærkninger afsnit 1, er der for modtagere af sygedagpenge taget udgangspunkt i et samlet offentligt udgiftsniveau på 69,6 mio. kr. svarende til det aftalte niveau i Aftale om nedbringelse af sygefravær fra november 2008.
 Det skønnes, at omlægningen af refusionen og det fælles rådighedsloft vil indebære betydelige omprioriteringer i kommunerne, således at indsatsen målrettes personer, hvor der forventes en god effekt af indsatsen.
Samlet set er lovforslaget udgiftsneutralt, men indebærer modsatrettede konsekvenser for stat og kommuner.
I fordelingen mellem stat og kommuner og mellem sygedagpengeudgifter med henholdsvis 50 og 30 procents refusion, er der taget højde for konsekvenserne af refusionsomlægningen og indførelsen af det fælles rådighedsloft, herunder for kommunernes brug af aktive tilbud.
Udgifterne vedrørende sygedagpenge er ikke omfattet af den kommunale budgetgaranti.
Som følge af indførelse af det fælles rådighedsloft vil driftsudgifter ved aktive tilbud til modtagere af sygedagpenge blive omfattet af budgetgarantien.
 4. Økonomiske og administrative konsekvenser for erhvervslivet m.v.
 Lovforslaget har ingen økonomiske eller administrative konsekvenser for erhvervslivet.
5. Administrative konsekvenser for borgerne Forslaget har ikke administrative konsekvenser for borgerne.
6. Miljømæssige konsekvenser Forslaget har ikke miljømæssige konsekvenser.
7. Forholdet til EU-retten Forslaget indeholder ikke EU-retlige aspekter.
8. Hørte myndigheder og organisationer Forslaget er samtidig med fremsættelsen sendt i høring hos Beskæftigelsesrådet, Foreningen af Socialchefer i Danmark, Ankestyrelsen, Danske Statsforvaltninger, Danske Handicaporganisationer, Det Centrale Handicapråd, Kristelig Fagbevægelse og Kristelig Arbejdsgiverforening.
Bemærkninger til lovforslagets enkelte bestemmelser Til § 1 Til nr. 1 og 2 Efter gældende regler afholder staten 35 pct. af kommunens udgifter til sygedagpenge fra og med 9. uge til og med 52. uge regnet fra 1. sygedag i det aktuelle sygefravær og ansættelsesforhold.
Er den sygemeldte i perioden vendt gradvist tilbage i arbejde eller i aktiv tilbud efter kap. 10-12 i lov om en aktiv beskæftigelsesindsats, afholder staten 65 pct. af kommunens udgifter til sygedagpenge fra det tidspunkt, hvor den sygemeldte påbegynder arbejde eller tilbud.
 Det foreslås i stk. 3, at staten afholder 30 pct. af kommunens udgifter til sygedagpenge fra og med 9. uge og til og med 52. uge regnet fra 1. sygedag i det aktuelle sygefravær og ansættelsesforhold.
 Det foreslås i stk. 4, at hvis den sygemeldte i perioden fra 9. uge til 52. uge regnet fra 1. sygedag er vendt gradvis tilbage i arbejde, så afholder staten 50 pct. af kommunens udgifter til sygedagpenge fra det tidspunkt, hvor den sygemeldte påbegynder arbejdet gradvist.
 Det foreslås i stk. 5, at hvis den sygemeldte i perioden fra 9. uge til 52. uge regnet fra 1. sygedag deltager i tilbud efter § 32, stk. 1, nr. 1, i lov om en aktiv beskæftigelsesindsats (ordinær uddannelse) eller i tilbud efter kapitel 11 (virksomhedspraktik), eller kapitel 12 (ansættelse med løntilskud) i lov om en aktiv beskæftigelsesindsats, afholder staten 50 pct. af kommunens udgifter fra det tidspunkt, hvor den sygemeldte påbegynder tilbud.
Til nr. 3 Ændringen er en konsekvensændring som følge af § 1, nr. 2.
Til nr. 4 Efter gældende regler kan beskæftigelsesministeren fastsætte nærmere regler for, hvornår kommunerne opfylder betingelserne for at få 65 pct. refusion.
Bemyndigelsen er udmøntet i bekendtgørelse nr. 1408 af 16. dec. 2009 om kommunernes ret til refusion af udgifterne til kontant- og starthjælp, sygedagpenge samt ledigheds- og særlig ydelse til personer, der deltager i tilbud efter kapitel 10-12 i lov om en aktiv beskæftigelsesindsats eller gradvist vender tilbage i arbejde.
Det er i denne bekendtgørelse fastsat, at det er et krav for, at kommunerne kan få 65 procents statsrefusion af udgifterne til sygedagpenge, at den sygemeldte er vendt gradvist tilbage i arbejde eller er i aktive tilbud i minimum 10 timer om ugen.
Timetallet kan dog være mindre end 10 timer om ugen, hvis kommunen i den enkelte sag redegør for, at det efter en konkret vurdering af den sygemeldtes situation og helbredstilstand kun er muligt for den sygemeldte at deltage i et lavere timetal.
Det foreslås, at der fortsat er et krav om 10 timers aktivitet for, at kommunerne kan få den høje refusion på 50 procents statsrefusion af udgifterne til sygedagpenge.
Det foreslås endvidere, at det fremover som følge af den foreslåede refusionsmodel vil være et krav, at de 10 timer alene kan bestå i gradvis tilbagevenden, virksomhedsrettede tilbud i form af virksomhedspraktik, ansættelse med løntilskud eller tilbud om vejledning og opkvalificering i form af ordinær uddannelse.
Tilbud om øvrig vejledning og opkvalificering berettiger ikke til den høje refusion og indgår derfor ikke i timetallet.
 Det foreslås herudover, at timetallet dog fortsat kan være mindre end 10 timer om ugen, hvis kommunen i den enkelte sag redegør for, at det efter en konkret vurdering af den sygemeldtes situation og helbredstilstand kun er muligt at deltage i et lavere timetal.
 Bekendtgørelsen vil blive justeret i overensstemmelse med den nye refusionsmodel.
Til § 2 Det foreslås, at loven træder i kraft den 1. januar 2011.
Det foreslås i stk. 2, at loven har virkning for udgifter til ydelser, der vedrører perioder efter lovens ikrafttræden.
Det betyder, at de hidtidige regler om kommunernes medfinansiering af sygedagpenge og refusion for ydelser finder anvendelse på forhold i perioder, der ligger forud for lovens ikrafttræden.
Udgifter til ydelser i 2010, der først afregnes i 2011, refunderes således efter de regler, som var gældende i 2010. Kommunerne kan hjemtage refusion herfor i forbindelse med den endelige restafregning for 2010 samt eventuelt efterfølgende som berigtigelser vedrørende tidligere år.
