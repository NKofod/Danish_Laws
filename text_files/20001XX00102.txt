Skriftlig fremsættelse (10. november  

 2000) Indenrigsministeren (Pia Gjellerup, fg.):
 Herved tillader jeg mig for Folketinget at  

 fremsætte:
 Forslag til lov om ændring af lov om kommunal  

 udligning og generelle tilskud til kommuner og amtskommuner.  

 (Forhøjelse af tilskuddet til særlig vanskeligt stillede  

 kommuner og af tilskuddet til kommuner, der modtager  

 asylansøgere).
(Lovforslag nr.
L 89).
 Lovforslaget er et led i udmøntningen af  

 regeringens aftale af 9. juni 2000 med Kommunernes Landsforening.
Lovforslaget indebærer for det første,  

 at tilskuddet til særlig vanskeligt stillede kommuner forhøjes  

 fra 178,8 mio. kr. til 200 mio. kr. i 2001-niveau.
For 2001 blev der  

 foretaget en midlertidig forhøjelse af puljen med hjemmel i et  

 aktstykke fra Finansudvalget.
Forslaget indebærer, at denne  

 forhøjelse gøres permanent.
Forhøjelsen på 21,2 mio. kr. foreslås  

 med henblik på at tilgodese kommuner, der som følge af den  

 regionaløkonomiske udvikling er vanskeligt stillede.
For 2000 blev der  

 afsat 40 mio. kr. af den samlede pulje til dette formål.  

 Forhøjelsen indebærer, at der fra 2001 vil være afsat i  

 alt 61,2 mio. kr. til dette formål.
 I overensstemmelse med aftalen mellem regeringen og  

 Kommunernes Landsforening finansieres tilskudsforhøjelsen ved, at  

 beløbet overføres fra det kommunale bloktilskud.
 For det andet indebærer lovforslaget, at  

 tilskuddet til kommuner, der modtager asylansøgere, forhøjes  

 fra det nuværende niveau på 1.153 kr. pr. indkvarteret person til  

 2.500 kr.
Regeringen og de kommunale parter er enige om, at  

 etablering af indkvarteringssteder for asylansøgere skal baseres  

 på samarbejde og dialog mellem udlændingemyndighederne og  

 kommunerne.
Forslaget om at forhøje tilskuddet vil medvirke til at  

 understøtte denne proces.
Tilskuddet ydes i kraft af en særlig  

 udligningsordning for kommunerne.
Forøgelsen af tilskuddet har  

 således ingen økonomiske konsekvenser for staten.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til hurtig og velvillig behandling i det høje Ting.
