Bekendtgørelse om udbetaling af særligt tilskud til kommuner som følge af nedsættelse af grundskyldpromillen I medfør af stk. 3 i tekstanmærkning nr. 121 ad. § 10.21.21 på finanslov for finansåret 2012 fastsættes:
 § 1. Bekendtgørelsen omfatter de tilskud, som statskassen for skatteåret 2012 yder til kommuner som følge af nedsættelsen af grundskyldpromillen, jf. stk. 1 i tekstanmærkning nr. 121 ad. § 10.21.21 på finanslov for finansåret 2012.
§ 2. Økonomi- og Indenrigsministeriet foretager opgørelsen af tilskuddene til de enkelte kommuner.
Opgørelsen for skatteåret 2012 sker på grundlag af indberetninger fra de berørte kommuner om størrelsen af den samlede nedsættelse for skatteåret 2012 af grundskylden i de enkelte kommuner, jf. stk. 1 i tekstanmærkning nr. 121 ad. § 10.21.21 på finanslov for finansåret 2012. Økonomi- og Indenrigsministeriet kan kræve nærmere dokumentation fra kommunerne med hensyn til de indberettede beløb.
§ 3. Økonomi- og Indenrigsministeriet udbetaler et foreløbigt kompensationsbeløb i marts og juli måned i 2012 til de berørte kommuner.
Det efterfølgende år foretages der en regulering af de udbetalte tilskud.
Herefter foretages der ikke yderligere efterregulering.
 § 4. De kommuner, der modtager tilskud, skal efter Økonomi- og Indenrigsministeriets anmodning det efterfølgende år indsende en af kommunens revision attesteret erklæring om, at opgørelsen af nedsættelsesbeløbene for skatteåret 2012 er sket i overensstemmelse med lovgivningens regler.
 § 5. Bekendtgørelsen træder i kraft den 27. januar 2012.
