 Beskæftigede, der deltager i uddannelse som led i jobrotation og  

 som modtager løn under uddannelsen, men som ikke har mulighed for  

 orlov til uddannelse, vil uanset indholdet af § 88a, stk. 2, fortsat kunne  

 bevilges støtte efter § 88a, stk. 1.
Det fremgår af aktivbekendtgørelsens § 88 a, stk. 1, at der kan ydes  

 tilskud til beskæftigede, der deltager i uddannelse som led i  

 jobrotationsordninger inden for erhvervsområder, hvor der er eller kan  

 forventes mangel på arbejdskraft.
Endvidere kan der ydes støtte til  

 beskæftigede, der deltager i uddannelse som led i jobrotationsordninger, der  

 er iværksat for at imødegå strukturelle problemer på det regionale  

 arbejdsmarked.
Det er pr. 1. januar 1997 blevet fastsat i § 88 a, stk. 2, at der ikke kan  

 ydes tilskud i tilfælde, hvor arbejdsgiveren udbetaler løn til den  

 beskæftigede under uddannelsen.
Denne bestemmelse er indsat på baggrund af  

 den generelle forsøgsordning om voksenlærlinge.
I mange jobrotationsprojekter bevilges der orlov til uddannelse til de  

 beskæftigede, og arbejdsgiveren modtager orlovsydelsen, hvis de beskæftigede  

 får løn, der overstiger orlovsydelsen.
Enkelte af de beskæftigede opfylder  

 ofte ikke beskæftigelseskravet i lov om orlov om mindst 3 års beskæftigelse  

 inden for de seneste 5 år.
 Bestemmelsen i stk. 2 sigter ikke på disse beskæftigede, der som  

 led i et jobrotationsprojekt, etableret efter reglerne i lov om orlov, følger  

 en uddannelse og som modtager løn under uddannelsen, men  som  

 på grund af manglende opfyldelse af de formelle betingelse for bevilling af  

 orlov til uddannelse ikke har mulighed for uddannelsesorlov.
 Sådanne personer kan uanset bestemmelsen i § 88 a, stk. 2 få bevilget  

 støtte efter bestemmelsen i § 88 a, stk. 1.
 Der vil herefter, ligesom i reglerne efter lov om orlov, kunne ske  

 refusion til arbejdsgiveren for den del af lønnen, der svarer til den  

 udbetalte støtte efter § 88 a, stk. 1. En forudsætning herfor er, at lønnen  

 overstiger støtten efter § 88 a, stk. 1.
 Det skal dog i den forbindelse understreges, at fortolkningen i ovennævnte  

 situation ikke bevirker, at det regionale arbejdsmarkedsråd kan  

 udbetale supplerende beløb efter bestemmelsen i § 88 b, stk. 1 til de  

 beskæftigede, der ikke opfylder betingelserne for at få orlovsydelse.
 Det supplerende beløb efter § 88 b, stk. 1 kan således kun  

 udbetales, når den beskæftigede ikke modtager løn under uddannelsen,  

 uanset at pågældende ikke er berettiget til uddannelsesorlovsydelse efter lov  

 om orlov.
