Fremsat den 10. marts 2020 af af Birgitte Bergman (KF), Mette Abildgaard (KF), Brigitte Klintskov Jerkel (KF), Mona Juul (KF), Marcus Knuth (KF), Mai Mercado (KF) og Søren Pape (KF) Forslag til folketingsbeslutning om tilskud til barselsdagpenge til selvstændige Folketinget pålægger regeringen at fremsætte et lovforslag inden udgangen af 2020, der giver selvstændige et offentligt finansieret tilskud til barselsdagpenge.
Selvstændige skal have ret til det samme beløb, som lønmodtageres arbejdsgivere får i barselsrefusion.
Bemærkninger til forslaget Det Konservative Folkeparti foreslår at give et offentligt finansieret tilskud, der hæver selvstændiges barselsdagpenge fra ca. 19.000 kr. om måneden op til maksimalt 31.000 kr. om måneden, afhængigt af den selvstændiges indkomst.
Det gælder både for mænd og kvinder.
Vilkårene svarer til dem, der gælder for arbejdsgiveres barselsrefusion via barsel.dk.
Unge kvinder i den fødedygtige alder afholder sig fra at starte egen virksomhed på grund af dårlige barselsvilkår.
Blot 8 pct. af nye virksomheder blev startet af kvinder under 35 år, mens 27 pct. blev startet af mænd i samme aldersgruppe.
Ved at skabe bedre økonomiske vilkår for barsel kan man få flere unge kvinder til at starte egen virksomhed.
Den foreslåede ordning vil omfatte selvstændige, som har en indtjening i deres virksomhed, der berettiger til den højeste dagpengesats ved ledighed.
Herved ekskluderes selvstændige, der ikke driver egen virksomhed som deres primære beskæftigelse.
Det skønnes at omfatte godt 40.000 personer, jf.
Beskæftigelsesudvalget, L 88  svar på spm. 1, folketingsåret 2015-16.
Det Konservative Folkeparti vurderer, at de administrative omkostninger i denne model vil være væsentlig lavere end i en barselsfondskonstruktion.
En barselsfond til selvstændige har tidligere vist sig at være administrativt dyr at drive, fordi antallet af selvstændige udgør en relativt lille gruppe og der dermed ikke opnås stordriftsfordele.
 Det problem opstår i langt mindre grad, hvis man giver selvstændige et offentligt finansieret barselstilskud, fordi tilskuddet gives oven på en allerede eksisterende ydelse, der i forvejen udbetales (barselsdagpenge). Der bør derfor ikke være nye store driftsomkostninger forbundet med et offentligt finansieret barselstilskud, og derfor er den offentligt finansierede tilskudsmodel at foretrække fremfor en barselsfondskonstruktion.
Finansiering Det foreslås, at det offentlige afholder udgifterne til det nye tilskud, så det ikke bliver dyrere at være selvstændig i Danmark.
Forslaget skønnes at koste det offentlige ca. 15 mio. kr. årligt efter skat og tilbageløb eksklusive administrationsomkostninger, jf.
Beskæftigelsesudvalget, alm. del  svar på spm. 128, folketingsåret 2019-20. Det foreslås, at forslaget finansieres af det økonomiske råderum.
Skriftlig fremsættelse Birgitte Bergman (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om tilskud til barselsdagpenge til selvstændige.
(Beslutningsforslag nr.
B 152) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
