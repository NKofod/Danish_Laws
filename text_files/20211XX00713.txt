Skriftlig fremsættelse (20. april 2022) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om arbejdsskadesikring (Statslig finansiering af udgifter ved arbejdsskader som følge af arbejdsrelaterede vaccinationer mod covid-19 foretaget i perioden fra den 27. december 2020 til den 31. december 2022) (Lovforslag nr.
L 168) Vaccination mod Covid-19 har været en følge af den helt ekstraordinære situation som Danmark har stået i med en verdensomspændende pandemi.
Vaccinationsprogrammet har været et af de vigtigste våben i kampen mod covid-19 sammen med de generelle, smitteforebyggende råd.
Det har været en del af den samlede danske vaccinationsplan, at visse personalegrupper blev anbefalet vaccination tidligere, end deres alder tilsagde, grundet deres ansættelsesforhold og/eller arbejdsopgaver.
Det skete på grund af sundhedsmyndighedernes vurdering af behovet for, at disse personalegrupper blev vaccineret hurtigt for at opretholde bemandingen af kritiske funktioner og for at begrænse smitten i sektorer med mange særligt udsatte borgere.
Skader opstået som følge af arbejdsrelaterede vaccinationer mod covid-19 kan, når betingelserne herfor er opfyldt, anerkendes som arbejdsulykker efter arbejdsskadesikringsloven.
Det følger af en langvarig praksis på området.
Arbejdsskadeerstatning m.v. finansieres i så fald af arbejdsgiveren via arbejdsgiverens lovpligtige arbejdsskadeforsikring hos et forsikringsselskab eller af den selvforsikrede arbejdsgiver.
Regeringen (Socialdemokratiet), Socialistisk Folkeparti, Radikale Venstre, Enhedslisten, Alternativet og Kristendemokraterne har som led i finanslovsaftalen for 2022 aftalt, at udgifterne ved arbejdsulykker som følge af arbejdsrelateret covid-19-vaccination ikke skal finansieres af arbejdsgiverne.
På grund af den helt ekstraordinære samfundsmæssige situation og som led i den samlede samfundsmæssige vaccinationsplan skal udgifterne finansieres af staten.
Aftalen forudsætter, at der sker nogle ændringer i lov om arbejdsskadesikring.
 På den baggrund foreslås det, at lov om arbejdsskadesikring ændres, så staten kan finansiere udgifter ved arbejdsskader som følge af arbejdsrelaterede vaccinationer mod covid-19 foretaget i perioden fra den 27. december 2020 til den 31. december 2022.
 Lovforslaget fremsættes efter d. 1. april, da det følger af finansloven for 2022. Da udgifterne til arbejdsrelaterede covid-19 vaccinationsskader først kan overtages af staten, når lovforslaget er vedtaget ønskes forslaget gennemført i dette folketingsår.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
