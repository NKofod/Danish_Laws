 Der var rejst spørgsmål om den afgiftsmæssige stilling for en  

 salgsordning, hvorefter en virksomhed formidler salg af brugte ægte tæpper  

 mellem privatpersoner.
 Spørgsmålet var, om der alene skal svares afgift af den provision,  

 virksomheden modtager af den private sælger som betaling for formidlingen af  

 salget af det brugte ægte tæppe (anvisningssalg), eller om salget skal  

 medregnes til virksomhedens afgiftspligtige omsætning på grundlag af den  

 fulde salgspris efter de almindelige regler for opgørelse af den  

 afgiftspligtige omsætning, f eks som kommissions- eller konsignationssalg.
 Tæppet placeres efter en vurdering i en særlig afdeling af virksomhedens  

 udstillingslokale, som benævnes "anvisningssalg fra privat til  

 privat".
 Der oprettes en skriftlig aftale mellem den private sælger og  

 virksomheden, hvoraf bl a fremgår, risikoen for tæppets hændelige undergang  

 forbliver hos den private sælger, den private sælger er berettiget til at  

 tage tæppet tilbage fra udstillingen, ændre prisen etc, virksomheden er  

 berettiget til at tilbagelevere tæppet til den private sælger.
Købsaftalen bliver herefter indgået direkte mellem den private sælger og  

 køber.
Til brug herfor udarbejdes en aftaleformular, hvori det tilkendegives,  

 at der er tale om et anvisningssalg, og at virksomheden som følge heraf ikke  

 på nogen måde hæfter for det solgte tæppe.
 Når købesummen er berigtiget (kontanthandel) over for den private sælger,  

 får selskabet sædvanligvis 30 pct af prisen til dækning af virksomhedens  

 bistand ved salget, herunder vurdering af tæppets kvalitet med henblik på  

 prisfastsættelsen.
 Under de nævnte forudsætninger er det meddelt virksomheden, at dens  

 medvirken ved salg af brugte ægte tæpper kan behandles som anvisningssalg.
 Den skal tillige iagttage de retningslinier, som er fastsat i Toldvæsenets  

 Meddelelse af juli 1981 om anvisningssalg af brugte campingvogne og  

 lystfartøjer; de deri omtalte anvisningsaftaler og salgsdokumenter kan  

 anvendes på tilsvarende måde af tæppevirksomheden.
 Nærmere oplysninger kan fås på det lokale distriktstoldkammer.
