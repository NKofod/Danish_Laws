Bekendtgørelse om erhvervsuddannelsen til frontline pc-supporter I medfør af § 4, stk. 2, i lov om erhvervsuddannelser, jf. lovbekendtgørelse nr. 157 af 17. februar 2015, og til dels efter bestemmelse fra Metalindustriens Uddannelsesudvalg, jf. lovens § 38, stk. 2, fastsættes:
Formål og opdeling § 1. Erhvervsuddannelsen til frontline pc-supporter har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Ydelse af service og support over for kunder og brugere samt instruktion og vejledning i anvendelsen af produkter og systemer.
 2) Konstruktion, installation, konfiguration, vedligeholdelse og opgradering af computere og netværk på system- og modulniveau.
 Stk. 2. Uddannelsen afsluttes med specialet frontline pc-supporter, niveau 3 i den danske kvalifikationsramme for livslang læring.
Varighed § 2. Uddannelsen varer 2 år og 6 måneder, inklusive grundforløbet.
 Stk. 2. For elever, der skal gennemføre uddannelsen som erhvervsuddannelse for unge, varer uddannelsens speciale 1 år og 6 måneder, hvoraf skoleundervisningen udgør 20 uger fordelt på mindst to skoleperioder.
 Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens speciale 1 år og 4 måneder, hvoraf skoleundervisningen udgør 18 uger.
 Stk. 4. Den i stk. 3 nævnte skoleundervisning opdeles i to skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Kvalitetskrav og metoder til at tilgodese egen og andres sikkerhed.
 2) It-løsninger til at søge og indhente oplysninger og tekniske dokumentationsmaterialer samt til at udarbejde dokumentation.
 3) Sikkerhedsregler i forhold til at arbejde med elførende udstyr samt de miljømæssige krav, der gælder for bortskaffelse af it-udstyr.
 4) Faktorer, der er afgørende i forhold til at gennemføre god kundeservice, omhandlende både servicebegrebet og kundepsykologi.
 5) ESD-problematikker (Electro Static Discharge), herunder metoder til at beskytte mod ESD.
 6) En computers grundlæggende virkemåde og bestanddele samt metoder til at gennemføre struktureret fejlfinding og -retning på en computer, herunder hvordan typiske måleinstrumenter anvendes og betjenes i forbindelse med reparation af computere.
 7) Diagnosticeringsværktøj til test og reparation af computere.
 8) Klient-operativsystem, installation, konfiguration, opgradering, administration af lokale brugergrupper og rettigheder.
 9) Principper, der knytter sig til opkobling af et klient-operativsystem i et Workgroup- og et Domain-netværk samt fjern- og VPN (Virtual Private Network) adgang.
 10) Grundlæggende begreber, funktioner, protokoller, komponenter og enheder, der indgår i et LAN-(Local Area Network).
 11) Struktureret fejlfinding og -retning på et LAN-netværk.
 12) Sikkerhedsforanstaltninger i et netværksmiljø, dækkende share, fil- og loginsikkerhed på en lokal computer og account sikkerhed på et netværk samt antivirusprogrammel på computere.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelsen af relevante forskrifter:
 1) Udførelse af arbejdsopgaver sikkerheds- og miljømæssigt forsvarligt i henhold til gældende regler.
 2) Udførelse af god kundeservice, såvel internt som eksternt.
 3) Tilrettelæggelse og udarbejdelse af en plan for eget arbejde og vurdering af kvaliteten af arbejdet.
 4) Opbygning, konfiguration og afprøvning af en computer under hensyn til ESD-korrekt håndtering samt opgradering omfattende installation, udskiftning og konfiguration af interne enheder.
 5) Fejlfinding på computere til modulniveau under hensyn til ESD-korrekt håndtering og ud fra en vurdering af fejlårsag udføre fejlretning.
 6) Valg og anvendelse af relevante måleinstrumenter og diagnosticeringsprogrammer i forbindelse med reparation af computere.
 7) Installation, konfiguration og opgradering af et klient-operativsystem på en computer samt udvælgelse og installation af tilhørende drivere.
 8) Udførelse af individuel tilpasning af et klient-operativsystem og administration af lokale brugergrupper og rettigheder.
 9) Konfiguration af et operativsystem i forhold til anvendelse i et Workgroup eller Domain netværk samt i forhold til fjern- og VPN (Virtual Private Network) adgang.
 10) Installation af kabler, stik, Switche, Routere, m.v. i et LAN- (Local Area Network) og fejlsøgning og fejlretning på LAN-netværket i form af lokalisering og udskiftning af defekte stik, herunder udvælgelse og anvendelse af relevante værktøjer som multimeter og kabeltester.
 11) Anvendelse af relevante softwarebaserede værktøjer til fejlsøgning og fejlretning på et LAN-netværk.
 12) Implementering af sikkerhed i et typisk netværksmiljø dækkende share-, fil- og loginsikkerhed på en lokal computer og account-sikkerhed på et netværk samt installation af antivirus programmel på en computer.
 Stk. 4. Eleven skal have kompetence til på grundlæggende niveau at kunne:
1) selvstændigt og under hensyntagen til ESD-korrekt (Electro Static Discharge) håndtering udføre opbygning af computere på modulniveau, herunder udføre fejlfinding og fejlretning, 2) selvstændigt udføre installation, konfiguration og opgradering af et klient-operativsystem, herunder udføre individuel tilpasning, 3) selvstændigt demonstrere forståelse af sammenhænge mellem lokale brugergrupper og rettigheder samt udføre konfiguration af systemet i forhold til anvendelse i et Workgroup eller Domain netværk, og i forhold til fjern- og VPN (Virtual Private Network) adgang, 4) selvstændigt og ud fra en given opgave udføre installation af kabler, stik, Switche, Routere, m.v. i et LAN- (Local Area Network) og WLAN-netværk (Wireless Local Area Network), herunder udføre fejlfinding og vedligeholdelse af LAN under vejledning, 5) under vejledning udføre implementering af sikkerhed på en lokal computer og account-sikkerhed på et netværk, herunder udføre installation af antivirus programmel på computere, 6) søge og anvende relevante informationer og procedurebeskrivelser og 7) tage initiativ til samarbejde med andre om løsning af opgaver.
 Stk. 5. Eleven skal have gennemført følgende grundfag på følgende niveau og med følgende karakter:
 1) Dansk på E-niveau, bestået.
 2) Engelsk på E-niveau, bestået.
 Stk. 6. Eleven skal have opnået følgende certifikater eller lignende:
 1) Kompetencer svarende til førstehjælp, mellem niveau, efter Dansk Førstehjælpsråds uddannelsesplaner pr. 1. september 2014.
 2) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
Kompetencer i hovedforløbet § 4. Hovedforløbet har følgende kompetencemål:
 1) Eleven kan dimensionere, installere og konfigurere computere samt opgradere og optimere systemer.
 2) Eleven kan installere og konfigurere netværksenheder og fejlfinde på netværket i forbindelse med opbygning og vedligeholdelse af lokalnet.
 3) Eleven kan gennemføre telefon- og personligt salg af relevante brancheprodukter, herunder rådgive og vejlede kunden om valg af produkt.
 4) Eleven kan beregne standardtilbud, udarbejde salgs- og tilbudsbreve samt redegøre for garanti- og serviceordninger, herunder varedeklarationer og reklamationer.
 5) Eleven kan rådgive, vejlede, instruere samt give kunden support i anvendelsen af relevante brancheprodukter.
 6) Eleven kan vedligeholde, fejlfinde og fejlrette til system- og modulniveau på lokalnet og computerudstyr.
 7) Eleven kan organisere og udføre opgaver selvstændigt og i samarbejde med andre.
 8) Eleven kan udvise kendskab til etablering og drift af egen virksomhed.
 9) Eleven kan koble relevant teori til tilrettelæggelse, udførelse og evaluering af konkrete arbejdsopgaver fra praktikken.
 Stk. 2. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning og merit § 5. Kriterier for skolens vurdering af, om der er grundlag for godskrivning på baggrund af elevens erhvervserfaring og tidligere uddannelse og bestemmelserne om merit, er fastsat i bilag 1.
 Stk. 2. Elevens uddannelsesforløb afkortes yderligere, i det omfang elevens individuelle kompetencer giver grundlag herfor.
Afsluttende prøve § 6. Skolen afholder en afsluttende prøve som afslutning på sidste skoleperiode.
Stk. 2. Den afsluttende prøve består af en praktisk prøve og en caseopgave med en mundtlig eksamination.
Hver af delprøverne skal være bestået og den samlede karakter fremkommer som et gennemsnit af de to karaktere.
Den praktiske prøve består af systematisk fejlfinding til modulniveau på branchetypisk udstyr med hovedvægten lagt på systemforståelse og systematik i fejlsøgningsproceduren.
Opgaven tildeles ved lodtrækning og udføres inden for en varighed af 20 minutter.
Censoren er til stede under prøven.
Caseopgaven består af en branchetypisk opgave med en mundtlig eksamination.
I den branchetypiske opgave skal eleverne, ud fra kundeønsker, udarbejde et skriftligt materiale indeholdende analyse- og designdokumentation.
Opgaven udføres i samarbejde mellem højst fire elever.
Den enkelte elevs bidrag til opgaven skal kunne identificeres.
Opgaven tildeles ved lodtrækning og varer 37 klokketimer.
Den mundtlige prøve, der er individuel, tager udgangspunkt i det skriftlige arbejde i den praktiske prøve og caseopgaven og varer 20 minutter inklusive votering.
 Stk. 3. Opgaverne til prøven stilles af skolen, som orienterer det faglige udvalg om de stillede opgaver.
 Stk. 4. For at der kan udstedes skolebevis, skal eleven have opnået et gennemsnit på mindst 02 af grundfagene og have bestået hvert enkelt af de uddannelsesspecifikke fag.
 Stk. 5. Ved uddannelsens afslutning udsteder det faglige udvalg et uddannelsesbevis til eleven.
 Stk. 6. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2015.
 Stk. 2. Elever, der påbegynder eller er påbegyndt den tilsvarende hidtidige erhvervsuddannelse før den 1. august 2015, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse.
 Stk. 3. Elever, der på tidspunktet for påbegyndelsen af den tilsvarende hidtidige erhvervsuddannelse var fyldt 25 år, skal ved overgang til uddannelsen efter stk. 2 gennemføre uddannelsen som erhvervsuddannelse for voksne (euv).
