 Meddelt et kreditoplysningsbureau forbud mod at videregive oplysninger  

 om såvel indledte som endeligt godkendte gældssaneringer, idet tilsynet  

 fandt, at den af bureauet anvendte fremgangsmåde med videregivelse af  

 oplysninger om gældssaneringer medførte en væsentlig risiko for, at der fra  

 bureauet blev videregivet oplysninger, som ikke lovligt må videregives, jf.
 lovens § 12, stk. 3, 2. pkt.
 I Registertilsynets årsberetning 1989, side 89-92, er nærmere omtalt en  

 inspektion, som tilsynet afholdt hos et kreditoplysningsbureau i 1989. I 1990  

 afholdt Registertilsynet atter inspektion hos bureauet og meddelte i den  

 anledning på ny bureauet nogle pålæg i medfør af lov om private registre §  

 23. Registertilsynet anmodede i den forbindelse kreditoplysningsbureauet om  

 at fremsende et eksemplar af den seneste udsendte debitorliste.
 Registertilsynet modtog herefter et eksemplar af en debitorliste af 1.  

 februar 1991. Ved en gennemgang af de på debitorlisten registrerede personer,  

 registreret med koden GS (gældssanering), måtte Registertilsynet konstatere,  

 at nogle af disse oplysninger var blevet videregivet på debitorlisten af 1.  

 februar 1991, uagtet at der var afsagt kendelse om endelig gældssanering for  

 de pågældende.
Registertilsynet bemærkede i den anledning, at det bl.a. fremgår af lov om  

 private registre § 12, stk. 3, at summariske oplysninger om skyldforhold kun  

 må videregives, hvis oplysningerne hidrører fra Statstidende.
Det fremgår  

 endvidere af samme bestemmelse 2. pkt., at oplysninger om endeligt godkendt  

 gældssanering ikke må videregives.
 I forarbejderne til den pr. 1. april 1988 gennemførte ændring af lov om  

 private registre er det angivet, at oplysninger om endelige retsafgørelser,  

 hvorved en skyldners forslag om gældssanering er taget helt eller delvist til  

 følge, ikke må videregives som summariske kreditoplysninger, idet en endelig  

 gældssanering ikke i sig selv bør kunne føre til, at den skyldner, hvis  

 økonomiske forhold nu er saneret, optages på kreditoplysningsbureauernes  

 »sortlister«.
 Ved cirkulæreskrivelse af 17. marts 1989 til samtlige  

 kreditoplysningsbureauer i Danmark har Registertilsynet tilkendegivet, at  

 bureauerne kan videregive oplysninger om en indledt gældssanering, som er  

 offentliggjort i Statstidende, men således at oplysningen skal slettes, når  

 gældssaneringen efter offentliggørelse i Statstidende er endeligt godkendt,  

 jf. lov om private registre § 12, stk. 3, 2. pkt.
 Registertilsynet fandt på det foreliggende grundlag at måtte lægge til  

 grund, at kreditoplysningsbureauet foretog videregivelse af oplysninger om  

 endeligt godkendte gældssaneringer, markeret på listen med betegnelsen GS,  

 uagtet at sådan videregivelse ikke lovligt kunne finde sted, jf. lov om  

 private registre § 12, stk. 3, 2. pkt.
 Registertilsynet meddelte på denne baggrund i medfør af lov om private  

 registre § 23, stk. 1, bureauet pålæg om snarest og uden unødigt ophold at  

 ophøre med at videregive de på debitorlisten angivne oplysninger markeret med  

 betegnelsen GS.
 Registertilsynet bemærkede endvidere i den forbindelse, at såfremt det  

 kunne dokumenteres ved kopi af Statstidende, at der i visse tilfælde var tale  

 om oplysninger om indledte gældssaneringer, der ikke efterfølgende var  

 endeligt godkendte, ville disse oplysninger fortsat kunne videregives på de  

 af kreditoplysningsbureauet udsendte debitorlister.
 Registertilsynet anmodede om underretning, når kreditoplysningsbureauet  

 havde efterkommet det givne pålæg, bilagt et eksemplar af den herefter  

 udsendte debitorliste.
 Kreditoplysningsbureauet meddelte herefter Registertilsynet, at bureauet  

 erkendte fejlen, som var menneskelig, samt at man havde slettet de pågældende  

 personer og internt indskærpet øget agtpågivenhed.
 Ved en gennemgang af den medsendte debitorliste af 4. juni 1991, måtte  

 Registertilsynet på ny konstatere for så vidt angår enkelte af de på  

 debitorlisten registrerede personer, registrerede med koden GS  

 (gældssanering), at disse oplysninger var blevet videregivet på debitorlisten  

 af 4. juni 1991, uagtet at der var afsagt kendelse om endelig gældssanering  

 for de pågældende.
 Registertilsynet fandt herefter at måtte lægge til grund, at  

 kreditoplysningsbureauet fortsat foretog videregivelse af oplysninger om  

 endeligt godkendte gældssaneringer, markeret på listen med betegnelsen GS,  

 uagtet at en sådan videregivelse ikke lovligt kunne finde sted, jf. lov om  

 private registre § 12, stk. 3, 2. pkt.
På denne baggrund fandt Registertilsynet endvidere, at den af  

 kreditoplysningsbureauet anvendte fremgangsmåde med videregivelse af  

 oplysninger om gældssaneringer medførte en væsentlig risiko for, at der fra  

 bureauet blev videregivet oplysninger, som ikke lovligt må videregives, jf.  

 lovens § 12, stk. 3, 2. pkt.
Registertilsynet fandt således, at der var en  

 væsentlig risiko for, at bureauet videregav oplysninger om indledte  

 gældssaneringer, der efterfølgende var blevet endeligt godkendte.
Registertilsynet meddelte herefter i medfør af lov om private registre §  

 23, stk. 5, kreditoplysningsbureauet forbud mod at videregive oplysninger om  

 såvel indledte som endeligt godkendte gældssaneringer.
Registertilsynet  

 meddelte endvidere i medfør af lov om private registre § 23, stk. 2,  

 kreditoplysningsbureauet pålæg om snarest og uden unødigt ophold at slette de  

 på debitorlisten angivne oplysninger markeret med betegnelsen GS  

 (gældssanering).
Registertilsynet har efterfølgende fået oplyst, at bureauet er ophørt med  

 sin virksomhed, samt at bureauets registre og materiale m.v. i den  

 forbindelse er blevet overdraget til et større kreditoplysningsbureau.
Dette  

 bureau har forpligtet sig til at destruere ikke-relevant materiale, der i  

 henhold til lov om private registre skal slettes.
 (* 1) Registertilsynets Årsberetning 1991 side 128.
