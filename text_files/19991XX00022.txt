Skriftlig fremsættelse (6. oktober 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af momsloven.  

 (Investeringsguld m.v.).
(Lovforslag nr.
L 24).
 Forslaget har bl.a. som formål at gennemføre  

 to Rådsdirektiver samt at fastsætte en forenklet ordning  

 vedrørende momsopkrævningen for momsbeløbet på  

 passagen af den faste forbindelse over Øresund.
Rådets direktiv 98/80/EF af 12. oktober 1998  

 omfatter en særlig momsordning for investeringsguld.
Hidtil har  

 der været vidt forskellige regler i EU, hvilket har medført  

 konkurrenceforvridning og omgåelse af reglerne.
I forslaget fritages  

 investeringsguld for moms.
Med forslaget sker der hermed en ligestilling med  

 andre  finansielle investeringsformer som f.eks. obligationer.
Rådets direktiv 99/59/EF af 17. juni 1999  

 indebærer, at en midlertidig momsordning om teleydelser, der  

 udløber 31. december 1999, bliver permanent.
Den midlertidige ordning  

 indebærer bl.a., at teleydelser, der leveres fra 3.lande og benyttes  

 eller udnyttes her i landet, også pålægges moms her i  

 landet.
Den faste forbindelse over Øresund forventes  

 at åbne 1. juli år 2000. Forbindelsen vil blive pålagt en  

 passageafgift, der opkræves på den svenske side af Sundet.
Denne  

 passageafgift er momspligtig, og efter de gældende EU-regler vil  

 momsbeløbet  være halvt dansk og halvt svensk.
Den danske og  

 svenske regering har anmodet EU-Kommissionen om en fravigelse af momsreglerne  

 for at forenkle momsopkrævningen.
Der forventes  at blive vedtaget en  

 Rådsbeslutning herom.
Rådsbeslutningen vil give Danmark mulighed for at  

 fastsætte, at virksomheder registreret i Danmark kan fratrække  

 både danske og svenske del af momsen på passageafgiften i  

 Danmark.
Den »dansk-svenske« moms vil således fremgå som et  

 samlet beløb på fakturaen.
Det vil endvidere i en aftale med  

 Sverige blive fastlagt, at udenlandske virksomheder udelukkende kan få  

 det nævnte momsbeløb tilbage via de svenske myndigheder.
 Loven foreslås at træde i kraft 1. januar  

 2000, når de nævnte direktiver træder i kraft.  

 Bestemmelserne vedrørende Øresund vil dog først  

 træde i kraft, når ovennævnte Rådsbeslutning til  

 Danmark og Sverige er vedtaget.
