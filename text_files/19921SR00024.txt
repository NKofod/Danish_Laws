Nr BR 24 Beretning over Forslag til folketingsbeslutning om global miljø- og  

 katastrofebistand   

 Nr 24 1992-93, 1. samling Afgivet af Udenrigsudvalget Afgivet: 19921218 Udvalget har behandlet beslutningsforslaget i nogle møder og har herunder stillet spørgsmål til udenrigsministeren, som denne har besvaret skriftligt.
 Herefter bemærker et flertal (Socialdemokratiets, Det Konservative  

 Folkepartis, Venstres, Centrum-Demokraternes, Det Radikale Venstres og  

 Kristeligt Folkepartis medlemmer af udvalget) følgende:
 Ved finanslovaftalen for 1993 er besluttet, at der for at styrke indsatsen  

 over for de globale miljøproblemer og samtidig sikre den nødvendige bistand i  

 internationale katastrofesituationer afsættes en særlig ramme for Danmarks  

 internationale bistands- og hjælpeindsats på ovennævnte områder.
Det er målsætningen, at rammen gradvis inden år 2000 skal nå op på 0,5  

 pct. af BNI.
Der er allerede indbudgetteret konkrete bevillinger i 1993 til  

 formål, der er omfattet af den nye ramme, og der afsættes med puljen  

 yderligere 100 mio. kr. til global miljø- og katastrofebistand under den nye  

 ramme.
Puljen vil blive nærmere fordelt på Udenrigsministeriets,  

 Miljøministeriets og andre relevante ministeriers områder efter en  

 handlingsplan.
 Rammen afsættes bl.a. med henblik på Danmarks bidrag til løsningen af de  

 truende globale miljøproblemer og som opfølgning på FN-konferencen om Miljø  

 og Udvikling i Rio, der kræver en særlig indsats.
De globale miljøproblemer har ofte sammenhæng med katastrofesituationer.  

 Det være sig hungersnød i forlængelse af langvarig tørke eller  

 miljønedbrydning som følge af væbnede konflikter.
Med de på puljen afsatte  

 yderligere 100 mio. kr. er det hensigten først og fremmest at styrke den  

 bilaterale indsats på disse områder, som ydes på Danmarks vegne gennem  

 Udenrigsministeriet, Miljøministeriet og andre relevante ministerier.
Indsatsen over for de globale miljøproblemer og i internationale konflikt-  

 og katastrofesituationer skal ses i sammenhæng med såvel indsatsen på  

 ulandsområdet som støtten til Øst- og Centraleuropa.
Det skal derfor være  

 muligt, at der til kvalificerede projekter med flere sammenhængende formål  

 kan ske kombineret finansiering fra den nye ramme, ulandsrammen og andre  

 puljer.
Det indebærer blandt andet, at et projekt i et eller flere udviklingslande  

 med et globalt miljømæssigt formål eller et katastrofehjælpsformål vil kunne  

 medfinansieres af den nye ramme.
Den nye ramme vil endvidere kunne anvendes  

 til indsatsen vedrørende genopretning af miljøet i Øst- og Centraleuropa samt  

 over for befolkningsgrupper i krigs- og kriseområder i landene i Øst- og  

 Centraleuropa.
Rammen omfatter også Danmarks bidrag til internationale  

 organisationer med formål omfattet af rammen.
 Flertallet konstaterer, at alle Folketingets partier med undtagelse af  

 Fremskridtspartiet i beretning nr. 7, afgivet af Udvalget vedrørende Dansk  

 Sikkerhedspolitik den 17. december 1991, har fastlagt retningslinierne for  

 Danmarks støtte til Central- og Østeuropa i årene 1992-94, hvor der årligt  

 afsættes 2,1 mia. kr.
 For at sikre den bedst mulige udnyttelse og mest effektive administration  

 af alle midler i den nye ramme til global miljø- og katastrofebistand  

 udarbejder regeringen en handlingsplan, som forelægges Folketinget af  

 udenrigsministeren inden den 1. april 1993. I handlingsplanen bør der bl.a.  

 redegøres for administrationen af den nye ramme samt for den i  

 finanslovaftalen nævnte målsætning om, at rammen gradvis skal nå op på 0,5  

 pct. af BNI inden år 2000.
 Udenrigsministeriet og Finansministeriet vil på grundlag af  

 handlingsplanen for den samlede nye ramme og efter samråd med berørte  

 ministerier fremlægge forslag til fordelingen af den nye pulje for de  

 bevilgende myndigheder.
 Administrationen af de konkrete bevillinger under puljen forestås af de  

 pågældende myndigheder.
 For at sikre Folketinget fornøden information om behovet for nødhjælp  

 opfordrer flertallet samtidig udenrigsministeren til at holde Folketingets  

 Udenrigsudvalg løbende orienteret om udviklingen i truede områder.
 Et mindretal (Socialistisk Folkepartis medlem af udvalget) er enig  

 i flertallets bemærkninger og ønsker herudover at udtale, at Socialistisk  

 Folkeparti kan tilslutte sig puljen på 100 mio. kr. til global miljø- og  

 katastrofebistand for finansåret 1993.
 Socialistisk Folkeparti ser frem til, at der vil ske en præcisering af,  

 hvordan målsætningen om at yde 0,5 pct. af BNI som miljø- og  

 katastrofebistand inden år 2000 konkret vil blive udmøntet.
 Socialistisk Folkeparti håber, at spørgsmålet om stigningstakt og  

 finansiering vil blive afklaret i forbindelse med debatten om  

 handlingsplanen.
Efter Socialistisk Folkepartis opfattelse bør det ikke nødvendigvis være  

 sådan, at indsatsen primært ydes bilateralt.
Det afgørende kriterium bør  

 være, hvordan Danmark, bilateralt eller multilateralt, med størst virkning  

 kan give bidrag til den helt nødvendige indsats globalt.
Efter Socialistisk Folkepartis opfattelse bør indsatsen først og fremmest  

 koncentrere sig om miljøet.
Socialistisk Folkeparti advarer mod ud af de her  

 bevilgede midler at lade finansiere integration af flygtninge i Danmark, jf.  

 den generelle diskussion om niveauet for anvendelse af Danida-midler til  

 dette formål.
 Et andet mindretal (Fremskridtspartiets medlem af udvalget) har  

 hæftet sig ved, at beslutningsforslaget reelt er et paradeforslag.
 Det er nemlig næsten ordret en afskrift af et uddrag af aftale om  

 finanslov 1993 og beskæftigelsesfremmende initiativer m.v. mellem regeringen,  

 Socialdemokratiet, Centrum-Demokraterne, Det Radikale Venstre og Kristeligt  

 Folkeparti af den 26. november 1992. Af side 27 i aftalen fremgår det:
 »4. INTERNATIONAL MILJØ- OG KATASTROFEBISTAND m.v.
 Den samlede danske indsats til bilateral og multilateral udviklingsbistand  

 fastholdes på l pct. af BNI.
Herudover afsættes en særlig ramme for Danmarks internationale bistands-  

 og hjælpeindsats i forhold til genopretningen af det globale miljø samt over  

 for befolkningsgrupper i katastrofeområder.
Det er målsætningen, at rammen  

 gradvis inden år 2000 skal nå op på 0,5 pct. af BNI.
Indsatsen over for de globale miljøproblemer og i internationale konflikt-  

 og katastrofesituationer skal ses i sammenhæng med såvel indsatsen på  

 ulandsområdet som støtten til Øst- og Centraleuropa.
Det skal derfor være  

 muligt, at der til kvalificerede projekter med flere sammenhængende formål  

 kan finde en kombineret finansiering fra den nye ramme, ulandsrammen og andre  

 puljer sted.
Der afsættes i 1993 100 mio. kr. til global miljø- og katastrofebistand  

 under rammen.« Ovenstående citat er altså allerede aftalt med et flertal i Folketinget.
 Dertil kommer, at danskerne allerede i forvejen betaler tre gange så meget  

 i ulandshjælp som gennemsnittet for de vestlige donorlande, nemlig ca. 8 mia.  

 kr. om året, dvs. 1 pct. af BNI.
 Nu forlanger ovennævnte partier derudover, at yderligere 0,05 pct. af BNI  

 skal ydes årligt med virkning fra den 1. januar 1993, stigende over en  

 10-årig periode til 0,5 pct. af BNI.
 Sagt på dansk stigende med ekstra 4 mia. kr. i 1992-kroner.
De fleste andre lande, som Danmark sammenligner sig med, yder 0,7 pct. af  

 deres BNI.
Og mange af disse lande har endog store udeståender.
Det betyder  

 på dansk, at de ikke har betalt op til de forventede 0,7 pct. af deres BNI.
Reelt betyder dette, at de ovennævnte partier alle mener, at det er helt i  

 orden, at danskerne tvunget betaler ca. 6 gange så meget i ulands- og  

 miljø-/katastrofebistand end de landes befolkninger, Danmark sammenligner sig  

 med.
Det er altid let at være gavmild med andres midler.
Det er ganske ude af  

 trit med befolkningens ønsker, som så meget andet i Folketinget er.
Under  

 Afrika-debatten gav i alt fald et af de ovennævnte partier tilsagn om en  

 folkeafstemning om spørgsmålet, nemlig partiet Venstre.
Fremskridtspartiet  

 ser hen til, at dette løfte bliver holdt.
Hvis man virkelig vil yde en reel hjælp til såvel ulandshjælp som global  

 miljø- og katastrofebistand, ja så har et andet af de ovennævnte partier,  

 nemlig Det Konservative Folkeparti udtalt, at ». . . det er et problem, at ulandene ikke har fri adgang til  

 verdensmarkederne.
FN's udviklingsprogram har vurderet, at ulandene årligt  

 går glip af indtægter op mod 500 mia.
US-dollars, fordi samhandelen mellem i-  

 og ulande ikke sker mellem to ligeværdige parter, og fordi der ikke er fri  

 adgang til eksport.
Dette beløb er ti gange større end den samlede  

 udviklingshjælp, der overføres fra industrilandene.
En fri verdenshandel er  

 derfor en forudsætning for udvikling.
Det Konservative Folkeparti ønsker at  

 opmuntre til udvikling via samhandel, da dette er den eneste langsigtede  

 løsning.« Det er som talt ud af Fremskridtspartiets partiprogram.
Dertil kommer de miljøprogrammer, der lægges op til af næsten det samme  

 flertal af politikere i det danske Folketing, som har indgået det omtalte  

 finanslovforlig - miljøprogrammer, der f.eks. pålægger CO2-afgiften, som  

 mildt sagt er en katastrofal fadæse, da det er kuldioxiden, der skal skaffe  

 mad til verdens milliarder af sultende i fremtiden.
Man må derfor sætte  

 spørgsmålstegn ved nytten af beslutningsforslaget.
De fleste andre lande har  

 da også for længst opdaget, at alt det med drivhuseffekten var en myte.
Den  

 slags gavner ikke lige akkurat de fattigste ulande, der sulter eller kommer  

 ud for katastrofer.
Man skal dog ikke underkende de videnskabsmænd, der i øvrigt har  

 beskæftiget sig med resultater af udslip af forskellig art.
Der bliver dog  

 ikke meget drivhuseffekt foreløbig.
Temperaturstigningen på 100 år er nemlig  

 beregnet til 3 grader.
Det betyder 0,3 grader på 10 år.
Der kan kun gættes  

 på, hvad luftarter som svovldioxid, kvælstofforbindelser og freon kan gøre,  

 for det er komplet umuligt at måle og bestemme deres omfang.
Det er helt morsomt at konstatere, at videnskabsmændene har opdaget, at  

 køernes prutten og ræben også kan ødelægge stratosfæren.
Hvis  

 videnskabsmændene, som startede hele denne blæst, havde tænkt sig lidt mere  

 om, så ville de skelne imellem de farlige luftarter og kuldioxiden, som er  

 livsnødvendig for planter, dyr og mennesker.
Et enkelt eksempel, der viser dette, er, at man får de bedste kartofler  

 fra den dårligste sandede jord.
Det er netop et bevis for, at næringen ikke  

 kommer fra jorden, men netop fra kuldioxiden, som sammen med brint og ilt  

 danner kulhydrat, som hedder stivelse.
Når man betænker, at  

 kulhydratprodukter danner den primære næring for alle Jordens dyr og  

 mennesker, så må man være underligt indrettet, hvis man tror, at man  

 ustraffet kan reducere kuldioxidprocenten her på Jorden.
 Det er kuldioxiden, der skal redde verdens sultende milliarder.
 Der er altså mange grunde til, at Fremskridtspartiet vil markere, hvad  

 partiet mener om dette paradeforslag.
Fremskridtspartiet skal derfor på det skarpeste vende sig mod et så  

 samfundsskadeligt forslag.
Det er især i forhold til globale miljø- og  

 sultproblemer, at dette beslutningsforslag har slagside, men det er så  

 sandelig også ganske uacceptabelt for den hjemlige økonomiske situation.
 P.u.v.
