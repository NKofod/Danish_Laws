Nr LSF 261 Forslag til Lov om ændring af lov om naturbeskyttelse (Naturklagenævnets  

 medlemmers voteringsret og suppleanters indkaldelse) Fremsat af Aage Brusgaard (FP) Hans Chr.
Schmidt (V) Niels J.
Langkilde  

 (KF) Ole Donner (DF) den 30. april 1996 § 1 I lov nr. 9 af 3. januar 1992 om naturbeskyttelse, som senest ændret ved §  

 2 i lov nr. 439 af 1. juni 1994, foretages følgende ændringer:
 1. I § 79 indsættes efter stk. 2 som nyt stykke:
»Stk. 3. Nævnets enkelte medlemmer er uafhængige af enhver  

 instruktion, forskrift, beslutning eller lignende, der udelukker dem fra at  

 afgive stemme i en sag i forbindelse med dens afgørelse.« 2. I § 80, stk. 3, udgår 2. pkt.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Naturklagenævnet, som er nedsat i medfør af naturbeskyttelsesloven, er  

 klagemyndighed for en række administrative afgørelser vedrørende bl.a.  

 naturfredning og fysisk planlægning.
 Efter naturbeskyttelseslovens § 80 består Naturklagenævnet af:
1) en formand, 2) 2 medlemmer, der udpeges af Højesteret blandt rettens medlemmer, og 3) et antal medlemmer, der udpeges ved, at hvert af de partier, der er  

 repræsenteret i Finansudvalget, vælger et medlem.
Bemærkninger til lovforslagets enkelte bestemmelser Til nr. 1 Naturklagenævnet tiltrådte den 12. juni 1995 et notat om besigtigelse og  

 votering i nævnets sager.
Ifølge notatet er det fast praksis i sager, hvor  

 der foretages besigtigelse af det samlede - om end ikke fuldtallige - nævn,  

 at kun de medlemmer, der har været med til besigtigelsen, deltager i den  

 efterfølgende votering.
 Den praksis, Naturklagenævnet har fastlagt, indebærer således, at  

 medlemmer af nævnet, der er udpeget på grund af deres politiske  

 tilhørsforhold, fratages retten til at stemme i sager, hvor de tilfældigvis  

 ikke har deltaget i en forudgående besigtigelse.
Forslagsstillerne finder, at en sådan praksis er uheldig og i modstrid med  

 bestemmelsen i naturbeskyttelseslovens § 79, stk. 2. Efter denne bestemmelse  

 er »Nævnet og dets enkelte medlemmer uafhængige af instruktioner om den  

 enkelte sags behandling og afgørelse.« Miljø- og energiministeren har imidlertid i et svar af 17. januar 1996 til  

 Folketingets Miljø- og Planlægningsudvalg oplyst, at han ikke kan bekræfte,  

 at den fastlagte praksis er i modstrid med bestemmelsen i § 79, stk. 2.  

 Ministeren henviser til, at bestemmelsen handler om nævnets og de enkelte  

 medlemmers uafhængighed i forhold til omverdenen, særlig miljø- og  

 energiministeren, og ikke vedrører den generelle tilrettelæggelse af nævnets  

 arbejde.
Det er forslagsstillernes opfattelse, at hensigten med, at hvert af de  

 partier, der er repræsenteret i Finansudvalget, vælger et medlem til  

 Naturklagenævnet, er at sikre, at der ved afgørelsen af sagerne også indgår  

 en bred politisk vurdering af de ofte skønsmæssige forhold, der er forelagt  

 nævnet.
Den praksis, Naturklagenævnet har fastlagt, harmonerer ikke hermed,  

 idet den udelukker medlemmer fra at votere, blot fordi de tilfældigvis ikke  

 har deltaget i en forudgående fælles besigtigelse.
De politisk funderede  

 synspunkter, disse medlemmer muligvis måtte have, indgår således ikke i  

 sagens afgørelse, som derved ikke får den bredde, der må være hensigten.  

 Uanset at et medlem ikke har deltaget i en fælles besigtigelse, kan medlemmet  

 have et udmærket kendskab til den konkrete sag fra anden side, eventuelt ved  

 selv at have foretaget en besigtigelse, således at medlemmet er lige så  

 kvalificeret som de øvrige medlemmer til at deltage i afgørelsen af sagen.
 Det foreslås på den baggrund, at der indsættes en bestemmelse i  

 naturbeskyttelsesloven, der klart fastslår, at nævnets enkelte medlemmer er  

 uafhængige af enhver instruktion, forskrift, beslutning eller lignende, der  

 udelukker dem fra at afgive stemme i en sag i forbindelse med dens afgørelse.
Til nr. 2 Efter naturbeskyttelseslovens § 80, stk. 3, udpeges der samtidig med valg  

 af medlemmer af Naturklagenævnet en suppleant for hvert medlem.
Suppleanten  

 deltager imidlertid kun i behandlingen og afgørelsen af en sag, når det  

 ordinære medlem er forhindret varigt eller for længere tid.
Efter forslagsstillernes opfattelse er denne indskrænkning i adgangen til  

 at indkalde suppleanten for et medlem uhensigtsmæssig.
Især i relation til de  

 politisk udpegede medlemmer er det uheldigt, at de anskuelser, disse  

 repræsenterer, ikke indgår ved behandlingen og afgørelsen af en sag, såfremt  

 det ordinære medlem må melde afbud til det møde, hvor sagen behandles.
Her  

 vil det være formålstjenligt at kunne indkalde suppleanten, uanset at det  

 ordinære medlems afbud kun gælder et eller få møder.
 Det foreslås på den baggrund at ophæve lovens bestemmelse om, at  

 suppleanten kun deltager i behandlingen og afgørelsen af en sag, når det  

 ordinære medlem er forhindret varigt eller for længere tid.
