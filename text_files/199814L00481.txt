Betænkning afgivet af Det  

 Energipolitiske Udvalg den 12. maj 1999 Betænkning over Forslag til lov om overdragelse af  

 naturgasdistributions- og forsyningsvirksomhed til Dansk Naturgas A/S Udvalget har behandlet lovforslaget i nogle møder  

 og har herunder stillet spørgsmål til finansministeren, som  

 denne har besvaret skriftligt.
Nogle af udvalgets spørgsmål til  

 finansministeren og dennes svar herpå er optrykt som bilag til  

 betænkningen.
 Der er af et mindretal stillet  

 ændringsforslag, hvorom henvises til de ledsagende  

 bemærkninger.
 Herefter indstiller et flertal (Socialdemokratiets,  

 Venstres, Det Konservative Folkepartis, Centrum-Demokraternes og Det Radikale  

 Venstres medlemmer af udvalget) lovforslaget til vedtagelse  

 uændret.
Et mindretal inden for flertallet (Centrum-Demokraternes  

 medlem af udvalget) kan støtte aftalen mellem Naturgas Syd, DONG,  

 Dangas og staten.
CD er enig i, som det fremgår af aktstykket til  

 Finansudvalget, at der er væsentlige særlige forhold  

 vedrørende Naturgas Syd.
Lovforslaget åbner mulighed for  

 fremtidige statsovertagelser af ikke kun Naturgas Syd, hvor der er  

 væsentlige særlige forhold.
Det skal understreges, at CD med  

 tilslutning til aftalen mellem Naturgas Syd, DONG, Dangas og staten ikke  

 dermed har taget stilling til overtagelse af andre selskaber.
Det er CD s holdning, at samfundets infrastruktur er et  

 samfundsgode, det vil sige, at rør og ledninger, der skal forsyne  

 forbrugerne, ejermæssigt skal holdes neutrale i forhold til  

 energiudbydere på et liberaliseret marked.
Hvis infrastrukturen  

 sælges til udbydere, får man blot et nyt monopol.
CD lægger  

 vægt på, at hverken den nuværende eller en kommende  

 finansminister kan sælge den infrastruktur, der skal forsyne  

 forbrugerne.
 Et mindretal (Socialistisk Folkepartis,  

 Enhedslistens og Fremskridtspartiets medlemmer af udvalget) indstiller  

 lovforslaget til forkastelse ved 3. behandling.
 Et andet mindretal (Dansk Folkepartis medlem  

 af udvalget) indstiller lovforslaget til vedtagelse med de stillede  

 ændringsforslag.
 Dansk Folkeparti ønsker med sine  

 ændringsforslag at begrænse regeringens bemyndigelse til fremover  

 at overtage regionale gasselskaber, uden at Folketinget bliver inddraget.  

 Dette skal ikke mindst ses på baggrund af, at der endnu ikke foreligger  

 en samlet planlægning for gassektorens fremtidige struktur . Her kan  

 det være uhensigtsmæssigt, at staten har mulighed for at besidde  

 flere af de regionale gasselskaber, når det ikke er lykkedes at lave en  

 enhedsstruktur.
 Af finansministerens svar på spørgsmål  

 11, som er optrykt i bilaget til betænkningen, fremgår det, at  

 ministeren ikke kan støtte ændringsforslaget på grund af,  

 at der kan ske en forskelsbehandling i forhold til de regionale gasselskaber,  

 der ikke har ønsket at sælge til staten.
Den opfattelse kan Dansk Folkeparti ikke dele.
Det  

 må formodes, at hvis de regionale gasselskabers ejerkommuner  

 ønsker at sælge deres andele af selskaberne til anden side end  

 til staten, tilkommer hele provenuet kommunerne, uden at der sker fradrag i  

 bloktilskud eller lignende inddragelse af salgssummen fra statens side.
Det  

 forventes, at staten undlader at forskelsbehandle, og at de samme regler er  

 gældende som for statens fordeling af de særlige tilskud på  

 350 millioner kr. til interessentkommunerne i Naturgas Syd.
 Dansk Folkeparti forudsætter endelig, at der er fuld  

 klarhed om, hvorvidt provenuet ved salg af gasselskaber tilkommer  

 interessentkommunerne eller gasforbrugerne.
Ændringsforslag Af	et mindretal (DF):
Til titlen 1) Titlen affattes således:
»Forslag til Lov om overdragelse af Naturgasselskabet i Sydjyske  

 Region I/S' virksomhed til Dansk Naturgas A/S«.
Til § 1 2) I indledningen ændres »et regionalt naturgasselskabs«  

 til: »Naturgasselskabet i Sydjyske Region I/S'«, og i nr. 1-4  

 ændres »det regionale naturgasselskab« til: »Naturgasselskabet i  

 Sydjyske Region I/S«.
Bemærkninger Til nr. 1 Ændringsforslaget er en konsekvens af  

 ændringsforslag nr. 2.
Til nr. 2 Med ændringsforslaget indskrænkes lovforslaget  

 til kun at omfatte overtagelsen af Naturgas Syd.
 Såfremt regeringen på et senere tidspunkt  

 måtte ønske at indgå aftaler om overtagelse af andre  

 naturgasselskaber, hvis overtagelse ønskes bekræftet gennem  

 lovgivning, må der således fremsættes nye lovforslag  

 herom.
Martin Glerup (S) fmd.  

Helge Mortensen (S) Lis Greibe (S)
Erik Mortensen (S)
Henning Gjellerod (S) Anni Svanholt (SF)  

 Ebbe Kalnæs (CD)
Dorit Myltoft (RV)
Søren Kolstrup (EL)
Peter Hansen-Nord (V)
Harald Kjøller (V)   

 Helga Moos (V) Kim Andersen (V)
Frank Dahlgaard (KF) Tom Beck (KF)
Aase D.
Madsen (DF) nfmd.  

Kim Behnke (FP) Kristeligt Folkeparti havde ikke medlemmer i udvalget.
Bilag Nogle af udvalgets spørgsmål til  

 finansministeren og ministerens svar herpå Spørgsmål 5:
 Ministeren bedes oplyse, om det særlige tilskud til  

 interessentkommunerne i Naturgas Syd på kr. 350 mio. kr. ifølge  

 gældende lov skal udbetales til den enkelte forbruger i  

 interessentkommunen.
 Svar:
 Lovforslaget indebærer, at staten i forbindelse med  

 overdragelsen af et naturgasselskabs virksomhed til Dangas kan yde et  

 særligt tilskud til naturgasselskabets interessentkommuner,  

 således at kommunerne kan få del i de samfundsøkonomiske  

 fordele ved omlægningen.
Det er vurderingen, at det særlige tilskud til  

 interessentkommunerne ikke ifølge gældende lov skal  

 viderebetales til gasforbrugerne.
Der kan dog alene gennem lovgivning skabes  

 fuld sikkerhed for, at tilskuddet endeligt tilkommer interessentkommunerne.  

 Dette er baggrunden for fremsættelsen af nærværende  

 lovforslag.
 Spørgsmål 11:
 Ministeren anmodes om at kommentere  

 ændringsforslaget om at indskrænke lovforslaget til alene at  

 omfatte overtagelsen af Naturgas Syd, jf. udkastet til betænkning, L  

 228 - bilag 11.
 Svar:
 Ændringsforslaget vil fortsat muliggøre  

 gennemførelsen af aftalen mellem Naturgas Syd, Dangas og staten.
Ændringsforslaget vil imidlertid indebære en  

 forskelsbehandling mellem Naturgas Syd på den ene side og de  

 øvrige fire regionale selskaber på den anden side.
Uanset at de  

 fire øvrige regionale selskaber ikke har ønsket at tage imod  

 regeringens tilbud, forekommer en sådan forskelsbehandling  

 betænkelig.
 Jeg kan derfor ikke støtte ændringsforslaget.
