Nr LSF 83 Forslag til Lov om ændring af lov om Statens Husholdningsråd og lov om  

 Forbrugerklagenævnet Fremsat af industriministeren (Nils Wilhjelm) den 18. november 1987 Vedtaget ved tredjebehandling den 18. december 1987 LOV nr 856 af 23/12/1987 § 1 I lov nr. 178 af 29. april 1960 om Statens Husholdningsråd foretages følgende ændringer:
 1. § 1, stk. 2, 1. pkt., affattes således:
»Stk. 2. Husholdningsrådet tager initiativ til iværksættelse af undersøgelser og forsøg på Forbrugerstyrelsens laboratorium eller andetsteds og bidrager til, at der gives befolkningen vejledning på de områder, som er nævnt i stk. 1.« 2. § 3, stk. 1, affattes således:
 »Husholdningsrådet har følgende sammensætning:
 12 medlemmer udpeges af industriministeren efter udtalelse fra:
Arbejdernes Oplysningsforbund Brugsforeningernes forbrugerudvalg Danske Husmandsforeninger (Husholdningsudvalget) Dansk Kvindesamfund Danske Kvinders Nationalråd De Danske Husmoderforeninger De danske Landboforeninger De husholdningspædagogiske Foreninger (2 medlemmer) De samvirkende danske Husholdningsforeninger Forbrugerrådet samt Landsorganisationen i Danmark.« 3. I § 3 indsættes efter stk. 1 som nyt stykke:
»Stk. 2. Undervisningsministeriet, Sundhedsstyrelsen, Levnedsmiddelstyrelsen og Specialkursus i Husholdning ved Århus Universitet repræsenteres ved hvert 1 medlem, medens Industriministeriet repræsenteres ved 2 medlemmer, som er sagkyndige inden for Husholdningsrådets arbejdsområde.
Rådets medlemmer udpeges for en 4-årig periode.« Stk. 2-5 bliver herefter stk. 3-6.
 4. § 4 affattes således:
»§ 4. Forbrugerstyrelsen fungerer som sekretariat for Statens Husholdningsråd.« 5. § 6 ophæves. § 2 I lov om Forbrugerklagenævnet, jf. lovbekendtgørelse nr. 105 af 28.
 februar 1986, foretages følgende ændringer:
 1. I § 4, stk. 1, ændres »Til nævnet knyttes et sekretariat«  

 til:
»Forbrugerstyrelsen fungerer som nævnets sekretariat.« 2. § 5, stk. 2, ophæves.
 3. § 12, stk. 4, affattes således:
»Stk. 4. Forbrugerklagenævnets afgørelse efter stk. 1-3 kan ikke indbringes for anden administrativ myndighed.« § 3 Loven træder i kraft 1. januar 1988.
BEMÆRKNINGER TIL LOVFORSLAGET Almindelige bemærkninger Som led i implementeringen af Industriministeriets analyse- og strukturprojekt er der den 1. januar 1988 oprettet en Forbrugerstyrelse.
Forbrugerstyrelsen fungerer som sekretariat for Statens Husholdningsråd og Forbrugerklagenævnet.
 Forbrugerombudsmanden tilknyttes endvidere styrelsen.
Lovforslaget tilsigter teknisk at justere lov om Statens Husholdningsråd og lov om Forbrugerklagenævnet med henblik på såvel rådets som nævnets tilslutning til Forbrugerstyrelsen.
Herudover justerer forslaget de nævnte love på enkelte yderligere punkter.
Hensigten med sammenlægningen af sekretariatsfunktionerne gennem oprettelse af Forbrugerstyrelsen er at udbygge og effektivisere institutionernes nuværende opgavevaretagelse og derved skabe mulighed for en koordineret og aktiv indsats på forbrugerområdet.
Lovforslaget berører ikke Statens Husholdningsråds status og opgaveområde.
Rådsforsamlingens formål er fortsat at fremme husholdningernes ernæringsmæssige, hygiejniske, økonomiske og tekniske forhold med henblik på såvel hjemmenes som samfundets interesser.
Rådsforsamlingen har endvidere fortsat ansvaret for undersøgelser og forsøg, samt forestår udgivelsen af publikationen Råd og Resultater.
Sammenlægningen gennemføres med respekt af Forbrugerombudsmandens og Forbrugerklagenævnets særlige retlige og uafhængige status.
Forbrugerstyrelsen har således ikke kompetence i relation til Forbrugerklagenævnets og Forbrugerombudsmandens sagsbehandling.
I relation til Forbrugerombudsmandens virksomhed som tilsynsførende over for institutioner, der har til særlig opgave at foretage forbrugerundersøgelser, har det været overvejet, hvorvidt denne funktion kan opretholdes i forhold til Forbrugerstyrelsens undersøgelsesvirksomhed.
Under hensyn til at konstruktionen skal gennemføres med respekt af såvel Forbrugerombudsmandens som Forbrugerklagenævnets retlige og uafhængige status, er det fundet, at Forbrugerombudsmanden fortsat kan udføre nævnte tilsynsvirksomhed.
På ændringsforslaget til finansloven for 1988 er redegjort for de budgetmæssige konsekvenser af sammenlægningen.
Administrativt forventes sammenlægningen af de hidtidige tre sekretariater på forbrugerområdet at muliggøre en styrket, koordineret og aktiv indsats på forbrugerområdet.
Bemærkninger til de enkelte bestemmelser Til § 1 Til nr. 1 (§ 1, stk. 2, 1. pkt.) Statens Husholdningsråds laboratorium organiseres fremover under Forbrugerstyrelsen.
I forhold til rådets aktiviteter er der ikke herved tilsigtet nogen realitetsændringer.
Til nr. 2 og 3 (§ 3) Der er alene tale om tekniske justeringer som følge af ændringer i rådets sammensætning siden dettes oprettelse.
Til nr. 4 (§ 4) Den eksisterende § 4 ophæves, idet Rådet fremover sekretariatbetjenes af Forbrugerstyrelsen, der ligeledes forestår den daglige ledelse af laboratoriet.
Konstruktionen indebærer ikke realitetsændringer i forhold til rådets ansvar og virksomhed.
Til nr. 5 (§ 6) Det foreslås, at bestemmelsen ophæves, da rådets påtalekompetence i henhold til bestemmelsen i Danmark bortfaldt ved vedtagelsen af markedsføringsloven, og i Grønland ved vedtagelsen af landstingslov om forbrugerrråd, markedsføring, priser og forbrugerklageudvalg.
Til § 2 Til nr. 1 (§ 4, stk. 1) Forbrugerstyrelsen organiseres således, at denne stiller sekretariat til rådighed for Forbrugerklagenævnet.
Med henblik på at sikre nævnets retlige uafhængighed har Forbrugerstyrelsen ikke instruktionsbeføjelse overfor medarbejdere i forbindelse med det saglige indhold af nævnets afgørelser og andre saglige spørgsmål vedrørende behandlingen af klager indbragt for Forbrugerklagenævnet.
Til nr. 2 (§ 5, stk. 2) Det foreslås, at bestemmelsen udgår, da den ikke anvendes i praksis.
Dette skal ses på baggrund af, at Forbrugerklagenævnets afgørelser skal efterleves frivilligt.
Erhvervslivets organisationer og forbrugernes organisationer har derfor hidtil ønsket at deltage i samtlige positive afgørelser for at kunne anbefale deres medlemmer at efterleve klagenævnets afgørelser.
Forslaget skal i øvrigt ses i forbindelse med, at nævnet fremover sekretariatsbetjenes af Forbrugerstyrelsen.
Til nr. 3 (§ 12, stk. 4) Det foreslås under hensyn til intentionerne i Industriministeriets analyse- og strukturprojekt, at Forbrugerklagenævnets afgørelser gøres endelige.
Til § 3 Paragraffen fastsætter tidspunktet for lovens ikrafttrædelse.
