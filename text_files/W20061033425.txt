Konkrete afgørelser vedr. plejepersonales tilskadekomst i arbejdstiden ift. § 1, stk. 1 fra ÅB 2006 (N.j.nr. 06-520-00572) Ansøger fik under sit arbejde som social- og sundhedsassistent på et plejehjem tildelt et knytnæveslag i brystkassen af en beboer, der led af Alzheimers sygdom, og som var kendt for at kunne reagere voldsomt.
Beboeren var udlænding og havde på grund af sygdommen ikke noget sprog.
Episoden fandt sted, mens ansøger var i færd med at hjælpe beboeren fra badeværelset til stuen.
 Nævnet afslog ansøgers krav om erstatning som følge af episoden, idet nævnet efter de foreliggende omstændigheder ikke fandt, at ansøgers skade var forvoldt ved en forsætlig overtrædelse af straffe-loven, jf. offererstatningslovens § 1, stk. 1. Ansøger anlagde herefter retssag mod Erstatningsnævnet med påstand om, at nævnet tilpligtedes at anerkende ansøgers tilskadekomst som omfattet af offererstatningsloven.
Københavns Byret fandt det ikke godtgjort, at plejehjemsbeboeren havde haft det til domfældelse i en straffesag fornødne forsæt til at øve vold mod ansøger.
Ansøger ankede byrettens dom til Østre Landsret, der stadfæstede byrettens dom, idet landsretten ikke fandt, at det kunne lægges til grund, at ansøger, hvis reaktion kunne være udtryk for, at han ikke ønskede ansøgers bistand, havde handlet med forsæt til at udøve vold mod ansøger.
