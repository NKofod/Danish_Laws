Skriftlig fremsættelse (21. marts  

 2001) Arbejdsministeren (Ove Hygum):
 Herved tillader jeg mig for Folketinget at  

 fremsætte:
 Forslag til lov om ændring af  

 lov om lønmodtagernes retsstilling ved  

 virksomhedsoverdragelse.
(Lovforslag nr.
L 190).
Lovforslaget fremsættes for at gennemføre  

 Rådets direktiv 98/50/EF af 28. juni 1998, som er et  

 ændringsdirektiv.
Det oprindelige direktiv 77/187/EØF blev  

 vedtaget i 1977.
 Under henvisning til den udvikling, der er sket med  

 EF-Domstolens afgørelser, er formålet med  

 ændringsdirektivet primært at præcisere direktivteksten.  

 Direktivet er et minimumsdirektiv.
Virksomhedsoverdragelsesloven er fra 1979, og fremtil i  

 dag er der ikke foretaget ændringer. Ændringsdirektivet har  

 nødvendiggjort en lovændring, og jeg har i den forbindelse  

 fundet det naturligt at overveje, om der var behov for yderligere  

 ændringer.
Det er baggrunden for forslagets § 4 a, der dels giver klare  

 regler for erhververs eventuelle tiltræden af en overenskomst på  

 virksomheden, dels afklarer spørgsmålet om det fagretlige  

 systems kompetence og forhandlingsretten i tilfælde af  

 virksomhedsoverdragelse.
Jeg mener, at denne bestemmelse både tilgodeser den  

 danske model og respekterer den retspraksis, der er blevet udviklet i  

 årenes løb.
Samtidig er den medvirkende til at løse de  

 konflikter, som kan opstå i forbindelse med en  

 virksomhedsoverdragelse.
 Lovforslaget træder i kraft den 1. juli 2001.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale lovforslaget til Tingets  

 velvillige behandling.
