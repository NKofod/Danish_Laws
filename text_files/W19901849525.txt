 En konfektionsvirksomhed med stor eksport til Norge havde efter den  

 norske devaluering i maj måned 1986 foretaget en valutaterminsforretning til  

 sikring af tilgodehavender og leverancer.
 Terminsforretningen var imidlertid ophævet efter kort tid, da kursen  

 på norske kr. steg, og tabet herved blev anset for fradragsberettiget.
 Anpartsselskabet A klagede for skatteåret 1987/88 over, at skatterådet  

 ikke havde godkendt, at selskabet ved indkomstopgørelsen havde foretaget et  

 fradrag på 520.000 kr. for tab ved valutaterminsforretninger.
 Det fremgik af sagen, at selskabet, der fremstillede konfektion,  

 eksporterede en stor del af produktionen bl.a. i vidt omfang til Norge.  

 Selskabet havde derfor anset tab som følge af udsving i valutakurserne for  

 normale driftsomkostninger.
Norge havde primo maj 1986 foretaget en devaluering, hvilket gav udsigt  

 til betydelige tab for selskabet på tilgodehavender, ordrebeholdning og salg  

 fremover.
For at undgå for store tab og efter rådgivning fra selskabets bank  

 havde selskabet indgået en valutaterminsforretning i norske kroner.
Kursen  

 for norske kroner var imidlertid mod forventning steget umiddelbart efter  

 kurssikringen, og selskabet havde derfor allerede efter ca. 2 uger besluttet  

 at udtræde af valutaterminsforretningen for at hindre yderligere tab.
Selskabets revisor gjorde gældende, at selskabets ordreoptagelse startede  

 4 til 8 måneder før leverancen, og at kurssikringen på ca. 20 mio. n.kr.  

 omtrent svarede til, hvad selskabet forventede at sælge til Norge på 1 1/2  

 år.
Yderligere havde selskabet på det tidspunkt, da terminsforretningen blev  

 indgået den 12. maj 1986, erhvervet ordrer samt tilgodehavender på i alt godt  

 7,6 mio. kr. i Norge.
Selskabets revisor anførte endvidere, at omsætningen med Norge i de  

 følgende år havde andraget ca. 15 mio. kr. pr. år, samt at den periode, som  

 selskabet havde kurssikret for, lå inden for, hvad andre selskaber  

 kurssikrede for.
Han anførte endelig, at kurssikringen var foretaget, efter  

 at Norge havde devalueret primo maj 1986, og at valutaterminsforretningen  

 havde til hensigt at kurssikre selskabets tilgodehavende og ordrebeholdning  

 samt salget 1 1/2 til 2 år fremover.
Skatterådet havde begrundet sin afgørelse med, at kurssikringen måtte  

 anses for at ligge ud over, hvad der kunne anses for at være selskabets  

 normale erhvervsmæssige valutakursrisiko.
Rådet havde bl.a. henset til det  

 meget usikre i at kurssikre salget i op til 2 år ud i fremtiden samt til det  

 kurssikrede beløbs størrelse set i forhold til eksisterende tilgodehavender,  

 ordrebeholdning og kommende salg.
Yderligere var der henset til, at  

 terminsforretningen var ophørt før tiden, og at der ikke fandtes nogen  

 umiddelbar sammenhæng mellem perioden for ordningen og betalingsperioden for  

 de forretninger, som terminsforretningen var angivet at skulle dække.
Landsskatteretten fandt efter det oplyste, at selskabets  

 valutaterminsforretning var indgået for at afdække selskabets erhvervsmæssige  

 valutakursrisiko, og den omstændighed, at selskabet var udtrådt før udløbet  

 af forretningen p.g.a. stigende kurs i norske kroner, sås ikke at kunne  

 medføre, at der måtte nægtes fradrag for kurstabet.
Da dette tab derfor var  

 fradragsberettiget, jf. statsskattelovens §§ 4-6, blev den påklagede  

 ansættelse nedsat til det selvangivne beløb.
 LV 1989, E 5.3.6.
