Bekendtgørelse om ændring af bekendtgørelse om eksamens- og prøveafholdelse samt bedømmelse af deltagere ved de maritime uddannelser § 1 I bekendtgørelse nr. 1289 af 14. december 2009 om eksamens- og prøveafholdelse samt bedømmelse af deltagere ved de maritime uddannelser, som ændret ved bekendtgørelse nr. 848 af 16. august 2012, foretages følgende ændringer:
 1. Efter § 9 indsættes i kapitel 3:
»§ 9 a.
Uddannelsesinstitutionen kan bestemme, at studerende ved den enkelte uddannelse skal deltage i og bestå en studiestartprøve for at kunne fortsætte på uddannelsen.
Studiestartprøven har til formål at klarlægge, om den studerende reelt er begyndt på uddannelsen.
Stk. 2. Studiestartprøven skal afholdes senest 2 måneder efter uddannelsens start, og resultatet skal være meddelt den studerende senest 2 uger efter prøvens afholdelse.
Er prøven ikke bestået, har den studerende mulighed for at deltage i en omprøve, der afholdes senest 3 måneder efter uddannelsens start.
Den studerende har 2 forsøg til at bestå studiestartprøven.
 Stk. 3. Studiestartprøven har intern bedømmelse og bedømmes med »Bestået« eller »Ikke bestået« henholdsvis »Godkendt« eller »Ikke godkendt«.
Stk. 4. Uddannelsesinstitutionen fastsætter regler om studiestartprøven i studieordningen, herunder om prøvens form, indhold og tidsmæssige placering.« 2. § 32 affattes således:
 »§ 32. Beståede uddannelseselementer ækvivalerer de tilsvarende uddannelseselementer ved andre uddannelsesinstitutioner, der udbyder uddannelsen.
Stk. 2. Den studerende skal oplyse om beskæftigelse og om beståede uddannelseselementer fra alle tidligere uddannelsesforløb på samme niveau.
Afgørelsen om merit træffes på grundlag af en faglig vurdering.
Stk. 3. Den studerende har ved forhåndsgodkendelse af studieophold i Danmark eller udlandet pligt til efter endt studieophold at dokumentere det godkendte studieopholds gennemførte og beståede uddannelseselementer.
Den studerende skal i forbindelse med forhåndsgodkendelsen give samtykke til, at institutionen efter endt studieophold kan indhente de nødvendige oplysninger.
 Stk. 4. Ved godkendelse efter stk. 3 anses uddannelseselementet for gennemført, hvis det er bestået efter reglerne om den pågældende uddannelse.
Stk. 5. Institutionen skal på sin hjemmeside offentliggøre en statistik over afgørelser om merit, herunder forhåndsmerit.« 3. § 33 ophæves.
 4. § 41 ophæves, og i stedet indsættes:
»§ 41. Uddannelsesinstitutionens ledelse fastsætter i overensstemmelse med nedenstående regler bestemmelser om 1) mulighed for at bruge computere ved prøver og eksamener, 2) prøvesproget, 3) retningslinjer i tilfælde af en studerendes sygdom, 4) mulighed for afholdelse af ekstraordinære prøver, herunder sygeprøver, 5) retningslinjer for følgerne af uregelmæssigheder og manglende overholdelse af reglerne for prøveafholdelse, 6) frister for offentliggørelse af karakterer, 7) formkrav til prøver, 8) eventuelle særlige prøvevilkår for deltagere og 9) retningslinjer for udlevering af kopi af opgavebesvarelser og anden dokumentation, som lægger til grund for bedømmelse.
 Stk. 2. Uddannelsesinstitutionen skal sikre, at de studerende er oplyst om de i stk. 1, nævnte bestemmelser, der endvidere skal være offentlige tilgængelige.
Stk. 3. Begyndelse på et uddannelseselement, semester m.v. er samtidig tilmelding til de tilhørende prøver.
Ved tilmelding bruges en prøvegang.
Dette gælder dog ikke, hvor den studerende bliver forhindret i at deltage i prøven på grund af sygdom.
Stk. 4. Uddannelsesinstitutionen kan fravige stk. 3, når det er begrundet i usædvanlige forhold.« 5. I § 51, stk. 2, indsættes efter nr. 5 som nyt nummer:
»6) Beviset må ikke indeholde oplysninger om studiestartprøven, jf. § 9 a.« Nr. 6-10 bliver herefter nr. 7-11.
§ 2 Stk. 1. Bekendtgørelsen træder i kraft den 1. januar 2014 og har virkning for studieåret 2014-15, jf. dog stk. 2.
 Stk. 2. Bekendtgørelsen har virkning fra 1. januar 2014 for studerende, der søger om forhåndsmerit for studieophold, der skal gennemføres fra studieåret 2014-15 eller senere.
