Cirkulære om begrænsning af dispositionsadgangen vedrørende bevillinger på finansloven for 2015 § 1. Med resultatet af OK15, et lavere privat lønskøn og en nedjustering af skønnet for prisudviklingen forventes lavere pris- og lønstigninger i 2015 end forudsat ved udarbejdelsen af finansloven for 2015. Der gennemføres som følge heraf en dispositionsbegrænsning i form af en reduktion af bevillinger på finansloven for 2015 under det statslige delloft for driftsudgifter, jf. §§ 2-3 nedenfor.
 § 2. Der gennemføres en dispositionsbegrænsning, der er beregnet ud fra en PL-opregning af de samlede statslige udgifter under delloftet for driftsudgifter i 2015 svarende til de lavere pris- og lønstigninger på bevillinger af typen driftsbevilling, statsvirksomhed, anlægsbevilling, reservationsbevilling, statsfinansieret selvejende institution og anden bevilling, dog således at enkelte bevillinger ikke indgår i beregningen af dispositionsbegrænsningen, herunder § 11.23.01. Politiet og den lokale anklagemyndighed mv. jf. § 1.
 Stk. 2. De omfattede bevillinger under delloftet for driftsudgifter for de enkelte ministerområder nedsættes med de beløb, der fremgår af bilag 1 til cirkulæret.
 Stk. 3. Dispositionsbegrænsningen kan ikke udmøntes ved mindreforbrug på aktivitetsstyrede bevillinger.
§ 3. Dispositionsbegrænsningen skal udvises som et mindreforbrug på forslag til lov om tillægsbevilling for 2015 og skal i TB-oversigterne kategoriseres under »Dispositionsbegrænsning« med følgende tekst: »Begrænsning af statslige udgifter i 2015«.
Udmøntningen på de enkelte konti fastlægges af ministerierne.
 § 4. Finansministeriet kan i særlige tilfælde dispensere fra bestemmelserne i § 2.
