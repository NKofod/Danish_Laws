Cirkulære om regionsrådenes behandling af ansøgninger om tilladelse til erhvervsmæssig råstofindvinding og af anmeldelser om ikke-erhvervsmæssig råstofindvinding (administrationscirkulæret) (Til samtlige regionsråd) I medfør af § 35 i lov om råstoffer, jf. lovbekendtgørelse nr. 657 27. maj 2013, som ændret ved lov nr. 380 af 23. april 2014 fastsættes:
Kapitel 1 Erhvervsmæssig råstofindvinding Samordningspligt og inddragelse af andre myndigheder § 1. En ansøgning om tilladelse til erhvervsmæssig indvinding af råstoffer gælder ifølge råstoflovens § 8 også som ansøgning om tilladelse efter andre love, når der efter disse love kræves tilladelse til selve den påtænkte indvinding og behandling af råstoffer og udlevering af råstoffer.
 Stk. 2. En ansøgning om tilladelse til erhvervsmæssig indvinding gælder ikke som ansøgning om andre tilladelser, der ikke direkte angår selve råstofindvindingen, råstofbehandlingen eller udleveringen af råstofferne, uanset om sådanne tilladelser kan være en forudsætning for indvindingsvirksomhedens etablering.
 § 2. Det påhviler regionsrådet at forelægge en ansøgning efter § 1, stk. 1, for de andre myndigheder, som har kompetence med hensyn til selve den påtænkte indvinding og behandling.
 Stk. 2. Forelæggelsen skal ske umiddelbart efter, at regionsrådet har modtaget ansøgningen.
 Stk. 3. Regionsrådet skal underrette ansøgeren om, at den ansøgte råstofindvinding forudsætter tilladelse efter anden lovgivning, og at regionsrådets behandling af sagen efter råstofloven foreløbig afventer de respektive myndigheders stillingtagen.
 Stk. 4. Såfremt de pågældende myndigheder meddeler afslag til den ansøgte råstofindvinding, skal regionsrådet underrette ansøgeren herom.
Stk. 5. Såfremt de pågældende myndigheder meddeler de nødvendige tilladelser på nærmere angivne vilkår, skal regionsrådet medtage disse vilkår i tilladelsen efter råstofloven.
Det skal fremgå af afgørelsen, efter hvilken lovgivning vilkårene er stillet.
 § 3. Regionsrådet skal indhente en udtalelse fra Kulturstyrelsen eller nærmeste statslige eller statsanerkendte kulturhistoriske museum, inden der træffes afgørelse efter råstofloven, jf. dog § 5.
Stk. 2. Regionsrådet skal fremsende ansøgningen til de i stk. 1 nævnte myndigheder umiddelbart efter, at regionsrådet har modtaget ansøgningen.
Det skal angives, at udtalelsen skal være regionsrådet hænde senest 4 uger efter, at ansøgningen er modtaget af de i stk. 1 nævnte myndigheder.
 Stk. 3. Regionsrådet skal underrette ansøgeren om, at regionsrådet behandling af sagen efter råstofloven foreløbigt afventer udtalelse fra de i stk. 1 nævnte myndigheder.
 § 4. Regionsrådet skal indhente en udtalelse fra Statens Luftfartsvæsen, såfremt der ansøges om råstofindvinding under grundvandsspejlet inden for en afstand af 13 km fra offentlige flyvepladser eller militære flyvestationer, inden der træffes afgørelse efter råstofloven, jf. dog § 5. Der henvises til Statens Luftfartsvæsens flyvepladsoversigt.
 Stk. 2. § 3, stk. 2 og 3, finder tilsvarende anvendelse ved indhentelse af en udtalelse efter stk. 1.
§ 5. Regionsrådet kan undlade at indhente en udtalelse fra de i § 3, stk. 1, og § 4, stk. 1, nævnte myndigheder, når ansøgningen vedrører mindre ændringer af vilkår, indvindingsperiodens længde og lignende i en allerede meddelt tilladelse.
Det er dog en betingelse, at ændringerne efter regionsrådets skøn er uden betydning for de nævnte myndigheder.
 Stk. 2. Regionsrådet skal underrette de pågældende myndigheder om afgørelser, hvor reglen i stk. 1 har været bragt i anvendelse.
Efterbehandling § 6. Regionsrådet skal høre kommunalbestyrelsen forud for, at regionsrådet frigiver sikkerhedsstillelsen for efterbehandling, jf. råstoflovens § 10, stk. 1, nr. 2.
Kapitel 2 Kyststrækninger, strandbredder § 7. regionsrådet skal, jf. råstoflovens § 7, stk. 1, 2. pkt., forelægge ansøgningen for Kystdirektoratet, såfremt den ansøgte råstofindvinding skal foregå:
1) på strandbredder og andre kyststrækninger, hvor der ikke findes sammenhængende landvegetation, 2) inden for den i naturbeskyttelseslovens § 15 omhandlede strandbeskyttelseslinje, eller 3) på arealer ved den jyske vestkyst, der ligger nærmere kystlinjen end 500 m regnet fra daglige højeste vandstand.
 Stk. 2. § 2, stk. 2-5, finder tilsvarende anvendelse ved forelæggelse af ansøgninger for Kystdirektoratet.
 Stk. 3. Anmeldelse om ikke-erhvervsmæssige indvindinger eller prøvegravninger i henhold til råstoflovens § 7, stk. 2, skal forelægges for Kystdirektoratet, såfremt indvindingen skal foregå på strandbredder og andre kyststrækninger, hvor der ikke findes sammenhængende landvegetation.
 Stk. 4. Regionsrådet skal følge Kystdirektoratets indstilling om vilkår eller forbud.
Kapitel 3 Ikrafttræden m.v.
 § 8. Reglerne i dette cirkulære træder i kraft den 1. juli 2014.
 Stk. 2. Miljøministeriets cirkulære nr. 10122 af 20. december 2006 om kommunalbestyrelsernes behandling af ansøgninger om tilladelse til erhvervsmæssig råstofindvinding og af anmeldelser om ikke-erhvervsmæssig råstofindvinding (administrationscirkulæret) ophæves.
