Ligebehandlingsnævnets afgørelse om etnisk oprindelse - religion og tro - kompetence - retlig interesse - ej medhold J.nr. 2500080-11 En organisation indgav en klage til Ligebehandlingsnævnet over, at en folkekirkelig organisation i sine grundregler stiller som et generelt krav, at ansatte hos organisationen skal være medlem af den danske folkekirke.
Ligebehandlingsnævnet afviste at behandle klagen, da den klagende organisation ikke havde indbragt sagen enten på vegne af eller til støtte for en klagende person med dennes tilladelse.
 En organisation har indgivet en klage over, at en folkekirkelig organisation i sine grundregler stiller som et generelt krav, at ansatte hos organisationen skal være medlem af den danske folkekirke.
Ligebehandlingsnævnets afgørelse Ligebehandlingsnævnet afviser at behandle klagen, da den klagende organisation ikke har indbragt sagen enten på vegne af eller til støtte for en klagende person med dennes tilladelse.
Sagsfremstilling En organisation har klaget over, at indklagede, som er en organisation, der arbejder på folkekirkeligt grundlag, i et stillingsopslag, hvor de søgte efter 5 medarbejdere til en døgnvarmestue, stillede krav om, at ansøgere skulle være medlem af den danske folkekirke.
Der er desuden klaget over, at den indklagede organisation i sine grundregler stiller som et generelt krav, at ansatte skal være medlem af den danske folkekirke.
Den klagende organisation har indgivet klagen for en af deres brugere.
Der er ikke medsendt fuldmagt fra denne bruger.
Klager har oplyst, at klagen er indgivet til støtte for den pågældende bruger og alle øvrige jobsøgende, der ikke er medlem af den danske folkekirke og derfor er afskåret fra at søge ansættelse hos den indklagede organisation.
Parternes bemærkninger Den klagende organisation påstår, at der er tale om direkte forskelsbehandling på grund af religion og samtidig indirekte forskelsbehandling på grund af etnisk oprindelse, idet et krav om medlemskab af den danske folkekirke vil udelukke flere personer med anden etnisk oprindelse end dansk fra at opnå ansættelse i organisationen.
Den klagende organisation påstår desuden, at den indklagede organisations grundregler, hvoraf det fremgår, at organisationens ansatte "søges blandt medlemmer af den danske folkekirke", er i strid med loven og skal ophæves.
Ligebehandlingsnævnets bemærkninger og konklusion Den klagende organisation har ikke indbragt sagen enten på vegne af eller til støtte for en klagende person med dennes tilladelse.
Nævnet har herved lagt vægt på, at der ikke er medsendt fuldmagt fra den klagende organisations bruger, og at den klagende organisation som svar på en anmodning om at fremsende en fuldmagt har oplyst, at klagen var indgivet til støtte for den pågældende bruger samt alle øvrige jobsøgende, der var afskåret fra at søge ansættelse hos den indklagede organisation.
 Nævnet må derfor afvise at behandle klagen.
Nævnet finder, at loven må fortolkes således, at klageadgangen er begrænset til den, der mener sig krænket.
Nævnet finder denne fortolkning bekræftet af forarbejderne til loven om Ligebehandlingsnævnet.
I bemærkningerne til § 5, stk. 2, står der, at "nævnet behandler således kun skriftlige klager indgivet af den, der mener sig forskelsbehandlet", idet det præciserende tilføjes, at "fagorganisationer kan indgive klager på vegne af den person, de repræsenterer".
Denne begrænsning i klageadgangen er ikke i strid med direktivet om generelle rammebestemmelser om ligebehandling med hensyn til beskæftigelse og erhverv.
Tværtimod bestemmer direktivet i art. 9, stk. 1, der vedrører "klageadgang", at medlemsstaterne skal sikre, at enhver, der mener sig krænket skal kunne indgive klage til retslige og/eller administrative instanser.
Medlemsstaterne gives efter art. 9, stk. 2, tillige pligt til at sikre, at visse nærmere bestemte organisationer og juridiske personer, hvoriblandt den klagende organisation hører, er berettigede til at indtræde som part i klagen, idet det dog præciseres, at denne pligt skal udøves enten på vegne af eller til støtte for klageren med dennes godkendelse.
