Straksafskrivning af aktier Lovforslag L 230 1992/1993 til ændring af lov om Dansk  

 Erhvervsudviklingsfond og lov om påligning af indkomst- og formueskat  

 til staten (ligningsloven) blev fremsat den 17. marts 1993 af  

 industriministeren.
Der var til første behandling den 24. marts 1993,  

 og der blev afgivet betænkning af Folketingets Erhvervsudvalg den 15.  

 april 1993. Anden behandling fandt sted den 20. april 1993, og den 22. april  

 1993 blev der afgivet tillægsbetænkning.
Tredjebehandling og  

 vedtagelse fandt sted den 29. april 1993.
 Der henvises til Folketingstidende 1992/93 spalte 6564-6565, 7132-7145,  

 8273-8274 og 8863-8864.
 I lovens § 1 om ændringer af lov om Dansk Erhvervsudviklingsfond  

 bestemmes det bl.a. at ændre navnet »Dansk Erhvervsudviklingsfond«  

 til » VækstFonden«.
 I lovens § 2 om ændringer af ligningsloven, bliver udgifter til  

 anskaffelse af afskrivningsberettigede aktiver ved anvendelse af beløb  

 fra VækstFonden, bortset fra garantier, omfattet af reglerne i  

 ligningslovens § 27 B, således at udgifterne kan straksafskrives i den  

 skattepligtige indkomst i anskaffelsesåret.
Ydelser fra fonden betragtes skattemæssigt som tilskud.
Dette  

 gælder uanset om ydelserne betegnes som lån eller tilskud.
 Fonden udbetaler sine ydelser kvartalsvis forud for afholdelse af de  

 godkendte udgifter, idet ydelserne er fastsat på grundlag af  

 budgetterede omkostninger.
Efter de almindelige regler for periodisering skal beløbene  

 beskattes på det tidspunkt, hvor modtageren opnår ret til  

 ydelserne, mens udgifterne først kan fratrækkes ved  

 indkomstopgørelsen, når de er afholdt eller kan afskrives.
For  

 at undgå at den skattepligtige får likviditetsproblemer som  

 følge af, at modtagne ydelser beskattes i indkomståret forud for  

 det indkomstår, hvori der kan ske straksafskrivning, indføjes  

 der en ny bestemmelse i ligningslovens § 27 C.
Ifølge denne  

 bestemmelse kan den skattepligtige vente med at indtægtsføre  

 beløb fra VækstFonden til det efterfølgende  

 indkomstår, hvis udgifterne først fradrages eller afskrives i  

 dette indkomstår.
 Ændringerne af ligningsloven trådte i kraft dagen efter  

 offentliggørelsen i Lovtidende og har virkning fra og med  

 indkomståret 1993.
