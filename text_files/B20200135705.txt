Bekendtgørelse om Vækstfondens administration af midlerne under Danmarks Grønne Fremtidsfond I medfør af § 9 i lov nr. 691 af 8. juni 2018 om Vækstfonden fastsættes:
Danmarks Grønne Fremtidsfond § 1. Vækstfonden administrerer de midler, der indskydes som egenkapital i Vækstfonden i forbindelse med etableringen af Danmarks Grønne Fremtidsfond.
 Stk. 2. Vækstfondens administration af midler under Danmarks Grønne Fremtidsfond, jf. stk. 1, sker i henhold til bestemmelserne i lov om Vækstfonden samt de for Vækstfonden i øvrigt gældende regler og politikker med de ændringer og tilpasninger, der følger af denne bekendtgørelse.
Formål § 2. Finansiering ved anvendelsen af midler under Danmarks Grønne Fremtidsfond skal ydes på markedsvilkår og have til formål at fremme national og global grøn omstilling, herunder udvikling og udbredelse af nye teknologier, omlægning af energisystemer til vedvarende energi, lagring og effektiv anvendelse af energi mv. og fremme af global eksport af grøn teknologi, eksempelvis inden for vind og energieffektiviseringsløsninger.
Fremtidsfondens investeringer/finansiering skal bidrage til opfyldelse af Parisaftalens temperaturmål samt realisering af nationale klimamål og skal således aktivt finansiere og investere i tiltag, der reducerer belastningen for klima, natur og miljø, herunder tiltag rettet mod vandknaphed, fødevaremangel og bæredygtig fødevareproduktion.
Stk. 2. Ved udvælgelsen af projekter og initiativer, der bidrager til den nationale og internationale grønne omstilling, og som kan finansieres af Vækstfonden i medfør af denne bekendtgørelse, jf. stk. 1, foretager Vækstfonden en samlet vurdering af det kommercielle og det omstillingsmæssige potentiale af det enkelte projekt eller initiativ.
Til brug for denne vurdering inddrager Vækstfonden dels EUs klassificeringssystem (taksonomi) for bæredygtige økonomiske investeringer og dels andre vurderingsprincipper og kriterier af relevans for vurderingen af projektet eller initiativets potentiale til at bidrage til den grønne omstilling.
De nærmere kriterier for vurderingen af det omstillingsmæssige potentiale fastlægges ved Politik for finansiering/investering omfattet af Danmarks Grønne Fremtidsfond.
Finansieringssegmenter § 3. Ved administrationen af midlerne under Danmarks Grønne Fremtidsfond anvender Vækstfonden finansieringsformerne, tjenesteydelser og de andre aktiviteter omhandlet i kapitel 2 i lov om Vækstfonden med henblik på at investere i virksomhederne omfattet af § 2 i lov om Vækstfonden og Politik for Vækstfondens finansieringssegmenter og ejerskab, jf. dog stk. 2.
Stk. 2. Op til en tredjedel af de under § 1, stk. 1, nævnte midler kan anvendes til investeringer i virksomheder, enten direkte eller indirekte via fonde, der ikke opfylder definitionen på små eller mellemstore virksomheder, jf.
Kommissionens henstilling af 6. maj 2003 om definitionen af mikrovirksomheder, små og mellemstore virksomheder (2003/361/EF).
Stk. 3. De i stk. 2 nævnte virksomheder, der ikke opfylder definitionen på små og mellemstore virksomheder, jf.
Kommissionens henstilling af 6. maj 2003 om definitionen af mikrovirksomheder, små og mellemstore virksomheder (2003/361/EF), kan omfatte 1) accelerationsvirksomheder, der er faldet uden for SMV-definitionen, og som har en aggressiv vækstplan, der ikke kan finde tilstrækkelig finansiering i det private marked, 2) iværksættere og vækstvirksomheder, der falder uden for SMV-definitionen, fordi en større etableret virksomhed har en ejerandel på 25 pct. eller over i virksomheden og 3) små midcaps, hvilket skal muliggøre investeringssamarbejder med pensionsselskaberne og tiltrækning af grønne EU-midler.
 Stk. 4. Med mindre særlige forhold gør sig gældende, herunder f.eks. et hensyn til at kunne sikre tilstrækkelige opfølgende investeringer, og til at sikre et acceptabelt afkast, skal de i stk. 3, nr. 3, nævnte små midcaps have et antal ansatte på nyinvesteringstidspunktet på maksimalt 1.500 ansatte, og tilsvarende kan der ikke, medmindre særlige forhold gør sig gældende, investeres mere end 200 mio. kr. per virksomhed i de i stk. 3, nr. 3, nævnte små midcaps.
Skattepolitik og social ansvarlighed § 4. Investering af midlerne under Danmarks Grønne Fremtidsfond i henhold til § 3 sker i overensstemmelse med de for Vækstfonden til enhver tid gældende regler og politikker for skattepolitik og social ansvarlighed.
 Stk. 2. Vækstfonden påser, at investering efter denne bekendtgørelse sker inden for rammerne af de til enhver tid gældende politikker.
Tilsyn og revision § 5. Erhvervsministeren fører tilsyn med Vækstfondens administration af midler under Danmarks Grønne Fremtidsfond som del af det almindelige tilsyn med Vækstfonden.
 Stk. 2. Vækstfondens administration af midlerne under Danmarks Grønne Fremtidsfond skal indgå i Vækstfondens årsrapport og revideres i overensstemmelse med reglerne fastsat i lov om Vækstfonden § 19.
 Stk. 3. Vækstfonden er forpligtet til at holde et separat regnskab for midlerne under Danmarks Grønne Fremtidsfond, jf. § 1, stk. 1, med henblik på, at der kan aflægges separat regnskab for Vækstfondens administration af midlerne.
 Stk. 4. Vækstfonden har pligt til at holde erhvervsministeren orienteret om alle væsentlige forhold om administrationen af midler efter denne bekendtgørelse, herunder om væsentlige afvigelser fra den forventede udvikling af administrationen af midlerne under Danmarks Grønne Fremtidsfond.
Administration § 6. Vækstfondens administrationsomkostninger vedrørende administrationen af midler efter denne bekendtgørelse afholdes inden for rammerne af de midler, der indskydes som egenkapital i Vækstfonden i forbindelse med etableringen af Danmarks Grønne Fremtidsfond samt afkastet på finansiering foretaget i medfør af denne bekendtgørelse.
Rådgivning og koordinering § 7. Vækstfonden kan indhente råd og sparring fra et rådgivende udvalg nedsat af erhvervsministeren i relation til investerings- og finansieringsindsatser inden for grøn omstilling.
Kompetencen til at træffe konkrete finansierings- eller investeringsbeslutninger i medfør af denne bekendtgørelse og ansvaret herfor ligger, uanset rådgivningen, hos Vækstfonden.
 Stk. 2. Vækstfonden skal løbende samarbejde og bidrage til koordineringen vedrørende administrationen af midlerne under Danmarks Grønne Fremtidsfond med EKF Danmarks Eksportkredit, Danmarks Grønne Investeringsfond, Investeringsfonden for Udviklingslande samt i forhold til det i stk. 1 nævnte rådgivende udvalg.
 Stk. 3. Vækstfonden bidrager som en del af de samlede administrationsomkostninger ved administrationen af de midler, Vækstfonden tilføres, jf. §1, stk. 1, til finansiering af udgifterne i forbindelse med det rådgivende udvalg, jf. stk. 1.
Overførsel af investeringer § 8. Investeringer gennemført af Vækstfonden fra den 1. januar 2020 og til tidspunktet for ikrafttræden af denne bekendtgørelse, der er gennemført inden for formålet i § 2, og som opfylder betingelserne i §§ 3-4, kan i regnskabsmæssig henseende henføres til de midler, der indskydes som egenkapital i Vækstfonden, jf. § 1, og kan som sådan overføres til Danmarks Grønne Fremtidsfond.
Ikrafttræden § 9. Bekendtgørelsen træder i kraft den 17. september 2020.
