 Boligstøttemodtager klager over, at kommunen ikke medregner  

 3%-fradraget ved beregning af indkomstgrundlaget.
 Amtsankenævnet stadfæster kommunens afgørelse, idet nævnet ikke  

 finder, at fradraget indgår i beregningsgrundlaget for boligstøtte efter  

 lovens § 7.
 1) De har den 8. juni 1987 klaget over, at kommune har afslået at medregne  

 det nye 3%-fradrag ved beregningen af indkomstgrundlaget for pension og  

 boligydelse.
 Deres sag har på baggrund af vedlagte redegørelse været behandlet i  

 amtsankenævnets møde den 19. november 1987.
Nævnet traf følgende A F G Ø R E L S E:
 Nævnet stadfæstede kommunes afgørelse.
Nævnet tog udgangspunkt i, at det nye 3%-fradrag, der benyttes ved  

 opgørelsen af den skattepligtige indkomst for 1987, ikke indgår i  

 socialindkomstloven.
Det er derfor ikke medregnet i Deres socialindkomst for  

 1987.
 Fradraget indgår derfor heller ikke i beregningsgrundlaget for pension og  

 boligydelse, jfr. pensionslovens § 28 og boligstøttelovens § 7.
Nævnet fandt herefter, at kommune havde beregnet Deres aktuelle indkomst i  

 overensstemmelse med disse regler.
Der er således ikke grundlag for at ændre  

 kommunes afgørelse vedrørende fastsættelsen af Deres aktuelle indkomst.
 Om muligheden for at klage, se vedlagte klagevejledninger.
 2) Notits.
Med venlig hilsen R E D E G Ø R E L S E:
 N.N. har den 8. juni 1987 klaget over, at kommune har afslået at benytte  

 det nye 3%-fradrag ved beregning af indkomstgrundlaget for udbetaling af  

 pension og boligydelse.
 Kommunens afgørelse er meddelt klager i begyndelsen af juni 1987.
 Kommune har den 24. juli 1987 fremsendt sagens akter.
 Faktiske oplysninger:
Klager er fraskilt og bor alene.
Han har siden den 1. maj 1987 modtaget  

 pension og boligydelse.
 Klagers oplysninger om klagen:
 N.N. anfører i brev til kommunen den 28. maj 1987:
 »Der er dog noget i de forskellige beregningsmåder, jeg studser over:
 Jeg har fået beregnet følgende:
1. skat, 2. social pension, 3. boligydelse, og bemærker nu, at det nye 3%-fradrag er anvendt ved beregning af 1., men  

 ikke ved 2. og 3.
Jeg mener at vide, at 3%-fradraget skulle erstatte lønmodtagerfradraget.  

 Hvorfor da denne inkonsekvens, for det er vel ikke en fejl?» Kommunens afgørelse:
 Kommunen anfører i svaret til klager:
»Under henvisning til ovennævnte kan det oplyses, at 3%-fradraget  

 beregnes af den personlige indkomst, d.v.s. af dagpenge, lønindtægt og  

 pension, ved beregning af den skattepligtige indkomst, men ikke ved beregning  

 af socialindkomsten for 1987. Man kan ikke oplyse hvorfor, da kommunen ikke  

 kan få nogen forklaring af boligministeriet eller boligstyrelsen.
Man  

 afventer en afklaring fra ministeriet.« Supplerende oplysninger:
Ankesekretariatet har den 26. oktober 1987 forespurgt i  

 statsskattedepartementet, om det nye 3%-fradrag vil indgå i de fremtidige  

 beregninger af socialindkomst.
Man har herfra svaret, at dette spørgsmål  

 endnu ikke er afklaret.
Spørgsmålet vil dog først have betydning for  

 socialindkomsten for 1989, idet denne udregnes på grundlag af slutopgørelsen  

 for 1987.
 Retsgrundlag:
 Lov om socialindkomst:
 § 2, stk. 1:
 Til socialindkomsten henregnes:
1) Enhver indkomst, der henføres til eller indgår i den skattepligtige  

 almindelige indkomst.
I indkomsten fragår udgifter til erhvervelse, sikring  

 eller vedligeholdelse af indkomsten samt andre fradrag, der er knyttet til  

 indkomsterhvervelsen og er fradragsberettigede ved opgørelse af den  

 skattepligtige almindelige indkomst, og som ikke omfattes af stk. 2. Dog  

 fragår ikke fradrag for forskudsafskrivninger eller henlæggelser til  

 investeringsfonds.
Varelagernedskrivninger indgår ikke i socialindkomsten.
 § 2, stk. 2:
 Ved opgørelse af socialindkomsten fratrækkes følgende beløb i det omfang,  

 de er fradragsberettigede ved opgørelse af den skattepligtige almindelige  

 indkomst:
 1) Lønmodtagerfradrag.
 2) Renteudgifter, reservefonds- og administrationsbidrag til  

 realkreditinstitutter, løbende provisioner og stiftelsesprovisioner samt  

 præmier, engangspræmier og lignende engangsydelser for lån.
 3) Den indkomst, som er overført til beskatning hos en medhjælpende  

 ægtefælle.
 4) Underholdsbidrag til ægtefælle og til børn, aftægtsydelser og andre  

 løbende ydelser.
 5) Ejendomsskatter, udgifter til vedligeholdelse eller forsikring af  

 aktiver, hvis afkast medregnes efter § 2, stk. 1, nr. 1, samt standardfradrag  

 vedrørende ejerboliger.
 § 7:
Socialindkomsten opgøres på grundlag af ansættelsen af skattepligtig  

 indkomst og formue for det senest afsluttede indkomstår.
Socialindkomsten  

 anvendes med virkning fra 1. januar i det andet kalenderår efter det  

 indkomstår, for hvilken socialindkomsten er opgjort.
 Lov om social pension:
 § 28, stk. 1:
 For førtidspensionister opgøres indtægtsgrundlaget for grundbeløb efter  

 lov om socialindkomst med de fravigelser, der er nævnt i stk. 2-6.
 § 28, stk. 2:
 Til den del af socialindkomsten, der er nævnt i § 2, stk. 1-2, i lov om  

 socialindkomst, foretages følgende fradrag og tillæg:
 1) Ydelser uden tilbagebetalingspligt efter kapitel 9 og 10 i lov om  

 social bistand fradrages.
2) Skattepligtig pension efter denne lov fradrages.
Det samme gælder for  

 skattepligtig pension, som indgår i socialindkomsten og er udbetalt efter  

 lovgivningen i en medlemsstat i De europæiske Fællesskaber og beregnet efter  

 artiklerne 46, 50 og 51 i forordning nr. 1408/71 om anvendelse af de sociale  

 sikringsordninger på arbejdstagere og selvstændige erhvervsdrivende og deres  

 familiemedlemmer, der flytter inden for Fællesskabet, og for pension udbetalt  

 efter lovgivningen i et land, med hvilket der er indgået overenskomst om  

 samordning af pension.
 3) Pension udbetalt efter lov om Arbejdsmarkedets Tillægspension  

 fradrages.
 4) Fradrag for indtægt ved personligt arbejde eller indtægt af anden art  

 end formueindtægt og indtægt, som er nævnt i nr. 5, dog højst op til et  

 maksimumsbeløb, jfr. § 49, stk. 1, nr. 3.
 5) Fradrag for 40%, dog mindst op til en grænse, jfr. § 49, stk. 1, nr. 4,  

 af livrente, pension med løbende udbetalinger eller anden indtægt, der kan  

 sidestilles hermed.
6) Tillæg for fiktiv indtægt af beløb, hvormed pensionisten har forringet  

 sin økonomiske stilling ved bortgivelse eller lignende dispositioner i løbet  

 af de seneste 10 år.
Socialministeren kan fastsætte nærmere regler herom.
 § 39:
 stk. 1: Pensionen fastsættes hver 1. januar på grundlag af indtægten,  

 opgjort efter §§ 27-29.
stk. 2: Pensionen omregnes i løbet af året, 1) hvis indtægtsgrundlaget ændres mere end rent midlertidigt og en  

 beregning på grundlag af den forventede fremtidige indtægt fører til en  

 ændring af pensionens størrelse, eller 2) hvis der sker en ændring af de personlige forhold, som har betydning  

 for pensionens størrelse.
 Lov om individuel boligstøtte:
 § 7:
 stk. 1: Husstandsindkomsten er husstandens samlede socialindkomst med de i  

 stk. 2-8 nævnte afvigelser.
 stk. 7: Må det antages, at husstandens indkomstforhold i boligstøtteåret  

 vil afvige væsentligt fra den indkomst, der beregnes efter stk. 2-6, anvendes  

 i stedet den forventede fremtidige indkomst.
