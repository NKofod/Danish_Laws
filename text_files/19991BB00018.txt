Fremsat den 26. oktober 1999 af  

 Knud Erik Kirkegaard (KF),  

 Pia Christmas-Møller (KF), Kristian Jensen (V),  

 Jens Vibjerg (V),  

 Ole M.
Nielsen (KRF) og Flemming Kofod  

 Svendsen (KRF) Forslag til folketingsbeslutning om begrænsning af retten til at  

 iværksætte faglige blokader på arbejdsmarkedet Folketinget pålægger regeringen inden den 1.  

 januar 2000 at fremsætte et lovforslag, der indsnævrer  

 retsgrundlaget for iværksættelse af faglige blokader på  

 arbejdsmarkedet.
 Lovforslaget skal indebære, at det ikke vil  

 være lovligt for en faglig organisation, der kun har et mindretal af  

 medarbejderne på en virksomhed som medlemmer, at etablere en faglig  

 blokade mod den pågældende virksomhed, såfremt virksomheden  

 har indgået kollektiv overenskomst med en anden faglig organisation med  

 et indhold, der sikrer medarbejderne løn- og arbejdsvilkår, der  

 generelt ikke afviger væsentligt fra det niveau, som normalt er  

 gældende for tilsvarende arbejde i den del af landet, hvor virksomheden  

 er beliggende.
Bemærkninger til forslaget Efter dansk arbejdsretlig tradition har  

 faglige organisationer ret til at etablere faglige blokader mod en  

 virksomhed.
Denne ret benyttes primært i situationer, hvor den faglige  

 organisation ønsker indgåelse af overenskomst med den  

 pågældende virksomhed.
 Der er ligeledes tradition for eventuel etablering af  

 sympatikonflikter mod virksomheder, der har forretningsmæssig  

 forbindelse med den blokaderamte virksomhed.
Muligheden for at iværksætte blokader med  

 henblik på at opnå overenskomst og dermed muligheden for at  

 forbedre medarbejdernes løn- og arbejdsvilkår er således  

 en del af grundlaget for den danske arbejdsmarkedsmodel, som både  

 herhjemme og i udlandet fremhæves som en moderne og  

 hensigtsmæssig model for regulering af forholdene på  

 arbejdsmarkedet.
Som konsekvens heraf er Folketinget traditionelt meget  

 tilbageholdende med at foretage lovregulering af arbejdsmarkedet.
 Der har imidlertid i de senere år været en  

 tendens til at iværksætte blokader, hvor det primære  

 formål ikke har været at forbedre medarbejdernes løn- og  

 arbejdsvilkår på den blokaderamte virksomhed, men i stedet at  

 sikre en monopollignende status for den pågældende faglige  

 organisation i forhold til konkurrerende faglige organisationer, også  

 selv om den blokerende faglige organisation kun har haft en stærkt  

 begrænset andel af medarbejderne på virksomheden som medlemmer.  

 Sådanne magtkampe mellem konkurrerende faglige organisationer kan  

 være langvarige og medføre omfattende skadevirkninger for  

 økonomi og beskæftigelse på de ramte virksomheder, uden at  

 medarbejderne får hverken gavn eller glæde af det.
Som eksempler på sådanne konflikter kan  

 nævnes SID's aktuelle blokader mod virksomheden Ikadan i Ikast og  

 Brørup Maskinstation i Bøvlingbjerg i Vestjylland.
Begge  

 konflikter har nu varet i  ca. et år, og der er ikke udsigt til en  

 snarlig afslutning på konflikterne.
Ikadan producerer bl.a. plastprodukter til bygge- og  

 køleskabsindustrien.
Ved konfliktens start i 1998 var der ansat ca. 50  

 medarbejdere på Ikadan, og et tilsvarende antal har været  

 beskæftiget på andre virksomheder med underleverancer.
Efter ca.  

 et års blokade er medarbejderstaben reduceret til omkring 15, og det  

 må antages, at virksomheden har lidt et betydeligt økonomisk  

 tab.
Underleverandørerne har på grund af blokaden været  

 tvunget til at stoppe leverancerne til Ikadan.
Det gælder således  

 bl.a.
Birns Jernstøberi i Holstebro, og Ikadans største kunde,  

 køleskabsfabrikken Gram, der aftog ca. 60 pct. af omsætningen,  

 har været tvunget til at opgive samarbejdet med virksomheden.
Ikadan har som medlem af Kristelig Arbejdsgiverforening  

 overenskomst med Kristelig Fagforening, og denne overenskomsts løn- og  

 arbejdsvilkår afviger ikke væsentligt fra de vilkår, som er  

 gældende for tilsvarende arbejde i Midt- og Vestjylland.
Kun et  

 fåtal af medarbejderne er organiseret hos SID.
Brørup Maskinstation beskæftiger i  

 sommerhalvåret 12-14 medarbejdere og i vinterhalvåret 5-6  

 medarbejdere.
Kundekredsen er primært landmænd.
Virksomheden er  

 medlem af Kristelig Arbejdsgiverforening, og medarbejderne er dermed  

 dækket af denne organisations overenskomst med Kristelig Fagforening.  

 Også denne overenskomst sikrer virksomhedens medarbejdere løn-  

 og arbejdsvilkår, der ikke afviger væsentligt fra vilkårene  

 i SID's overenskomst.
Efter hvad der er oplyst over for forslagsstillerne,  

 har blokaden trods den langvarige karakter ikke berørt virksomheden  

 synderligt.
SID har imidlertid på det sidste rettet henvendelse  

 til maskinstationens landmandskunder og ladet forstå, at fortsat brug  

 af Brørup Maskinstation kan få konsekvenser f.eks. i form af  

 stop for transport til og fra den enkelte landbrugsbedrift.
Hvis dette  

 gennemføres, er der selvsagt tale om en voldsom optrapning af  

 konflikten.
 Blokaden mod de to virksomheder har af Kristelig  

 Arbejdsgiverforening været indbragt for Arbejdsretten, som i en  

 kendelse af 6. maj 1999 har fastslået, at selv om begge virksomheder er  

 omfattet af kollektive overenskomster, må blokaderne alligevel  

 anerkendes som værende i overensstemmelse med det danske arbejdsretlige  

 grundlag.
I Arbejdsrettens dom hedder det bl.a.: »Arbejdsretten  

 finder det utvivlsomt, at konflikten i såvel Brørup-sagen som  

 Ikadan-sagen alene har til formål at sikre Specialarbejderforbundet i  

 Danmark overenskomster inden for forbundets naturlige fagområde, og at  

 SID's interesse i at opnå overenskomst med virksomhederne under hensyn  

 til dette forbunds position og medlemstal samt ansættelsesforholdene i  

 de to virksomheder har den fornødne styrke og aktualitet.  

 Arbejdsretten finder endvidere, at det ved bedømmelsen heraf er uden  

 betydning, at det arbejde, der søges overenskomstdækket, er  

 dækket af overenskomster indgået med Kristelig Fagforening.
Det  

 bemærkes herved, at Kristelig Fagforening med hensyn til medlemmer og  

 overenskomstdækning står i et frit konkurrenceforhold til  

 Specialarbejderforbundet i Danmark, og at denne konkurrence ikke er underlagt  

 de begrænsninger, som kan følge af en tilslutning til en  

 fælles hovedorganisation.
Det er derfor også uden betydning, om  

 overenskomsterne mellem Kristelig Arbejdsgiverforening og Kristelig  

 Fagforening er kollektive overenskomster i arbejdsretslovens forstand.« Forslagsstillerne er imidlertid af den opfattelse, at  

 så langvarige konflikter med så omfattende skadevirkninger for de  

 ramte virksomheder og deres medarbejdere, og som, jf. kendelsen fra  

 Arbejdsretten, reelt blot er udtryk for magtkampe mellem konkurrerende  

 arbejdstagerorganisationer, er uacceptable.
Forslagsstillerne finder det  

 derfor nødvendigt at få præciseret og indsnævret det  

 retlige grundlag for at kunne iværksætte faglige blokader.
Efter forslaget vil det fortsat være muligt at  

 iværksætte blokader med det formål at opnå  

 overenskomst med henblik på generelt at forbedre løn- og  

 arbejdsvilkårene på virksomheden.
Hvis den blokerende faglige  

 organisation har flertallet af medarbejderne som medlemmer, sker der  

 overhovedet ingen ændringer i forhold til den nuværende  

 retstilstand.
Dette er ligeledes tilfældet, hvis medarbejderne på  

 virksomheden ikke er omfattet af en kollektiv overenskomst, eller hvis en  

 eventuel kollektiv overenskomsts bestemmelser om løn- og  

 arbejdsvilkår ikke i det væsentlige generelt er på samme  

 niveau, som hvad der normalt er gældende for tilsvarende arbejde i den  

 del af landet, hvor virksomheden er beliggende.
Blokaderetten er i disse  

 situationer altså fortsat til stede, også selv om den blokerende  

 faglige organisation kun har et mindretal af medarbejderne på  

 virksomheden som medlemmer.
 Begrænsningen af retten til at  

 iværksætte blokade omfatter efter forslaget således kun de  

 situationer, hvor den faglige organisation alene har et mindretal af  

 medarbejderne som medlemmer på en virksomhed, og hvor denne har  

 indgået en kollektiv overenskomst med løn- og  

 arbejdsvilkår, der ikke afviger væsentligt fra det normale niveau  

 for tilsvarende arbejde i det lokale område.
Skriftlig fremsættelse Knud Erik Kirkegaard (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om begrænsning  

 af retten til at iværksætte faglige blokader på  

 arbejdsmarkedet.
(Beslutningsforslag nr.
B 18).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
