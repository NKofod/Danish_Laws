Bekendtgørelse om forbud mod udførsel af visse levende dyr til Det Forenede Kongerige 1) I medfør af § 37, § 67 og § 70, stk. 3, i lov nr. 432 af 9. juni 2004 om hold af dyr og kongelig anordning nr. 141 af 3. marts 2006 om at visse bekendtgørelser udstedt af ministeren for familie- og forbrugeranliggender vedrørende udbrud af smitsomme dyresygdomme ikke optages i Lovtidende § 1 og § 2 fastsættes:
 § 1. Det er forbudt at udføre levende dyr, der er modtagelige for mund- og klovesyge, til de områder i Det Forende Kongerige, der er anført i bilag I til Kommissionens beslutning 2007/554/EF af 9. august 2007 om visse beskyttelsesforanstaltninger mod mund- og klovesyge i Det Forende Kongerige, som senest ændret ved Kommissionens beslutning af 19. november 2007.
 § 2. Med bøde straffes den, der overtræder § 1.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået forsætligt eller groft uagtsomt, og hvis der ved overtrædelsen er 1) forvoldt skade på menneskers eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 3. Bekendtgørelsen træder i kraft den 20. november 2007.
 Stk. 2. Bekendtgørelse nr. 9880 af 13. september 2007 om forbud mod udførsel af visse levende dyr til Det Forenede Kongerige ophæves.
Fødevarestyrelsen, den 14. novenber 2007 Anders Munk Jensen / Kirsten Falkum 1) Bekendtgørelsen indeholder bestemmelser, der gennemfører dele af Kommissionens beslutning 2007/554/EF af 9. august 2007 om visse beskyttelsesforanstaltninger mod mund- og klovesyge i Det Forenede Kongerige (EU-Tidende 2007 nr.
L 210, side 36), senest ændret ved Kommissionens beslutning af 19. november 2007.
