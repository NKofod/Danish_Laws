Nr BTB 45 Betænkning over Forslag til folketingsbeslutning om præmiering af  

 opsparing   

 Nr B 45 1988-89, 1. samling Afgivet af Skatte- og Afgiftsudvalget Afgivet: 19890511 Udvalget har behandlet beslutningsforslaget i nogle møder og har herunder stillet spørgsmål til skatteministeren, som denne har besvaret skriftligt.
Nogle af disse spørgsmål og ministerens besvarelse heraf er optrykt i et bilag til denne betænkning.
 Herefter indstiller et flertal (udvalget med undtagelse af  

 Centrum-Demokraternes og Kristeligt Folkepartis medlemmer)  

 beslutningsforslaget til forkastelse ved 2. (sidste) behandling.
Et mindretal inden for flertallet (Fremskridtspartiets medlem af udvalget)  

 gør opmærksom på, at når Hansen sparer nogle penge op, bliver disse udlånt  

 til Jensen, der så kan udvide sit forbrug.
Centrum-Demokraternes forslag går  

 derfor kun ud på at flytte forbrugsmuligheden fra Hansen til Jensen i første  

 omgang og derefter - når tilbagebetaling finder sted - fra Jensen til Hansen.  

 Det er forkasteligt at benytte de tvangsudskrevne skattemidler fra Svendsen,  

 Petersen og Sørensen på at betale til de nævnte transaktioner mellem Hansen  

 og Jensen.
Allerede som følge heraf er det et rigtig dårligt forslag,  

 Centrum-Demokraterne har fremsat.
Dertil kommer så, at der diskrimineres mod dem, der har indtægtsfald,  

 måske på grund af sygdom, konjunkturnedgang eller andet, der bestemt ikke kan  

 begrunde, at de skal behandles dårligere end andre.
Derimod begunstiges de,  

 der på papiret har indtægtsfremgang - måske på grund af deres  

 afskrivningspolitik eller andre årsager, som der ingen anledning er til at  

 præmiere.
 Der henvises derudover til de som bilag optrykte svar fra skatteministeren  

 på udvalgets spørgsmål nr. 1-3.
 Et mindretal (Centrum-Demokraternes og Kristeligt Folkepartis  

 medlemmer af udvalget) indstiller beslutningsforslaget til vedtagelse  

 uændret.
Aagaard (KF) Else Theill Sørensen (KF) Pernille Sams (KF) Svend Heiselberg  

 (V) nfmd.
Skrumsager Skau (V) Glistrup (FP) Elisabeth Arnold (RV) Bente  

 Juncker (CD) Kofod-Svendsen (KRF) Helen Beim (S) Erling Christensen (S) Pia  

 Gjellerup (S) Klaus Hækkerup (S) Henning Nielsen (S) Stavad (S) fmd.  

Bjørn Poulsen (SF) Jens Thoft (SF) Bilag Nogle af udvalgets spørgsmål til skatteministeren og dennes besvarelse  

 heraf Spørgsmål 1:
 En udførlig analyse og kommentarer udbedes vedrørende forslagets  

 sandsynlige direkte og afledede provenuvirkninger.
 Spørgsmål 2:
Hvilke skøn kan ministeren finde vedrørende det maksimale provenutab som  

 følge af forslaget? Svar:
Beslutningsforslaget går ud på at fremme den private opsparing ved en  

 præmieringsordning.
Præmieringen skal ifølge forslaget ske ved at give den  

 enkelte skatteyder mulighed for at fratrække indskud på opsparingskonti i den  

 skattepligtige indkomst, såfremt opsparingen modsvares af en  

 indkomststigning.
Fradraget udgør 20 pct. af det opsparede beløb, dog højst  

 15.000 kr., og skal bindes i mindst 3 år.
Provenutabet ved forslaget afhænger af, hvor mange skatteydere der i givet  

 fald vil udnytte ordningen og med hvilke opsparingsbeløb.
Det er ikke muligt  

 at skønne over dette omfang på grund af manglende erfaringsmateriale og  

 dermed heller ikke over størrelsen af provenutabet.
Det er imidlertid givet, at der vil være store kontrolproblemer forbundet  

 med forslaget.
Det gælder såvel afgørelsen af, hvornår opsparingen sker ud af  

 en indkomststigning, som afgørelsen af, om opsparingen er lånefinansieret.  

 Det vil være overordentlig vanskeligt at opbygge et system, der kan sikre, at  

 disse betingelser er opfyldt.
Dertil kommer, at det er meget svært at  

 vurdere, hvorvidt fradragsordningen vil føre til en forøgelse af  

 nettoopsparingen.
En del skatteydere vil formentlig udnytte  

 fradragsmuligheden uden af den grund at øge deres opsparing, og disse  

 skatteydere vil alt andet lige få øget deres disponible indkomst og får  

 dermed mulighed for at øge deres forbrug.
I modsætning til hensigten vil  

 forslaget derfor kunne påvirke betalingsbalancen negativt.
 Endelig vil præmiering ved fradrag i den skattepligtige indkomst stride  

 mod principperne i skattereformen, der bl.a. gik ud på at foretage en  

 fradragssanering.
Selv om sigtet med forslaget er det rigtige, er fremgangsmåden ikke  

 hensigtsmæssig.
Det særlige opsparingsudvalg, som regeringen har nedsat,  

 analyserer i øjeblikket forskellige muligheder for at fremme den private  

 opsparing.
Det er regeringens opfattelse, at opsparingsfremmende tiltag bør  

 afvente udvalgets rapport.
 Spørgsmål 3:
Hvilke erfaringer har skatteadministrationen gjort vedrørende de sidste 35  

 års ordninger med skattepræmieret opsparing? Svar:
Der har gennem de sidste 35-40 år været foretaget flere undersøgelser i  

 relation til præmiering af opsparing.
Som eksempler kan nævnes en betænkning  

 fra 1952 om skattelettelse for privat opsparing og betænkning nr. 378 fra  

 1964 om skattebegunstigelse for opsparing.
Der har også været lovgivet om emnet.
Det kan således nævnes, at den  

 førstnævnte betænkning resulterede i vedtagelsen af lov nr. 294 af 29.  

 september 1954 om præmiering af opsparing, der pr. 1. januar 1959 afløstes af  

 en mere permanent opsparingsfremmende lovgivning - reglerne om  

 kapitalbindingskonti i afsnit II i renteforsikringsloven (lov nr. 150 af 2.  

 august 1958). I 1966 blev reglerne om kapitalbindingskonti udskilt fra  

 renteforsikringsloven for allerede i 1967 at blive helt ophævet.
 Omtales i denne forbindelse bør også dels lov nr. 168 af 7. juni 1958 om  

 en opsparingsordning for unge forsørgere, der blev ophævet i 1961, dels lov  

 nr. 372 af 1. december 1962 om skattelettelse for visse indskud m.v.  

 Sidstnævnte lov blev ophævet i 1965 som følge af vedtagelsen af  

 etableringskontoloven og ændringer i renteforsikringsloven.
 Endelig skal lov nr. 237 af 7. juni 1968 om opsparingspræmiering nævnes.
 På baggrund af oplysninger hentet i Statistiske Efterretninger vedlægges  

 en oversigt over anvendelsen af henholdsvis 1954-loven og  

 kapitalbindingsordningen.
 Som jeg gav udtryk for under 1. behandling af beslutningsforslaget, er det  

 imidlertid min opfattelse, at man bør afvente udfaldet af det arbejde, som  

 det nedsatte embedsmandsudvalg vedrørende eventuelle opsparingsfremmende  

 foranstaltninger kommer med, inden der tages stilling til, om og i givet fald  

 hvilken opsparingsordning der vil være at foretrække.
