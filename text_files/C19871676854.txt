(Til folkehøjskoler, landbrugsskoler,  

 husholdningsskoler, efterskoler) På given foranledning skal man meddele, at spørgsmålet om  

 folkeskolelæreres ret til ferie med løn i juli måned, sammenholdt med  

 reglerne om ret til dagpenge i forbindelse med barsel, har været gjort til  

 genstand for drøftelser mellem Socialministeriet, herunder Sikringsstyrelsen,  

 Finansministeriet, Kommunernes Landsforening og Lærernes Centralorganisation.
 Efter § 16, stk. 1 og 3 i bekendtgørelse nr. 27 af 25. januar 1984 om  

 tilskudsbetingelser m.v. for folkehøjskoler, landbrugsskoler,  

 husholdningsskoler og efterskoler finder de for folkeskolens tjenestemænd  

 fastsatte regler om ferie og om fravær under sygdom, som følge af graviditet  

 og fødsel tilsvarende anvendelse for forstandere, heltidsbeskæftigede lærere  

 og kvotalærere.
 På denne baggrund skal Undervisningsministeriet herved meddele følgende:
 En lærer, hvis barselorlov falder i sommerferieperioden, har ret til af få  

 udbetalt sædvanlig løn i juli måned, idet juli måned efter den gældende  

 ferieordning for folkeskolen anses som ferie for folkeskolens tjenestemænd.  

 Falder barselorloven i sommerferieperioden, medregnes juli måned i den  

 samlede dagpengeretsperiode under barselorlov.
 Det forhold, at der udbetales sædvanlig løn i juli måned, medfører ikke,  

 at dagpengeretten for juli måned og den resterende del af orlovsperioden  

 fortabes, uanset om den pågældende i en periode op til den 1. juli har fået  

 udbetalt dagpenge.
 Når der udbetales en lærer sædvanlig løn i juli måned, vil skolen efter  

 dagpengelovens § 27, stk. 1, være berettiget til dagpengerefusion for de dage  

 i juli måned, hvor der er ret til barseldagpenge.
 Det tilføjes, at der optjenes pensionsalder i juli måned.
 Man henviser i øvrigt til punkt C i Undervisningsministeriets cirkulære af  

 15. januar 1985 om fravær på grund af sygdom, graviditet, barsel og adoption,  

 hvoraf fremgår, at det påhviler skolen at indkræve ovennævnte dagpenge fra  

 lærerens bopælskommune, og at den refusion, skolen får fra kommunen, skal  

 fratrækkes skolen tilskudsberettigede lønudgifter.
Man er blevet gjort opmærksom på, at påfaldende få skoler har søgt  

 dagpengerefusion fra kommunen.
Man gør i den anledning opmærksom på, at  

 Direktoratet for Folkeoplysning, Frie Grundskoler m.v. i forbindelse med  

 afregning af tilskud vil fratrække refusionsbeløbet i tilskudsgrundlaget,  

 uanset om refusionen er opkrævet af skolen eller ej.
 P.m.v.
 e.b.
Jørgen Petersen fm.
