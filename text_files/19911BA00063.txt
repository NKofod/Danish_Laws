Nr BSF 63 Forslag til folketingsbeslutning om nedsættelse af en folkeskolekommission Fremsat af Pernille Forchhammer (S) Poul Andersen (S) Helle Degn (S) Poul  

 Erik Dyrlund (S) Frank Jensen (S) Anne-Marie Meldgaard (S) Else Marie  

 Mortensen (S) Lone Møller (S) Grete Schødts (S) den 7. februar 1992 1. Folketinget opfordrer regeringen til at nedsætte en folkeskolekommission, der på baggrund af udviklingsprogrammets evalueringsrapporter og kommissoriet i dette beslutningsforslag har til opgave at udarbejde forslag og anbefalinger, der kan ligge til grund for udarbejdelsen af en grundlæggende reform af folkeskoleloven.
 2. Kommissionens arbejde skal påbegyndes den 1. juni 1992 og færdiggøres  

 senest den 1. juni 1993, således at det bliver muligt at udarbejde et  

 lovforslag til begyndelsen af folketingssamlingen 1993-94.
Bemærkninger til forslaget Almindelige bemærkninger De sidste fire år har der med udgangspunkt i folkeskolens  

 7-punkts-program været gennemført ca. 8.000 forsøg med udvikling af  

 folkeskolens daglige virke: forsøg med fagene, med undervisningsformerne, med  

 styrkelse af samarbejdet mellem skole og hjem, forsøg med skolen som lokalt  

 kulturcenter og meget andet.
Forslagsstillerne mener, at evalueringsrapporterne fra disse forsøg er et  

 godt og vigtigt inspirationsgrundlag for en ny folkeskolereform.
Den sidste  

 større reform af folkeskolen er fra 1975 og er altså 16 år gammel.
Der er  

 løbende foretaget ændringer i folkeskoleloven for at imødekomme nye behov,  

 f.eks. indførelse af edb og gennemførelsen af det nye afsnit i loven om  

 skolebestyrelser.
Forslagsstillerne mener, at der i dag er brug for en debat  

 om den samlede folkeskole med henblik på udarbejdelsen af en grundlæggende  

 reform af folkeskoleloven.
Det er nødvendigt, at det ikke blot bliver en  

 debat om folkeskolelovens enkelte elementer, men en debat om folkeskolen i  

 sin helhed, hvad angår formål, indhold og struktur.
Det er vigtigt, at en sådan debat bliver præget af de mennesker, der i det  

 daglige har føling med folkeskolens problemer, med fremtidens udfordringer og  

 med konkrete resultater af de mange spændende forsøg under  

 udviklingsprogrammet.
Kun ved at disse mange menneskers erfaring inddrages  

 direkte i arbejdet, får det politiske beslutningsgrundlag i forbindelse med  

 en folkeskolereform den nødvendige relevans for fremtidens folkeskole.
Bemærkninger til forslagets enkelte punkter Ad 1 For at sikre Folketinget et grundigt forberedt beslutningsgrundlag i  

 forbindelse med en reform af folkeskoleloven foreslås det, at der nedsættes  

 en folkeskolekommission.
 Kommissorium for folkeskolekommissionen:
Det er folkeskolekommissionens formål bl.a. på baggrund af  

 udviklingsprogrammets evalueringsrapporter at undersøge, diskutere og komme  

 med anbefalinger og konkrete forslag til en grundlæggende reform af  

 folkeskoleloven.
Kommissionen skal i sit arbejde bl.a. arbejde med følgende  

 problemstillinger:
 - Vurdering af folkeskolen som en enhedsskole, der skal sikre, at der ikke  

 kan opstå for stort efterslæb i kvaliteten af og niveauet på den  

 undervisning, folkeskoleelever landet over modtager efter folkeskoleloven,  

 samt sikre, at den enkelte folkeskole ikke udvikler sig så forskelligt, at  

 det bliver vanskeligt at flytte fra en skole til en anden.
- Behovet for at udvide undervisningspligten for at sikre alle elever et  

 bedre uddannelsesgrundlag og mulighederne for at gennemføre en sådan  

 udvidelse af undervisningspligten.
Undervisningen kan ligge inden for  

 ungdomsuddannelserne (efg, gymnasieuddannelserne og hf).
 - En ændring af undervisningens indhold og organisation således, at denne  

 organiseres i 4 eller 5 bredere fagområder, at eleverne inddrages i hele  

 undervisningens arbejdsproces, at der skabes mulighed for en reel  

 undervisningsdifferentiering bl.a. gennem helhedsorienterede projektarbejder,  

 og at fagområdernes kreative vinkler integreres i den almindelige  

 undervisning - herunder en stillingtagen til en fremtidig styrkelse af  

 fremmedsprogsundervisningen og til en international og teknologisk dimension  

 af undervisningen.
 - Udviklingen af et bedømmelsessystem, der er en naturlig del af  

 undervisningsforløbene, og som samtidig tager sit udgangspunkt i elevens  

 udvikling med det formål at inspirere og udvikle elevens kundskaber - et  

 bedømmelsessystem, som giver den enkelte elev et reelt og alsidigt billede af  

 sine præstationer og mulighederne for at forbedre dem.
 - Muligheder for styrkelse af samarbejde mellem hjem/forældre og skole,  

 således at forældrene i endnu højere grad inddrages i skolens hverdag og  

 derigennem får mulighed for at støtte eleverne i deres  

 undervisningssituation.
 - Den fremtidige placering af specialundervisning og hensyntagende  

 foranstaltninger for børn med specielle problemer.
 - Den åbne skole, der er i direkte kontakt og samspil med sine omgivelser.
 - En evaluering af de sidst gennemførte ændringer af skolestyrelsesloven  

 og en stillingtagen til eventuelle supplerende initiativer, der kan styrke  

 demokratielementer for elever, medarbejdere og forældre.
Forslagsstillerne forestiller sig, at kommissionen skal bestå af mindst 19  

 og højst 21 medlemmer.
Følgende sikres på forhånd ret til at udpege deres  

 repræsentanter til kommissionen:
 Undervisnings- og forskningsministeren udpeger efter indstilling fra  

 Folketingets Uddannelsesudvalg formanden og eventuelle øvrige medlemmer af  

 kommissionen.
Ad 2 Det foreslås, at kommissionen skal arbejde et år, fra juni 1992 til juni  

 1993.
