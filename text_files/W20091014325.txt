Hjemvisning af påbud om sikkerhedsorganisation i restaurant [adressat udeladt] Arbejdsmiljøklagenævnet har på møde den 27. oktober 2009 behandlet virksomhedens klage over Arbejdstilsynets afgørelse af 22. december 2008. Ved afgørelsen fik virksomheden påbud om at danne en sikkerhedsorganisation, hvor der vælges en sikkerhedsrepræsentant blandt de ansatte.
Nævnet traf følgende A F G Ø R E L S E Arbejdsmiljøklagenævnet finder ikke, at sagen er tilstrækkeligt oplyst til, at nævnet kan træffe afgørelse.
 Arbejdsmiljøklagenævnet hjemviser derfor Arbejdstilsynets afgørelse af 22. december 2008. Det betyder, at Arbejdstilsynet skal undersøge forholdene og eventuelt træffe en ny afgørelse.
B E G R U N D E L S E Arbejdsmiljøklagenævnet har ved sin afgørelse lagt følgende oplysninger til grund,  at Arbejdstilsynet den 17. december 2008 var på tilsynsbesøg hos restaurant [navn udeladt]  at virksomheden beskæftigede i alt 15 personer  at der heraf var flere end ni, der ikke havde arbejdsledende funktioner  at der ikke var etableret en sikkerhedsorganisation, idet de ansatte ikke havde valgt en sikkerhedsrepræsentant, som sammen med en arbejdsleder kunne udgøre sikkerhedsorganisationen.
Arbejdsmiljøklagenævnet har endvidere lagt til grund, at det af klager blev oplyst,  at det er en lille virksomhed med tre ejere  at der ikke er fastansættelser  at de beskæftiger unge under og over 18 år  at de ofte kun er beskæftiget i virksomheden i 1 til 2 måneder, da de er studerende  at det derfor er vanskeligt at sende dem på sikkerhedskursus.
 Det fremgår af lovens § 6, stk. 1, at i virksomheder med 10 ansatte eller derover skal virksomhedens arbejde for sikkerhed og sundhed organiseres.
 Det fremgår af § 2, stk. 2 i bekendtgørelsen om virksomhedernes sikkerheds- og sundhedsarbejde, at alle ansatte, der ikke er virksomhedsledere eller arbejdsledere, skal medregnes.
 Som det fremgår af det oplyste havde restauranten 15 personer beskæftiget, heraf var der over 9, der havde ikke ledelsesmæssige funktioner.
 Arbejdsmiljøklagenævnet finder det ikke muligt på dette grundlag at afgøre, om virksomheden opfylder betingelserne i henhold til lovens § 6, stk. 1 og bekendtgørelsens § 2, stk. 2 for at skulle danne en sikkerhedsorganisation, og de ansatte vælge en sikkerhedsrepræsentant.
 Som det fremgår af bestemmelserne kan kun personer, der er i et ansættelsesforhold tælles med ved opgørelse af antallet af personer i relation til disse bestemmelser.
 Nævnet finder, at der mangler følgende oplysninger til vurdering af sagen:
 Hvilke former for arbejde udføres der i restauranten?  Er der tale om ansættelsesforhold?  Hvis ja, på hvilke vilkår er de beskæftigede i så fald ansat? R E G L E R Arbejdsmiljøklagenævnet henviser til  § 6, stk. 1, og § 77, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008  § 2, i Beskæftigelsesministeriets bekendtgørelse nr. 575 af 21. juni 2001 om virksomhedernes sikkerheds- og sundhedsarbejde som ændret ved bekendtgørelse nr. 491 af 20. juni 2002.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet, samt brev af 10. maj 2009 fra virksomheden.
B E M Æ R K N I N G E R I Ø V R I G T Til det i Deres brev af 10. maj 2009 anførte, skal nævnet bemærke, at det ikke efter reglerne om sikkerhedsorganisation er et krav, at man skal have været ansat i virksomheden i 1 år for at kunne vælges som sikkerhedsrepræsentant.
Der henvises dog til, at spørgsmålet om ansattes valgbarhed følger reglerne for tillidsrepræsentant indenfor pågældende eller tilsvarende overenskomstområde.
Det fremgår af § 23, stk. 3 i bekendtgørelsen.
Nævnet skal endvidere bemærke, at det som udgangspunkt er alle ansatte, der skal tælles med ved opgørelsen af antal ansatte i forhold til oprettelse af en sikkerhedsorganisation.
Dvs. at ansatte, der arbejder på deltid som udgangspunkt også skal tælles med.
 Der er dog en undtagelsesbestemmelse, hvoraf det fremgår, at der ved kontorarbejde eller andet administrativt arbejde og ved arbejde i butikker, herunder supermarkeder, stormagasiner og lignende, medregnes ved organiseringen af sikkerheds- og sundhedsarbejdet efter § 2 kun ansatte, der er beskæftiget 10 timer eller derover ugentligt.
På klagenævnets vegne [navn udeladt] fuldmægtig Kopi til:
Virksomheden Att.: De ansatte Arbejdstilsynet Afgørelsens retlige grundlag fremgår af de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 Kapitel 2 Virksomhedernes sikkerheds- og sundhedsarbejde Sikkerhedsorganisation § 6. I virksomheder med 10 ansatte eller derover skal virksomhedens arbejde for sikkerhed og sundhed organiseres.
 Stk. 2.
Kapitel 13 Arbejdstilsynet § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
 Stk. 2.
Beskæftigelsesministeriets bekendtgørelse nr. 575 af 21. juni 2001 om virksomhedernes sikkerheds- og sundhedsarbejde som ændret ved bekendtgørelse nr. 491 af 20. juni 2002 Kapitel 2 Organisering af sikkerheds- og sundhedsarbejdet § 2. I virksomheder med 10 ansatte og derover skal sikkerheds- og sundhedsarbejdet organiseres gennem en sikkerhedsorganisation.
 Stk. 2. Alle ansatte, der ikke er virksomhedsledere eller arbejdsledere i henhold til arbejdsmiljølovens § 23 og § 24, medregnes, jf. stk. 1.
