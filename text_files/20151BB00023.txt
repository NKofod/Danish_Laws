Fremsat den 30. oktober 2015 af Pernille Skipper (EL), Stine Brix (EL), Pelle Dragsted (EL), Eva Flyvholm (EL), Maria Reumert Gjerding (EL), Henning Hyllested (EL), Christian Juhl (EL), Rune Lund (EL), Rasmus Vestergaard Madsen (EL), Søren Egge Rasmussen (EL), Johanne Schmidt-Nielsen (EL), Jakob Sølvhøj (EL), Søren Søndergaard (EL) og Finn Sørensen (EL) Forslag til folketingsbeslutning om ændring af reglerne for efterløn til regionsrådsformænd Folketinget pålægger regeringen inden udgangen af folketingsåret 2015-16 at ændre bekendtgørelsen om vederlag, diæter, pension m.v. for varetagelsen af regionale hverv, så tidligere regionsrådsformænd, som udnævnes til ministre, mister retten til at få udbetalt efterløn fra regionen.
Bemærkninger til forslaget Formålet med beslutningsforslaget er at sikre, at tidligere regionsrådsformænd, som udnævnes til ministre, ikke samtidig har ret til at få udbetalt efterløn fra regionen, så de modtager dobbelt vederlag.
I bekendtgørelse om vederlag, diæter, pension m.v. for varetagelsen af regionale hverv (bekendtgørelse nr. 794 af 25. juni 2014) er der ikke taget højde for, at regionsrådsformænd kan udnævnes til ministre.
De eksisterende bestemmelser sikrer, at regionsrådsformænd mister retten til efterløn, hvis de tiltræder som borgmester, magistratsmedlem eller udvalgsformand i en kommune med delt administrativ ledelse eller på ny tiltræder som regionsrådsformand.
At det stadig er muligt at modtage efterløn efter udnævnelse til minister, er dermed tydeligvis i modstrid med hensigten i det nuværende regelsæt og er også et ganske urimeligt overforbrug af skattekroner til ministre, som i forvejen modtager høje lønninger.
 Derfor ønsker forslagsstillerne at tilføje i § 16, stk. 4, i bekendtgørelse om vederlag, diæter, pension m.v. for varetagelsen af regionale hverv, at retten til efterløn også bortfalder, hvis en fratrådt regionsrådsformand tiltræder som minister.
Skriftlig fremsættelse Pernille Skipper (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af reglerne for efterløn til regionsrådsformænd.
(Beslutningsforslag nr.
B 23) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
