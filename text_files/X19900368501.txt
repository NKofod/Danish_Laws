En klager ankede et AF-kontors afslag på ansøgning om  

 iværksætterydelse (IVY). Afslaget blev meddelt, da ansøgeren havde påbegyndt  

 den ansøgningen omhandlede selvstændige virksomhed før ansøgningens  

 indgivelse.
Arbejdsmarkedsstyrelsen fastholdt AF-kontorets afgørelse da man  

 fandt det uden betydning for afgørelsen, at klageren havde befundet sig i en  

 vildfarelse vedrørende momsregistreringen.
 Ved skrivelse af 24/7 1990 har De påklaget en afgørelse, truffet af  

 Arbejdsformidlingen i Næstved den 23/7 1990, hvorefter De meddeles afslag på  

 Deres ansøgning om iværksætterydelse.
 AF har på ansøgningsskemaet begrundet afslaget med, at De har påbegyndt  

 den selvstændige virksomhed inden ansøgningen blev indgivet til Metal Køge  

 til påtegning.
 Til brug for sagen har styrelsen indhentet en udtalelse fra AF i Næstved.
I Deres klageskrivelse har De oplyst, at De kort før den 1/6 1990  

 henvendte Dem til Deres A-kasse, for at søge om iværksætterydelse.
A-kassen  

 udleverede et gult skema til den skriftlige ansøgning.
Det fremgik af det  

 gule ansøgningsskema, at momsregistreringsbevis skulle vedlægges, hvorefter  

 De straks anmodede om momsregistrering hos Toldvæsenet.
Registreringsbeviset modtog De den 27/6 1990, hvorefter De straks  

 afleverede ansøgningen til Deres A-kasse.
De anfører endvidere, at De mener  

 at have fulgt den arbejdsgang, som fremgår af det gule ansøgningsskema,  

 hvorefter De stiller Dem uforstående over for det af AF meddelte afslag på  

 Deres ansøgning.
AF i Næstved har her overfor anført, at De ikke har modtaget vejledning  

 vedrørende ansøgning om iværksætterydelse hos AF i Køge, men alene hos Deres  

 A-kasse.
AF anfører endvidere, at De, såfremt De havde henvendt Dem hos AF om  

 sagen, ville have modtaget vejledning omkring indsendelse af momsregistrering  

 og den øvrige procedure vedrørende godkendelse af ansøgning om  

 iværksætterydelse.
 AF i Næstved fastholder, at kontoret ikke finder, at der er grundlag for  

 at imødekomme ansøgningen.
 Til det således oplyste skal Arbejdsmarkedsstyrelsen udtale, at det i  

 henhold til § 88, stk. 1 i Arbejdsministeriets bekendtgørelse nr. 403 af 30.  

 maj 1989 er en betingelse for at få iværksætterydelse, at virksomheden senest  

 på ansøgertidspunktet skal være anmeldt til registrering hos Toldvæsenet.
 Ansøgningstidspunktet, som er den dato, ansøgning indgives til påtegning  

 hos A-kassen, er i Deres tilfælde i følge kopi af ansøgningsskemaet den 2/7  

 1990.
 Told- og Skattestyrelsen i Næstved har dags dato telefonisk oplyst, at De  

 indgav anmeldelse om momsregistrering den 21/6 1990.
 Som ovenfor nævnt er det ikke i henhold til bek. § 88 stk. 1 en betingelse  

 for at få iværksætterydelse, at den pågældende virksomhed er momsregistreret  

 på ansøgningstidspunktet, men det kræves i følge bestemmelsen, at ansøgeren  

 indgiver anmeldelse om momsregistrering af virksomheden senest på  

 ansøgningstidspunktet.
 Da De har indgivet anmeldelse om momsregistrering den 21/6 1990 og  

 derefter oversendt ansøgning om iværksætterydelse til A-kassen den 2/7 1990,  

 opfylder De betingelsen i bek. § 88, stk. 1.
 Imidlertid følger det af bestemmelsen i bek. § 86, stk. 1, nr. 1, at  

 ansøgeren skal være ledig på ansøgningstidspunktet.
 A-kassen har telefonisk oplyst, at De har modtaget dagpenge til og med den  

 9/6 1990.
 De har endvidere ansøgt om iværksætterydelse med virkning fra den 11/6  

 1990.
 Da det ud fra det oplyste må lægges til grund, at De har påbegyndt den  

 selvstændige virksomhed før indgivelse af ansøgning om iværksætterydelse, har  

 De ikke været ledig på ansøgningstidspunktet, hvorfor De ikke opfylder  

 betingelsen i bek. § 86, stk. 1, nr. 1.
 De har endvidere påbegyndt den selvstændige virksomhed 10 dage forud for  

 datoen for indgivelse af anmeldelse til Toldvæsenet.
 Det har således været uden betydning for AFs afgørelse i sagen, at De har  

 befundet Dem i en vildfarelse for så vidt angår spørgsmålet om  

 momsregistrering, idet De har påbegyndt den selvstændige virksomhed inden  

 indgivelse af anmeldelse til toldvæsenet.
 Arbejdsmarkedsstyrelsen finder herefter ikke grundlag for at ændre på AFs  

 afgørelse af 23/7 1990, hvorefter De meddeles afslag på Deres ansøgning om  

 iværksætterydelse.
 I henhold til § 120, stk. 4 i Arbejdsministeriets bekendtgørelse nr. 403  

 af 30. maj 1989 om arbejdstilbud til ledige m.v., kan  

 Arbejdsmarkedsstyrelsens afgørelse ikke indbringes for anden administrativ  

 myndighed.
 Genpart af nærværende skrivelse er dags dato oversendt til AF i Næstved.
 Ingen.
