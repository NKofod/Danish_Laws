 Direktoratet for Arbejdsløshedsforsikringen har i bekendtgørelse nr. 748  

 af 13. september 1995 fastsat regler om medlemmers pligt til at betale  

 medlemsbidrag, kassens pligt til at foretage modregning i dagpenge mv. og  

 medlemmers mulighed for fritagelse for betaling af medlemsbidrag.
Indledning §§ 1 og 2 omhandler pligten til at betale medlemsbidrag, herunder  

 kassens modregningspligt.
Endvidere opregnes de persongrupper, der har  

 mulighed for/ret til fritagelse for betaling af medlemsbidrag.
 §§ 3 og 4 beskriver den fremgangsmåde, som kassen skal følge, når  

 medlemmet ikke betaler sit medlemsbidrag rettidigt, og konsekvenserne heraf  

 samt muligheden for, at medlemmet kan få genoprettet sit medlemskab.
 § 5  omhandler den sanktion, som medlemmet skal  

 pålægges ved genoprettelsen af medlemskabet.
 § 6  omhandler tilbagebetaling af medlemsbidrag for  

 perioder, hvor medlemmet ikke har været berettiget til medlemskab af kassen.
Til § 1, stk. 1 Et medlem skal først betale kontingent fra det tidspunkt, hvorfra  

 optagelsen har virkning.
 I overflytningssituationen mellem 2 kasser skal kontingentreguleringen ske  

 med virkning fra den dag, der af kasserne er fastsat for overflytningen.
 Kassen skal oplyse medlemmet om, hvornår og på hvilken måde  

 medlemsbidraget skal betales.
 Det skal endvidere fremgå af opkrævningen, hvilken periode medlemsbidraget  

 dækker.
 Medlemmet har altid ret til at betale medlemsbidrag gennem et  

 pengeinstitut eller gennem postvæsenet.
I tilfælde hvor medlemmet overlader betalingen til trediemand som fx en  

 bank, gælder de almindelige regler om betaling via trediemand.
Det indebærer,  

 at medlemmet selv har ansvaret for, at betalingen sker rettidigt.
 Betaling via automatisk betalingsservice - eksempelvis PBS eller PTG -  

 anses for sket, når beløbet er debiteret medlemmets konto.
 I tilfælde hvor medlemmet, inden medlemsbidraget forfalder, har indgået  

 aftale om, at kontingentet løbende skal betales via PBS/PTG, vil en for sen  

 indbetaling, der udelukkende skyldes fejl fra bankens/GiroBanks side, være  

 rettidig, hvis der på sidste rettidige indbetalingsdag var dækning på  

 medlemmets konto, og hvis medlemmet over for pengeinstituttet har reageret på  

 kassens rykkerskrivelse.
 Ved betaling af kontingent via egen girokonto anses betaling for sket, når  

 beløbet er debiteret medlemmets girokonto.
 I tilfælde hvor der sker betaling efter betalingsfristens udløb, og dette  

 udelukkende skyldes fejl fra GiroBanks side, vil der være tale om rettidig  

 indbetaling, hvis medlemmet har indsendt girokortet rettidigt til GiroBank,  

 og der var dækning på medlemmets girokonto på den dag, hvor betaling skulle  

 have fundet sted.
 Ved betaling af kontingent med check anses betaling for sket, når checken  

 er kommet frem til kassen.
 Betaling på et posthus eller i en bank anses for sket på det tidspunkt,  

 hvor posthuset/banken datostempler girokortet som kvittering for, at betaling  

 er sket.
 Tilsvarende gælder ved betaling inden for de frister, der er nævnt i § 3,  

 stk. 4, og § 4, stk. 2.
Til § 1, stk. 2 Kassen har pligt til at foretage modregning for forfaldent medlemsbidrag i  

 tilgodehavende dagpenge og andre ydelser, der udbetales af kassen.
Der er dog  

 kun pligt til at modregne, hvis det fulde medlemsbidrag til kassen kan  

 modregnes.
 Herudover kan der ske modregning for en del af et medlemsbidrag og for  

 medlemsbidrag, der endnu ikke er forfaldent, hvis dette er aftalt med  

 medlemmet.
Kassen skal senest samtidig med, at modregningen foretages, give medlemmet  

 en modregningserklæring.
Dette kan fx ske på den opgørelse, som udleveres til  

 medlemmet i forbindelse med dagpengeudbetalingen.
Af modregningserklæringen  

 skal det fremgå, hvilken periode medlemsbidraget dækker.
Kassen skal i forbindelse med iværksættelse af modregningsprocedure gøre  

 opmærksom på, at medlemmet selv skal indbetale medlemsbidraget, når  

 udbetalingen af ydelser fra kassen ophører.
Kassen skal samtidig gøre  

 medlemmet opmærksom på konsekvensen af manglende indbetaling, når kassen ikke  

 længere kan modregne.
 I de tilfælde, hvor der ikke længere kan foretages modregning, fx fordi  

 medlemmet kommer i beskæftigelse, kan kassen, uanset at medlemmet ikke  

 tidligere har modtaget en opkrævning, iværksætte rykkerproceduren, jf.  

 bekendtgørelsens § 3.
Til § 1, stk. 3 Uanset bestemmelserne i § 1, stk. 1 og stk. 2, kan kassen desuden  

 bestemme, at medlemsbidrag for medlemmer, der modtager delefterløn, efterløn  

 eller overgangsydelse, betales ved modregning i ydelsen.
Til § 1, stk. 4 Opkræves medlemsbidrag til kassen sammen med bidrag til den faglige  

 organisation, skal det tydeligt fremgå, hvilken andel af det samlede  

 kontingent, der er medlemsbidrag til kassen.
 Medlemmet kan således ved alene at betale denne andel undgå, at kassen  

 iværksætter rykkerprocedure i medfør af lovens § 78.
Til § 2, stk. 1, nr. 1 Medlemmer, der deltager i faglige dagkurser, har mulighed for at blive  

 fritaget for betaling af kontingent, hvis kurset ikke er et led i en egentlig  

 uddannelse.
 Fritagelse for betaling af kontingent kan derfor ikke ske, hvis kurset er  

 en del af en kompetencegivende uddannelse, eller hvis kurset berettiger til  

 støtte efter lov om Statens Uddannelsesstøtte.
Til § 2, stk. 1, nr. 3 Fritagelse for betaling af medlemsbidrag for medlemmer, der er  

 frihedsberøvede i mere end 1 måned/30 dage forudsætter, at kassen har  

 modtaget en skriftlig anmodning herom.
Til § 3, stk. 1 og 2 Kassen skal hver måned sende rykkere til de medlemmer, som er i restance  

 med medlemsbidrag for den forudgående måned.
Kassen kan dog ikke rykke  

 medlemmer, der har betalt inden månedens udgang.
Betalingsfristen løber  

 således til og med udgangen af måneden, uanset det af kassen fastsatte  

 forfaldstidspunkt.
 Opkræves medlemmet i forbindelse med rykkerskrivelsen også for et senere  

 påløbet medlemsbidrag, skal det udtrykkeligt fremgå, hvilket beløb der skal  

 være betalt inden udløbet af 3-ugers-fristen for, at medlemmet undgår  

 slettelse.
 Opkræves medlemmet i forbindelse med rykkerskrivelsen også for  

 medlemsbidrag og eventuelt restancegebyr for en forudgående periode, skal  

 dette udtrykkeligt fremgå af rykkerskrivelsen.
 Indbetalinger fra medlemmet skal altid afskrives på den ældste restance.
Til § 3, stk. 3 Kassen kan ved udsendelsen af rykkeren opkræve et restancegebyr, som  

 betragtes som en del af det skyldige medlemsbidrag.
 Medlemmet vil i så fald være i restance, indtil restancegebyret er betalt.
 Dette gælder, uanset om kassens rykkerskrivelse måtte have krydset  

 medlemmets betaling, hvis betalingen ikke er sket inden forfaldsmånedens  

 udgang.
 Eksempel:
Restancegebyret opkræves til dækning af de udgifter, kassen har ved at  

 skulle iværksætte rykkerproceduren.
Der er ikke hjemmel til at opkræve andre  

 gebyrer end restancegebyret.
Restancegebyret kan dog bortfalde, hvis  

 medlemmet er uden skyld i iværksættelsen af rykkerproceduren.
 Eksempel:
Medlemmet har betalt medlemsbidrag på posthus inden udgangen af den  

 forudgående måned, men betalingen bliver først modtaget i kassen, efter at  

 kassen har sendt rykkerskrivelse til medlemmet med et pålagt restancegebyr.
I  

 denne situation bortfalder restancegebyret.
 I de tilfælde hvor kassen opkræver et restancegebyr, skal det af rykkeren  

 tydeligt fremgå, at dette gebyr er en del af det skyldige medlemsbidrag.  

 Kassen skal således også oplyse, at medlemmet fortsat er i restance, hvis  

 medlemmet alene betaler det forfaldne medlemsbidrag, men ikke  

 restancegebyret, eller hvis medlemsbidraget er blevet betalt efter den  

 forudgående måneds udgang, men inden modtagelsen af rykkeren.
 Hvis rykkeren vedrører såvel bidrag til den faglige organisation som til  

 kassen, skal det fremgå af rykkeren, hvilket beløb der skyldes til kassen.  

 Medlemmet kan således undgå slettelse ved at betale dette beløb.
Til § 3, stk. 4 Betalingsfristen på 3 uger regnes fra dagen efter kassens afsendelse af  

 rykkeren.
 Hvis medlemmet godtgør, at rykkeren er kommet senere frem, skal  

 3-ugers-fristen regnes fra dette senere tidspunkt, medmindre forsinkelsen  

 skyldes medlemmets egne forhold, fx omadressering, adresse i udlandet mv.  

 Hvis 3-ugers-fristen udløber på en lørdag, en søndag eller en søgnehelligdag,  

 vil betaling, foretaget på den førstkommende hverdag, være rettidig.
Til § 3, stk. 5 Dokumentation for, at medlemmet er blevet rykket skriftligt, kan enten  

 bestå af brevkopi af den afsendte rykkerskrivelse eller af edb-udskrift eller  

 lignende, der viser, hvilke medlemmer der på et givet tidspunkt har fået  

 tilsendt en rykkerskrivelse.
Endelig kan dokumentationen for afsendelse af de  

 nævnte breve ske ved, at postvæsenet kvitterer for, at brevene er indleveret  

 til afsendelse hos postvæsenet.
 Der henvises til reglerne i Direktoratet for Arbejdsløshedsforsikringens  

 vejledning om dokumentation for arbejdsløshedskassernes administration af  

 bestemmelserne i arbejdsløshedsforsikringsloven m.v.
Til § 4, stk. 1-3 Kassen skal i sin afgørelse om slettelsen samtidig orientere medlemmet om,  

 at der er mulighed for at få genoprettet medlemskabet, hvis de på tidspunktet  

 for slettemeddelelsen forfaldne medlemsbidrag betales inden for en frist på 4  

 uger.
 Genoprettelse gøres således betinget af, at såvel det medlemsbidrag, som  

 medlemmet er i restance med, som evt. senere forfaldne medlemsbidrag og evt.  

 restancegebyr betales senest 4 uger efter, at medlemmet har fået meddelelse  

 om slettelsen.
 Fristen regnes fra dagen efter kassens afsendelse af afgørelsen.
 Hvis medlemmet godtgør, at afgørelsen er kommet senere frem, uden at  

 forsinkelsen skyldes medlemmets egne forhold, vil 4-ugers-fristen dog skulle  

 regnes fra dette senere tidspunkt.
 Eksempel:
Medlemsbidraget opkræves månedsvis forud.
Der rykkes for januar måneds  

 medlemsbidrag den 8.2.96 med betalingsfrist den 1.3.96, og der rykkes for  

 februar måneds medlemsbidrag den 8.3.96 med betalingsfrist den 1.4.96.
Medlemmet betaler ikke.
Slettemeddelelse vedrørende januar måneds  

 medlemsbidrag sendes den 11.3.96. Forfaldsdage for medlemsbidraget for  

 månederne januar, februar og marts er henholdsvis den 5.1.96, 5.2.96 og  

 5.3.96:
Da forfaldsdag for medlemsbidraget for marts måned er den 5.3.96, er  

 medlemsbidraget for denne måned forfaldent på tidspunktet for afsendelsen af  

 slettemeddelelsen.
Genoprettelsen er således betinget af, at medlemmet  

 betaler medlemsbidrag for januar, februar og marts måned samt evt.  

 restancegebyr for januar og februar måned.
 Det skal fremgå af slettemeddelelsen, dels hvilket beløb medlemmet skal  

 betale, for at medlemskabet kan genoprettes, dels hvilke perioder beløbet  

 vedrører.
 Genoprettelsen kan alene gøres betinget af, at medlemmet betaler  

 medlemsbidrag og restancegebyr, der vedrører arbejdsløshedskassen.
Til § 4, stk. 4 og 5 Genoprettelse af medlemskabet sker fra det tidspunkt, hvor medlemmet har  

 betalt hele det skyldige medlemsbidrag.
Virkningen af genoprettelse af  

 medlemskabet er, at medlemsperioden ikke anses for afbrudt.
 Kassen kan umiddelbart iværksætte rykkerprocedure for evt. medlemsbidrag,  

 som medlemmet er i mere end 1 måneds restance med på  

 genoprettelsestidspunktet, hvis medlemmet på grund af slettelse ikke er  

 blevet opkrævet for det pågældende medlemsbidrag.
 Dokumentationen for, at afgørelsen om slettelsen er sendt, kan enten være,  

 at postvæsenet har kvitteret for, at afgørelsen er indleveret til afsendelse,  

 eller at den er fremsendt som anbefalet post.
Til § 5 Karantænen kan kun afvikles for dage, hvor medlemmet er berettiget til  

 dagpenge eller andre ydelser fra kassen.
Karantænen vil derfor ikke kunne  

 afvikles samtidig med en anden sanktion.
 Karantæneperioden løber fra datoen for kassens meddelelse til medlemmet om  

 slettelsen, og karantænen bortfalder, hvis den ikke er afviklet inden 2 år  

 fra denne dato, jf. reglerne i Direktoratet for Arbejdsløshedsforsikringens  

 cirkulære vedrørende retningslinier for idømmelse af sanktion i henhold til  

 arbejdsløshedsforsikringslovens § 87, stk. 1 og 3.
Til § 6 Bestemmelsen vedrører tilbagebetaling af statsdelen af medlemsbidraget.  

 Kassen træffer afgørelse om tilbagebetaling af administrationsdelen af  

 medlemsbidraget.
 Hvis betingelserne for at være medlem af en arbejdsløshedskasse ikke er  

 opfyldt, vil det være i strid med reglerne at opkræve medlemsbidrag, idet  

 medlemsbidragene ikke vil kunne modsvares af ret til ydelser fra kassen.
 Et medlem, der på grund af svig er blevet slettet med tilbagevirkende  

 kraft, skal have tilbagebetalt statsdelen af medlemsbidraget for perioden fra  

 slettelsens virkning til tidspunktet for afgørelsen om slettelse, idet  

 pågældende ikke kan anses for at have været medlem af kassen i denne periode.
 Kassernes modregningspligt i henhold til reglerne i Direktoratet for  

 Arbejdsløshedsforsikringens bekendtgørelse om arbejdsløshedskassernes  

 inddrivelse af tilbagebetalingskrav berøres ikke heraf.
 Et medlem, hvis medlemskab af kassen annulleres på grund af manglende ret  

 til optagelse, skal have tilbagebetalt statsdelen af medlemsbidraget.
Tilsvarende gælder for personer, som uretmæssigt har været forsikret i en  

 dansk arbejdsløshedskasse.
Der henvises til reglerne i Direktoratet for  

 Arbejdsløshedsforsikringens bekendtgørelse om medlems- og dagpengeret efter  

 arbejde eller ophold i et andet EØS-land, Grønland og det øvrige udland med  

 tilhørende vejledning og Direktoratet for Arbejdsløshedsforsikringens  

 bekendtgørelse om medlems- og dagpengeret efter arbejde eller ophold på  

 Færøerne med tilhørende vejledning.
 Har medlemmet ikke i øvrigt været berettiget til medlemskab af kassen,  

 skal statsdelen af medlemsbidraget tilbagebetales.
Til § 8 Medlemmer, der slettes den 2. oktober 1995 eller senere på baggrund af  

 medlemsbidrag, der forfaldt til betaling før den 2. oktober 1995, er ikke  

 omfattet af bekendtgørelsen.
