Skriftlig fremsættelse (18. marts 2015) Erhvervs- og vækstministeren (Henrik Sass Larsen):
 Herved tillader jeg mig for Folketinget at fremsætte:
Forslag til udbudslov (Lovforslag nr.
L 164) Formålet med lovforslaget er at fastlægge procedureregler for offentlige indkøb.
Loven skal sikre en effektiv konkurrence, så den bedst mulige udnyttelse af de offentlige midler opnås, samt sætte rammen for, at udbud kan gennemføres så enkelt og fleksibelt som muligt og reducere de omkostninger, der er forbundet med udbud for både det offentlige og virksomheder.
Lovforslaget gennemfører det reviderede udbudsdirektiv, der skal være implementeret i medlemsstaterne senest i april 2016 og samler en række regler på udbudsområdet i én lov.
Det gældende udbudsdirektiv er implementeret i Danmark ved bekendtgørelse.
Regeringen nedsatte i juni 2013 et udvalg om dansk udbudslovgivning, der fik til opgave at udarbejde et udkast til et samlet og overskueligt forslag til en ny dansk udbudslov.
Udvalgets afgav sin rapport i december 2014. Det hermed fremsatte lovforslag er baseret på udvalgets udkast.
 Lovforslaget skal skabe en større klarhed om reglerne i deres helhed, og herudover en øget klarhed på en række konkrete punkter, blandt andet med hensyn til muligheden for ændring af kontrakter, samt om anvendelse af rammeaftaler.
Lovforslaget giver det offentlige nye muligheder.
Blandt andet bliver der væsentligt bredere adgang til at kunne anvende de fleksible udbudsprocedurer: Udbud med forhandling og konkurrencepræget dialog, ligesom der bliver mulighed for at anvende en helt ny udbudsprocedure for innovationspartnerskaber.
 Bæredygtige indkøb understøttes i forslaget ved, at kontrakter kan tildeles på baggrund af livscyklusomkostninger, og ved at det offentlige får mulighed for at henvise til bestemte mærkningsordninger f.eks. vedr. miljømæssige eller sociale egenskaber ved produktet.
Lovforslaget indebærer også, at udbudsreglerne bliver enklere på en række områder.
Det gælder blandt andet reglerne for indkøb af varer og tjenesteydelser under EUs tærskelværdier, der vil gøre det enklere for det offentlige at gennemføre mindre indkøb.
Endelig forventes flere af tiltagene i lovforslaget at reducere udbudsomkostningerne for både det offentlige og for virksomhederne.
Forslaget vil blandt andet lette virksomhedernes dokumentationspligt ved, at det fremover kun vil være den virksomhed, der vinder udbuddet, der skal indsende fuld dokumentation.
Forslaget vil endvidere give bedre rammer for SMVers deltagelse i udbud.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
