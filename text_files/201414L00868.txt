Betænkning afgivet af Klima-, Energi- og Bygningsudvalget den 30. april 2015 Betænkning over Forslag til lov om ændring af lov om fremme af vedvarende energi, lov om tilskud til fremme af vedvarende energi i virksomheders produktionsprocesser og lov om elforsyning (Ny ansøgningsprocedure og grænse på 500 kW for støtte til bl.a. solcelleanlæg og husstandsvindmøller, investeringstilskud og driftsstøtte til kraft-varme-værker, afregningsvilkår for Horns Rev 3 og ophævelse af treledstariffen m.v.) [af klima-, energi- og bygningsministeren (Rasmus Helveg Petersen)]:
1. Ændringsforslag Klima-, energi- og bygningsministeren har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 18. marts 2015 og var til 1. behandling den 24. marts 2015. Lovforslaget blev efter 1. behandling henvist til behandling i Klima-, Energi- og Bygningsudvalget.
Møder Udvalget har behandlet lovforslaget i 3 møder.
Høring Udkast til lovforslaget har inden fremsættelsen været sendt i høring, og klima-, energi- og bygningsministeren sendte den 15. december 2015 og den 28. januar 2015 disse udkast til udvalget, jf.
KEB alm. del  bilag 100 og 155. Den 18. marts 2015 sendte klima-, energi- og bygningsministeren de indkomne høringssvar og et notat herom til udvalget.
Spørgsmål Udvalget har stillet 11 spørgsmål til klima-, energi- og bygningsministeren til skriftlig besvarelse, som denne har besvaret.
3. Indstillinger Et flertal i udvalget (udvalget med undtagelse af LA) indstiller lovforslaget til vedtagelse med de stillede ændringsforslag.
Et mindretal i udvalget (LA) vil ved 3. behandling stemme hverken for eller imod lovforslaget.
Mindretallet kan stemme for de stillede ændringsforslag.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4 Ændringsforslag med bemærkninger Ændringsforslag Til § 1 Af klima-, energi- og bygningsministeren, tiltrådt af udvalget:
 1) Nr. 31 udgår.
[Lovteknisk ændring] Til § 7 2) I stk. 4 ændres »nr. 2, 4-6 og 32« til: »nr. 2 og 4-6«.
[Ændret ikrafttræden som følge af ændringsforslag nr. 1] 3) I stk. 6 ændres »17« til: »18«.
[Korrektion af henvisning] Bemærkninger Til nr. 1 Det fremsatte lovforslag indeholder i § 1, nr. 31 og 32, to alternative forslag til indsættelse af et nyt § 50, stk. 6, i VE-loven.
Det nye § 50, stk. 6, indeholder en bemyndigelse for klima-, energi- og bygningsministeren til at kunne fastsætte regler om, at Energinet.dk skal opgøre produktionsomkostninger for energiproduktion til elektricitet fra visse nærmere angivne anlæg, og om, hvordan disse produktionsomkostninger skal opgøres.
Forskellen mellem de to alternative forslag er, at § 1, nr. 32, også medtager anlæg omfattet af støttebestemmelserne i VE-lovens §§ 43 b-43 d, som er vedtaget, men ikke trådt i kraft, da de indeholder elementer af statsstøtte og Europa-Kommissionens afgørelse vedrørende støtteordningerne derfor afventes. § 1, nr. 32, vil efter det fremsatte lovforslags § 7, stk. 4, først blive sat i kraft i det omfang og fra det tidspunkt, som måtte følge af Europa-Kommissionens afgørelse om støttebestemmelserne i VE-lovens §§ 43 b-43 d.
Hensigten med de to alternative forslag er at undgå henvisninger til ikkeikrafttrådte bestemmelser.
 Da der imidlertid ikke er noget til hinder for en bemyndigelsesbestemmelse, som henviser til ikkeikrafttrådte bestemmelser, og da der vil skulle laves yderligere ændringer i lovforslaget, hvis de alternative forslag skal bibeholdes, foreslås af lovtekniske grunde, at lovforslagets § 1, nr. 31, udgår.
Herefter vil lovforslaget alene indeholde én affattelse af det foreslåede § 50, stk. 6, i VE-loven.
Denne affattelse af bemyndigelsen vil både indeholde henvisninger til anlæg omfattet af gældende støttebestemmelser og til anlæg omfattet af støtteordninger omfattet af VE-lovens §§ 43 b-43 d, som ikke er trådt i kraft.
For så vidt angår anlæg omfattet af disse ikkeikrafttrådte bestemmelser, vil bemyndigelsen i § 50, stk. 6, i VE-loven, følgelig først kunne udnyttes i det omfang og fra det tidspunkt, som måtte følge af Europa-Kommissionens afgørelse om statsstøtte.
 Der er ikke tilsigtet materielle ændringer med ændringsforslaget.
Til nr. 2 Det foreslås, at bemyndigelsen til klima-, energi- og bygningsministeren til at fastsætte tidspunktet for ikrafttræden af § 1, nr. 32, udgår. Ændringen skyldes, at det ved ændringsforslag nr. 1 foreslås, at § 1, nr. 31, i det fremsatte lovforslag udgår.
Det vurderes således muligt at lade § 1, nr. 32, som herefter bliver § 1, nr. 31, træde i kraft den 1. juli 2015. Der henvises i det hele til bemærkningerne til ændringsforslag nr. 1.
Til nr. 3 Der er tale om en korrektion af en henvisning, idet der retteligt skal henvises til lovforslagets § 1, nr. 18, som affatter VE-lovens § 47, stk. 7.
Julie Skovsby (S) Jens Joel (S) Karin Gaardsted (S) Jesper Petersen (S) Pernille Rosenkrantz-Theil (S) Jacob Lund (S) Flemming Møller Mortensen (S) Andreas Steenberg (RV) Lone Loklindt (RV) Lotte Rod (RV) Steen Gade (SF) fmd.
Lisbeth Bech Poulsen (SF) Per Clausen (EL) Frank Aaen (EL) Lars Dohn (EL) Thomas Danielsen (V) nfmd.
Kristian Pihl Lorentzen (V) Hans Christian Schmidt (V) Lars Christian Lilleholt (V) Ellen Trane Nørby (V) Jens Ejner Christensen (V) Eyvind Vesselbo (V) Mikkel Dencker (DF) Liselott Blixt (DF) René Christensen (DF) Kim Christiansen (DF) Villum Christensen (LA) Mike Legarth (KF) Charlotte Dyremose (KF) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
