Artiklens emne havde stor offentlig interesse og forsidehenvisningerne til  

 artiklen kunne i øvrigt ikke kritiseres.
Da der gælder vide  

 rammer for kritik af en offentlig myndighed var god presseskik ikke af denne  

 grund overtrådt.
Imidlertid havde bladet ikke grundlag for fortsat at  

 henholde sig til sine oplysninger efter klageren havde udsendt en  

 pressemeddelelse.
Bladet burde selv have korrigeret de forkerte oplysninger.  

 Kravet om genmæle blev ikke taget til følge..
Kendelse fra Pressenævnet i sag nr.  

 177/1997 Forsvarskommandoen har ved Kammeradvokaten ved advokat K.  

 Hagel-Sørensen klaget til Pressenævnet over en artikelserie  

 bragt i Berlingske Tidende i perioden fra den 2. til den 9. november 1997,  

 idet Forsvarskommandoen finder, at god presseskik er tilsidesat.
Klageren har  

 endvidere klaget over, at bladet har afvist at bringe et genmæle.
 Artikelserien omtalte forløbet omkring USA's  

 forundersøgelse på havisen i Wolstenholme Fjord ud for Thule Air  

 Base i februar 1997 og omfattede to artikler bragt den 2. november 1997, en  

 artikel bragt den 4. november 1997, to artikler bragt den 5. november 1997,  

 to artikler bragt den 6. november 1997 og en to-siders artikel bragt den 9.  

 november 1997.
 Den ene af de artikel, der blev bragt den 2. november  

 1997, havde overskriften "Krise med USA efter forsvars-fadæse"  

 og bl.a. følgende indhold:
 "Thule: I al hemmelighed har der siden  

 foråret været afholdt en række krisemøder mellem  

 Danmark og USA omkring forsvarssamarbejdet på Thule-basen i  

 Grønland. Årsag: Amerikanerne opførte i foråret  

 stik imod alle regler   en landingsbane midt i et fangstområde for  

 hvalrosser.
 Det amerikanske luftvåben anlagde i foråret  

 stik imod forsvarsaftalen mellem Danmark og USA en islandingsbane uden for  

 forsvarsområdet i Thule i Nordgrønland.
 Banen blev lagt midt i et af Grønlands vigtigste  

 fangstområder for hvalrosser, og oprørte fangere i området  

 truede direkte med at skyde på de amerikanske soldater, hvis de ikke  

 omgående fortrak.
Og den 10. marts, hvor der blev sat en stopper for  

 miseren, stod islandingsbanen klar til flylandinger midt i fangernes  

 vigtigste fangstområde.
Dagen efter affæren blev stoppet, skyndte  

 de tre fly fra "New York Air National Guard 109" sig væk fra Thule.
 "Det var det rene vanvid at placere en islandingsbane midt  

 i hvalrosområdet", siger  Jan  Thrydsøe, områdeleder ved  

 det civile lufthavnsvæsen på Thule-basen.
"Fangerne var oprørte og én ringede og sagde  

 ordret, at hvis amerikanerne ikke omgående fortrak, ville de blive  

 skudt.
Amerikanerne burde have vidst, at det var over stregen.
På den  

 anden side kan man ikke kun klandre dem.
Hvis forbindelsesofficeren fra  

 starten havde stoppet det, var det aldrig nået så vidt.  

 Desværre må vi sige, at den nødvendige opdragelse af  

 amerikanerne, der hele tiden skal til Thule, har lidt et alvorligt  

 knæk", siger  Jan  Thrydsøe." Den anden artikel den 2. november 1997 blev bragt under  

 overskriften "Forsvars samarbejde i krise TEMA 3" og havde  

 følgende mellemrubrik.
"I al hemmelighed har der i år været krise i  

 forsvarssamarbejdet mellem USA og Danmark.
USA's militær på  

 Thulebasen i Nordgrønland har erobret den totale magt over basen  

 gennem det sidste års tid.
Stik mod alle aftaler anlagde amerikanerne i  

 foråret en islandingsbane midt i et stort fangstområde for  

 hvalrosser.
Men paradoksalt nok har amerikanerne blot taget den magt, som en  

 dansk topofficer har ladet dem tage, lyder det samstemmende fra folk på  

 basen." I tilknytning til denne artikel blev bragt et kortudsnit  

 af Grønland, visende området omkring Thule Air Base med et X  

 "Her lå islandingsbanen".
 Den ene artikel den 4. november 1997 havde overskriften  

 "Sag om landingsbane kunne være undgået" og bl.a.  

 følgende indhold:
""Sagen blev håndteret på lokalt plan og ikke  

 indberettet til Grønlands-kommandoen, Forsvarskommandoen eller  

 Forsvarsministeriet.
Derfor vidste jeg ikke noget, før sagen blev  

 bragt frem i Berlingske Tidende", sider ministeren.
Stabschef  Mogens  Kruse fra Grønlandskommandoen  

 (GLK) afviser dog ministerens udlægning af sagen.
Han siger, at GLK  

 godt nok først den 8. april modtog en rapport fra den tidligere  

 forbindelsesofficer om affæren.
Men at rapporten blev sendt videre til  

 Forsvarskommandoen: "Alle er i øjeblikket ved at finde ud af, hvem der  

 skal have aben.
Derfor vil alle melde fra i øjeblikket, og hvis man  

 derhjemme så mener, at den skal ligge ved Grønlandskommandoen,  

 så værsgo.
Men rapporten er sendt til Forsvarskommandoen."" Den 4. november 1997 udsendte klageren en pressemeddelelse  

 med bl.a. følgende indhold:
 "I anledning af den verserende sag om en midlertidig  

 landingsbane på havisen ved Thule oplyser Forsvarskommandoen:
 Aktiviteterne omfattede kørsel med snescootere samt  

 prøveboringer på isen.
I den anledning, som følge af Forsvarskommandoens  

 ønske om lidt nærmere at følge amerikanske aktiviteter i  

 og omkring Grønland, har Forsvarskommandoen sidst i april måned  

 anmodet Grønlands Kommando om rutinemæssigt at få tilsendt  

 forbindelsesofficerens månedsrapporter.
Månedsrapporten for marts  

 blev modtaget i Forsvarskommandoen den 29. maj 1997. Det er derfor ukorrekt,  

 at Forsvarskommandoen ikke var i besiddelse af informationer om episoden.  

 Oplysningerne fra i går var fejlagtige, hvilket skyldes, at  

 Forsvarskommandoen forgæves søgte efter en rapport vedr. en sag  

 om landingsbaner og først i dag har konstateret, at der er tale om  

 oplysninger, som er den del af den rutinemæssige  

 månedsrapportering." Den 5. november 1997 bragte bladet en artikel med  

 overskriften "Forsvar kendte til landingsbane". Denne artikel havde  

 bl.a. følgende indhold:
"Forsvarskommandoen har hævdet både over for  

 forsvarsminister  Hans  Hækkerup og over for Berlingske Tidende, at man  

 ikke var blevet orienteret om sagen.
Det var i modstrid med, hvad stabschef  

  Mogens  Kruse fra Grønlandskommandoen hele tiden har  

 hævdet.
Sagen tog i aftes en dramatisk vending, da  

 Forsvarskommandoen i en redegørelse måtte erkende, at man  

 allerede den 29. maj var blevet orienteret i en indberetning fra  

 Grønlandskommandoen." Artiklen den 9. november 1997 havde overskriften  

 "Løgn på løgn" og bl.a. følgende  

 indhold:
"Det amerikanske luftvåben havde stik imod reglerne  

 i foråret anlagt en islandingsbane uden for forsvarsområdet i  

 Thule midt i et af Grønlands vigtigste fangstområder for  

 hvalrosser.
Episoden havde tilmed foranlediget en så spændt  

 situation, at vrede fangere direkte havde truet med at skyde på de  

 amerikanske soldater, hvis de ikke omgående fortrak.
Desuden havde  

 amerikanerne til dels handlet i god tro, fordi de havde forelagt operationen  

 for den danske forbindelsesofficer på basen, som ikke havde modsat sig  

 planerne.
Kun ved et tilfælde blev operationen afsløret og  

 stoppet den 10. marts i år, efter at danskere på basen havde  

 protesteret til den nu forflyttede forbindelsesofficer." Det fremgår af sagen, at forsvarschef  Christian  

  Hvidt på klagerens vegne den 11. november 1997 klagede til bladet over  

 de forud herfor bragte artikler.
I klagen anførtes:
 "Både som Forsvarschef og som almindelig borger  

 må jeg på det kraftigste tage afstand fra den serie af artikler,  

 som Berlingske Tidende i den sidste uges tid har bragt vedrørende en  

 såkaldt ny Thule-sag.
Som bekendt er Forsvarsministeren kaldt til samråd i  

 Forsvarsudvalget om sagen den 20. ds.
Jeg vil derfor på nuværende  

 tidspunkt af hensyn til den politiske proces ikke kommentere Berlingske  

 Tidendes artikler i detaljer.
 Da jeg imidlertid under alle omstændigheder finder  

 Berlingske Tidendes behandling af sagen i strid med god presseskik, idet den  

 er postulerende, fejlagtig og dybt krænkende, vil jeg vende  

 nærmere tilbage hertil i forbindelse med en senere korrespondance.
Jeg vil herudover indklage Berlingske Tidende for  

 Pressenævnet inden for 4 ugers fristen." Bladet besvarede henvendelsen ved skrivelse af 12.  

 november 1997, i hvilken bladet bl.a. anmodede forsvarschefen om at  

 påpege hvilke fejl, bladet havde gjort sig skyldige i, idet bladet  

 så ville rette dem med det samme.
Den 24. november 1997 sendte klageren en uddybende klage  

 til bladet.
Heraf fremgik bl.a.:
"Som påpeget oven for indeholder artiklerne, inkl.  

 lederen, utallige udokumenterede påstande, forvanskninger, halve  

 sandheder og direkte løgne.
Stort set hele artikelserien bygger  

 på et falsum, der derefter på groveste og særdeles  

 krænkende måde drager konklusioner, som både hver for sig  

 og samlet er klare overtrædelser af Medieansvarslovens § 34  

 vedrørende korrekte meddelelser og god presseskik.
Forsvaret har brug for pressen, ligesom pressen har brug  

 for forsvaret.
Jeg har ikke behov for at trække Berlingske Tidende for  

 Pressenævnet, hvis dette spørgsmål kan afklares  

 bilateralt.
En hæderlig indsats fra Berlingske Tidende ville være  

 åbent at erkende, at man er løbet med en halv vind, at  

 adskillige udsagn ikke står for en nærmere prøvelse  

 herunder at der aldrig har været en landingsbane, og at forsvaret ikke  

 har udpeget nogen syndebuk   samt at artikelserien derved ikke har levet op  

 til Medieansvarsloven både fsva. korrekte meddelelser og god  

 presseskik.
Overskriften løgn på løgn må ligeledes  

 tilbagekaldes." Bladets chefredaktør,  Anne  E.  Jensen besvarede  

 denne henvendelse ved skrivelse af 26. november 1997. Heri hed det bl.a.:
 "Jeg skal gentage, at vi på Berlingske Tidende  

 retter faktuelle fejl, og jeg har derfor gennemgået Deres brev med  

 henblik herpå.
Overskriften "Løgn på løgn" er  

 formuleret bredt og ikke rettet mod en bestemt myndighed eller person.
Det er  

 alene en konstatering af, at Thulesagen i 1953 byggede på løgn,  

 ligesom vi har dokumentation for, at der er løgn i Thulesagen anno  

 1997. Vi vil gerne pointere, at vi ikke har skrevet, at De som forsvarschef  

 har løjet eller er en løgner.
 Tilbage står, at vi er parate til at  

 præcisere, at der er usikkerhed om, hvor langt amerikanerne kom i  

 udførelsen af deres planer om anlæg af en islandingsbane, som  

 korrektion af bl.a. artiklen den 2. november, hvoraf det fremgik, at banen  

 stod færdig.
Men jeg finder ikke grundlag for generelt at tage afstand  

 fra artikelseriens indhold.
Er der andet, De finder er faktuelle fejl,  

 hører jeg gerne nærmere,  " Der blev ikke fra klagerens side reageret på denne  

 opfordring.
 Klageren har til støtte for klagen over  

 overtrædelse af god presseskik anført, at der er en række  

 fejl i artikelserien.
Klageren har videre anført, at mellemrubrikken i  

 artiklen den 2. november 1997 "Krise med USA  " er usand og postulerende,  

 idet der ikke har eksisteret nogen krise mellem det danske og det amerikanske  

 forsvar i forbindelse med den amerikansk foretagne undersøgelse  

 på Thule.
Overskriften og mellemrubrikken har endvidere ikke  

 dækning i den pågældende artikel, hvilket er i strid med  

 god presseskik.
 Der er endvidere ikke dækning for bladets omtale af,  

 at en person er udpeget som syndebuk, idet forsvaret ikke har udpeget en  

 syndebuk.
 Klageren har yderligere anført, at bladet i flere  

 artikler har omtalt "landingsbanen" som et faktum på trods af, at der  

 aldrig blev anlagt en sådan bane.
 Klageren har herudover anført, at bladet i  

 artiklerne den 6. og den 9. november anvendte betegnelser som fortielser og  

 vildledning, morads af løgne og fortielser, hvilket giver  

 læseren anledning til at tro, at de tidligere nævnte  

 uoverensstemmelser blev placeret med forsæt.
 Klageren har derudover anført, at bladet i artiklen  

 den 9. november mod bedre vidende har bragt overskrifter og mellemrubrikker,  

 som ikke har dækning i artiklen.
 Klageren har vedrørende spørgsmålet om  

 god presseskik endelig anført, at der i sagen givetvis er foretaget en  

 underretningsfejl, men det må være i strid med god presseskik at  

 fremsætte beskyldninger om, at klageren bevidst har løjet.
 Klageren har til støtte for sit krav om  

 genmæle, der er fremsat i klageskrivelsen af 9. december 1997 til  

 Pressenævnet, anført, at bladet har afvist at foretage  

 såvel generelle som konkrete korrektioner i forbindelse med  

 artikelserien.
 Klageren har i den forbindelse anført, at  

 forsvarschefens skrivelse af 24. november 1997 på side 5 indeholdt et  

 krav om en berigtigelse af, at islandingsbanen skulle være  

 færdiganlagt, men at man har overladt det til Pressenævnet at  

 bestemme, hvorledes en ordentlig berigtigelse skal se ud.
 Klageren har gjort gældende, at bladet har givet en  

 grundlæggende urigtig beskrivelse af det faktiske  

 begivenhedsforløb, og forsvarschefens skrivelse til bladet af 24.  

 november 1997 indeholder en udførlig redegørelse herfor samt  

 for ønsket om, at den faktiske beskrivelse berigtiges.
 Bladet har bl.a. fremlagt kopi af månedsrapporten  

 for januar 1997 fra forbindelsesofficeren til Grønlandskommandoen.  

 Heraf fremgår for den 23. januar:
"23. Jan. "King Air" den 23/1 kl. ca. 1520.  

 Udfærdiget skriftlig tilladelse i den anledning til  12 SWS.
Capt.  

  Stull kontaktet mig desang.
Ringer til Pentagon 23/1 kl. 0900. Deltaget i  

 møde ang.
Greenland Projects med 109. National Guard, Polar Ski  

 Operation, AREA og NASA, der bl.a. undersøger iskalotten og foretager  

 målinger omkring denne. (Polar ICE Cooring Office, University of  

 Nebraska). I forbindelse med Polar Ski Operation, vil man forsøge at  

 etablere en bane på isen nord for Saunders Ø, (Periode MAR  

 JUL, ca. 11-13 uger). I Thule i perioden 28. Feb   22. MAR, hvorefter man  

 flytter til Kangsriussuaq-området." Bladet har i en udtalelse om sagen primært gjort  

 gældende, at klagen bør afvises på grund af  

 fristoverskridelse.
 Bladet har videre gjort gældende, at forsvarschefens  

 brev af 24. november 1997 ikke kan anses som en anmodning om genmæle,  

 idet brevet på ingen måde indeholder en præcisering af  

 hvilke angiveligt urigtige oplysninger af faktisk karakter, der ønskes  

 genmæle over for.
 Bladet har vedrørende krisemøderne gjort  

 gældende, at oplysningerne støtter sig på et interview med  

 stabschef  Mogens  Kruse gennemført den 30. oktober 1997.  Mogens  

  Kruse har i et efterfølgende interview den 3. november 1997 oplyst,  

 at han var "løbet med en halv vind". Bladet har imidlertid ikke  

 handlet i strid med god presseskik, idet oplysningen var støttet  

 på en udtalelse fra en dansk myndighedsperson, hvis udtalelse avisen  

 måtte være berettiget til at fæste lid til.
Bladet har vedrørende spørgsmålet om,  

 hvorvidt en person er blevet udpeget som syndebuk, erkendt, at bladets  

 forsiderubrik den 6. november 1997, der lød "Den forflyttede Thule  

 officer,  Ehm-Christensen, er udpeget som syndebuk" ikke havde dækning  

 i artiklens indhold, og at henvisningen på forsiden derfor er udtryk  

 for en fejl.
Selve artiklens indhold er derimod i overensstemmelse med god  

 presseskik, idet der var grundlag for at opfatte den pågældende  

 som syndebuk, uanset at ingen udtrykkelig havde udpeget ham som  

 sådan.
Bladet har vedrørende islandingsbanen  

 anført, at bladet ikke er klar over præcis hvilke tekniske  

 installationer, der skal være gennemført, før en  

 islandingsbane kan anses for anlagt.
På grundlag af de oplysninger, man  

 efterfølgende har modtaget, medgiver bladet, at der er usikkerhed om,  

 hvor langt amerikanerne nåede med hensyn til at realisere planerne om  

 anlæg af en islandingsbane.
Bladet har derfor tilbudt at korrigere  

 oplysningerne i artiklen den 2. november 1997, hvoraf fremgik, at  

 islandingsbanen stod færdig.
Klageren har imidlertid ikke svaret  

 på spørgsmålet, om man ønsker en sådan  

 korrektion.
Bladet har i tilknytning hertil anført, at  

 spørgsmålet om, hvorvidt landingsbanen blev færdiggjort  

 eller ikke, er helt uden relevans for sagens principielle kerne.
Det  

 afgørende er, at amerikanerne tydeligt orienterede om, at man ville  

 forsøge at etablere en landingsbane på isen nord for Saunders  

 Ø, det vil sige uden for forsvarsområdet og i et fangerdistrikt,  

 og at de danske militærmyndigheder ikke reagerede herpå.
Bladet har vedrørende betegnelsen "Løgn  

 på løgn" over for Pressenævnet anført en  

 række eksempler på, at der fra forskellige myndigheder og  

 personers side er givet oplysninger, der, i hvert fald efterfølgende,  

 har vist sig urigtige.
Denne sags forbavsende høje frekvens af  

 informationer, som ikke kunne stå for en nærmere prøvelse,  

 har gjort det berettiget, at bladet har benyttet den anvendte overskrift  

 på artiklen den 9. november 1997.
Bladet har herunder bl.a. anført at stabschef  Mogens  Kruse i et interview den 30. oktober  

 1997 oplyste, at Grønlandskommandoen ikke havde modtaget indberetning  

 om planerne om anlæggelse af en islandingsbane, uanset at det  

 efterfølgende viste sig, at der var afgivet en indberetning, at  Mogens  Kruse i samme interview oplyste, at der havde  

 været afholdt møder med amerikanerne, og efterfølgende  

 meddelte, at han var løbet med en halv vind, at forsvarsministeren den 3. november 1997 oplyste, at  

 sagen om islandingsbanen ikke var blevet indberettet til  

 Grønlandskommandoen, Forsvarskommandoen eller Forsvarsministeriet,  

 uanset at der var sket indberetning til de to førstnævnte  

 myndigheder, at Grønlandskommandoen den 3. november oplyste, at  

 man først havde modtaget rapporten om planerne for islandingsbanen den  

 8. april 1997, uanset det af det fremlagte uddrag af rapporten fremgår,  

 at den blev sendt til Grønlandskommandoen den 11. februar 1997, at major  Schackinger den 3. november udtalte, at  

 Forsvarskommandoen aldrig har set månedsrapporten.
Det fremgik ikke  

 desto mindre af Forsvarskommandoens pressemeddelelse af 4. november 1997, at  

 Forsvarskommandoen blev orienteret den 29. maj 1997.
 Bladet har sammenfattende anført, at bladet har  

 opfyldt sin forpligtelse til at bringe korrekt og hurtig information til  

 offentligheden i denne sag, og at bladet i det omfang, det overhovedet har  

 været muligt, har søgt at dobbeltchecke modtagne oplysninger  

 inden offentliggørelsen.
Bladet har yderligere anført, at artikelserien  

 beskæftiger sig med et emne af væsentlig samfundsmæssig  

 betydning og dermed af stor interesse for offentligheden.
Bladet har i den  

 forbindelse henvist til, at det af præamblen til de vejledende regler  

 for god presseskik fremgår, at under "brud på god presseskik  

 henhører også hindring af berettiget offentliggørelse af  

 informationer af væsentlig betydning for offentligheden".
 Bladet har endelig understreget, at den dybtgående  

 og kritisk opsøgende journalistik vil få meget vanskelige  

 vilkår i Danmark, hvis god presseskik forudsætter, at blade skal  

 leve op til den standard, som Kammeradvokaten har forfægtet over for  

 Pressenævnet i denne sag.
 I sagens behandling har følgende  

 nævnsmedlemmer deltaget: Per Sørensen, Aage Lundgaard, Tage  

 Clausen og Ole Askvig.
 Pressenævnet udtaler:
Efter medieansvarslovens § 34, stk. 2, kan en klage over  

 overtrædelse af § 34, stk. 1, rettes til det pågældende  

 medie selv eller til Pressenævnet.
I begge tilfælde er  

 klagefristen 4 uger efter offentliggørelsen.
Massemediets  

 afgørelse kan senest 4 uger efter, at den er kommet frem til klageren,  

 indbringes for Pressenævnet.
Klageren har i denne sag indledningsvis rettet henvendelse  

 til mediet.
Klagefristen må derfor regnes fra klagerens modtagelse af  

 bladets svar på henvendelsen.
Uanset om fristen skal regnes fra bladets  

 skrivelse af 12. november 1997 eller fra bladets skrivelse af 26. november  

 1997, må klagen derfor anses for rettidigt indgivet til  

 Pressenævnet.
Det bemærkes i den forbindelse, at klageren ikke  

 kan anses for at have afskåret sig fra at indgive en uddybende klage  

 til bladet, selv om det i brevet af 11. november 1997 er anført, at  

 man vil klage til Pressenævnet.
 Krav om genmæle skal efter medieansvarslovens § 36,  

 stk. 3, fremsendes til redaktøren senest 4 uger efter  

 offentliggørelsen af de oplysninger, der ønskes  

 imødegået.
 Pressenævnet bemærker i den forbindelse, at et  

 genmæle efter medieansvarslovens kapitel 6 er klagerens egen  

 korrektion af oplysninger i en sag, der har været omtalt i et  

 massemedie, i modsætning til en berigtigelse, der   ud over at  

 være den betegnelse, presseloven anvendte for et genmæle - efter  

 de vejledende regler for god presseskik er mediets korrektion af  

 urigtige meddelelser.
 For at en henvendelse til bladets ansvarshavende  

 redaktør kan anses som et krav om genmæle kræves ikke, at  

 ordet "genmæle" er anvendt, og det kræves heller ikke, at  

 klageren i forbindelse med anmodningen har formuleret et genmæle.  

 Imidlertid må det være en forudsætning, at mediet af  

 anmodningen kan udlede, at klageren ønsker at fremkomme med et  

 genmæle og ikke blot ønsker at klage over indholdet i mediet  

 eller mediets fremgangsmåde i forbindelse med offentliggørelsen  

 af oplysningerne.
Pressenævnet har opfattet forsvarschefens skrivelse  

 af 24. november 1997 til bladets chefredaktør således, at der  

 klages over, at god presseskik er overtrådt.
Der ses imidlertid ikke at  

 være nogen tilkendegivelse af, at man ønsker at få optaget  

 et genmæle.
Der fremkom heller ikke nogen reaktion fra klagerens side  

 på bladets skrivelse af 26. november 1997.
 Da klageren derfor først i forbindelse med klagen  

 til Pressenævnet, modtaget den 9. december 1997, har tilkendegivet, at  

 man ønsker et genmæle over for oplysningerne, der blev bragt i  

 bladet den 2.   9. november 1997, er klagefristen overskredet, og klagen  

 afvises på dette punkt.
Pressenævnet finder, at de amerikanske planer for  

 etablering af en islandingsbane har offentlig interesse.
Nævnet finder  

 endvidere, at bladet har haft fornødent grundlag til at omtale  

 møder mellem Danmark og USA som krisemøder.
 Pressenævnet finder ikke grundlag for i denne sag  

 rejst af Forsvarskommandoen at kritisere forsidehenvisningen den 6. november  

 1997, ifølge hvilken den forflyttede officer var udpeget som  

 syndebuk.
Pressenævnet finder vedrørende udtrykket  

 "løgn på løgn", at der vel er tale om en stærk  

 betegnelse, men at der i sagen er givet flere urigtige oplysninger.
Som  

 offentlig myndighed må klageren forvente en stærk kritisk tone,  

 ikke mindst fordi sagen giver associationer til den tidligere sag om  

 forholdene i Thule.
Omtalen af den nye sag må derfor med rette anses  

 for at have stor offentlig interesse.
 På dette grundlag finder nævnet ikke, at de  

 vide rammer for god presseskik, der må gælde i forholdet til en  

 offentlig myndighed, er overtrådt ved udtrykket "løgn på  

 løgn".
 Nævnet finder imidlertid, at bladet i hvert fald  

 efter modtagelsen af klagerens pressemeddelelse af 4. november 1997, hvori  

 det anførtes, at der alene var foretaget prøveboringer og  

 kørsel med snescootere, ikke havde fornødent grundlag for  

 fortsat at omtale islandingsbanen som anlagt.
 Pressenævnet finder derfor, at bladet af egen drift  

 burde have korrigeret oplysningen, således at det blev pointeret, at  

 der ikke var tale om en anlagt bane, men alene om planer for anlæggelse  

 af en bane.
 Da dette ikke skete, har bladet tilsidesat god presseskik,  

 og Pressenævnet udtaler på dette punkt sin kritik af bladet.
 Afsagt tirsdag den 3. februar 1998.
