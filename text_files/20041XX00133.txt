Skriftlig fremsættelse (24. november 2004) Justitsministeren  

  

 (Lene Espersen):
 Herved tillader jeg mig for Folketinget at fremsætte:
Forslag til lov om  

 ændring af straffeloven og visse andre love (Berigelseskriminalitet rettet  

 mod  

 offentlige midler, kriminalitet i juridiske personer, klagebegrænsning og  

 hvidvaskning i spillekasinoer m.v.) (Lovforslag nr.
L 127).
Berigelseskriminalitet rettet mod offentlige midler kan  

 antage mange forskellige former.
Der vil navnlig kunne være tale om  

 unddragelse  

 af forskellige former for skatter og afgifter, momsunddragelse, indsmugling  

 og  

 uberettiget modtagelse af forskellige former for offentlige tilskud, herunder  

 sociale ydelser.
Lovgivningen indeholder ikke i dag en samlet  

 straffebestemmelse, der omfatter alle former for berigelseskriminalitet  

 rettet  

 mod offentlige midler.
I visse tilfælde straffes efter bestemmelser i  

 særlovgivningen, mens det i andre situationer er straffelovens bestemmelser  

 navnlig om bedrageri, der anvendes.
 Den nuværende regulering indebærer, at tilfælde, hvor der  

 begås kriminalitet rettet mod offentlige midler, behandles efter forskellige  

 regler med forskellige strafferammer afhængigt af, hvilken type offentlige  

 midler det drejer sig om.
Et hovedformål med lovforslaget er at etablere en mere ensartet  

 strafferetlig beskyttelse mod berigelseskriminalitet rettet mod offentlige  

 midler.
Denne del af lovforslaget bygger på betænkning nr. 1396/2001 fra  

 Justitsministeriets udvalg om økonomisk kriminalitet og datakriminalitet  

 (Brydensholt-udvalget).
Med lovforslaget indsættes en fælles overbygningsbestemmelse  

 i straffeloven, som skal omfatte alle grove tilfælde af svindel med  

 offentlige  

 midler.
Herved sikres det, at den strafferetlige beskyttelse over for svig  

 rettet mod offentlige midler er den samme, uanset hvilken type midler der  

 svindles med i den konkrete sag.
Denne nye overbygningsbestemmelse skal kun finde anvendelse,  

 hvis der er tale om grove overtrædelser.
Bestemmelsen skal endvidere kun  

 finde  

 anvendelse, hvis der i den særlovgivning, der nærmere regulerer forholdet, er  

 indsat en henvisning til straffelovens overbygningsbestemmelse.
Det foreslås,  

 at strafferammen for overtrædelse heraf skal være fængsel indtil 8 år.
Med lovforslaget foreslås det desuden at ændre straffelovens  

 bestemmelse om EU-svig.
Bestemmelsen regulerer i dag alene svig, der er  

 rettet  

 mod EU-midler eller midler, som består af både EU-midler og nationale midler.  

 Med henblik på at ligestille den strafferetlige beskyttelse af offentlige  

 midler, uanset om disse stammer fra EU eller fra danske myndigheder,  

 indeholder  

 lovforslaget en udvidelse af bestemmelsen, således at den også kommer til at  

 omfatte svig med nationale midler.
 Efter lovforslaget skal denne bestemmelse kun finde  

 anvendelse i tilfælde, hvor der ikke i den relevante særlovgivning på området  

 er en tilsvarende strafferetlig regulering, således at særlovgivningen i sig  

 selv indeholder en fornøden strafferetlig beskyttelse.
Strafferammen for overtrædelse af bestemmelsen skal efter  

 forslaget være bøde eller fængsel indtil 1 år og 6 måneder.
Er der tale om  

 særlig grove overtrædelser, kan forholdet henføres til den nye fælles  

 overbygningsbestemmelse med en strafferamme på fængsel indtil 8 år.
For det andet indeholder lovforslaget visse ændringer i  

 straffelovens bestemmelser om kriminalitet i tilknytning til juridiske  

 personer.
Denne del af lovforslaget bygger på betænkning 1415/2002 fra  

 Brydensholt-udvalget og tager sigte på at etablere en forbedret strafferetlig  

 beskyttelse mod kriminalitet vedrørende bl.a. juridiske personers  

 kapitalforhold,  

 regnskabsaflæggelse m.v.
Det foreslås, at der i straffeloven indsættes en  

 overbygningsbestemmelse for grove overtrædelser af særlovgivning om visse  

 nærmere angivne forhold angående juridiske personer.
Den foreslåede  

 bestemmelse  

 omfatter bl.a. tilfælde, hvor der udspredes urigtige eller vildledende  

 oplysninger, der kan påvirke prisen på værdipapirer, eller som indgår i bl.a.  

 lovpligtige regnskaber.
 Lovforslaget indeholder desuden et forslag om ændring af  

 straffelovens nuværende bestemmelse om visse regnskabsforbrydelser.  

 Bestemmelsen foreslås ændret i overensstemmelse med systematikken i den  

 gældende bogføringslov, og således at overtrædelse af bogføringslovens regler  

 om bl.a. edb-bogføring med sikkerhed bliver omfattet af bestemmelsen.
 Derudover indeholder lovforslaget visse ændringer af regler  

 om klageadgang til justitsministeren.
Lovforslaget indebærer for det første, at klager over de  

 afgørelser, som Rigspolitichefen træffer i sin egenskab af central  

 ansættelses-  

 og personalemyndighed for politiets ikke-juridiske personale, ikke skal kunne  

 påklages til justitsministeren.
Der skal dog fortsat være mulighed for rekurs  

 til ministeren i sager om disciplinærforfølgning og i andre sager, hvor der  

 er  

 truffet afgørelse om afsked.
For det andet foreslås det, at det ikke længere  

 skal være muligt at klage til justitsministeren over afgørelser om erstatning  

 i  

 anledning af strafferetlig forfølgning, som efter de gældende regler træffes  

 af  

 Rigsadvokaten som 1. instans.
Samtidig foreslås en ændring af  

 kompetencefordelingen  

 mellem statsadvokaterne og Rigsadvokaten, således at statsadvokaterne som  

 udgangspunkt tillægges kompetencen til at træffe afgørelse i 1. instans i  

 alle  

 sager om erstatning i anledning af strafferetlig forfølgning.
Endelig indeholder lovforslaget visse ændringer i lov om  

 spillekasinoer.
Formålet med denne del af lovforslaget er at gennemføre  

 Europa-Parlamentets og Rådets 2. hvidvaskningsdirektiv for så vidt angår  

 spillekasinoer.
Dette indebærer bl.a., at dokumenter og registreringer  

 vedrørende  

 transaktioner i spillekasinoer skal opbevares i mindst 5 år, og at  

 kasinopersonalets pligt til at være opmærksom på transaktioner, som kan have  

 tilknytning til hvidvaskning af penge, skærpes.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til Det Høje Tings  

 velvillige behandling.
