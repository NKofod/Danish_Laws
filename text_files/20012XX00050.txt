Skriftlig fremsættelse (17. januar  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af  

 skattestyrelsesloven  og ligningsloven. (Fuld omkostningsgodtgørelse i  

 skattesager m.v., som skatteyder vinder fuldt ud eller i overvejende grad,  

 eller som videreføres af skattemyndighederne).
(Lovforslag nr.
L 54).
Flere skatteydere opgiver at føre skattesager,  

 fordi det ofte vil være en langvarig, økonomisk og psykisk  

 belastning for den enkelte.
Der er desuden stor risiko for, at omkostningerne  

 ved at få ret vil overstige den tilbagebetalte skat.
Dette har Venstre  

 og Det Konservative Folkeparti gennem en længere årrække  

 påpeget som et problem over for den tidligere regering   uden at  

 problemet på området er blevet løst.
 Som led i en styrkelse af skatteborgernes retssikkerhed  

 fremlægger regeringen derfor dette lovforslag, som sikrer borgerne og  

 virksomhederne fuld dækning af deres udgifter til sagkyndig bistand i  

 sager, som de vinder fuldt ud eller i overvejende grad.
 Lovforslaget skal ses som led i opfyldelsen af de  

 mål, som regeringen har sat sig ved regeringsgrundlaget, og som  

 regeringspartierne har forpligtet sig til at opfylde inden 100 dage.
 Det er regeringens opfattelse, at de urimeligheder, som en  

 skatteyder udsættes for ved at få ret i sin skattesag og  

 alligevel stå tilbage med et økonomisk tab, vil blive fjernet  

 med dette lovforslag.
Efter de gældende regler ydes der en  

 godtgørelse på 50 pct. af skatteyderens udgifter til sagkyndig  

 bistand i de fleste skattesager, som påklages i det administrative  

 klagesystem eller prøves ved domstolene.
Dette sker uanset, om  

 skatteyderen vinder eller taber sagen.
Efter den nye ordning vil skatteyderen  

 fortsat være sikret en godtgørelse på 50 pct.,  

 såfremt denne taber sagen.
Får skatteyder derimod fuldt medhold  

 eller medhold i sin sag i overvejende grad, får skatteyder  

 ifølge forslaget dækket samtlige sine udgifter til sagkyndig  

 bistand mv., dvs. med 100 pct.
Efter de gældende regler kan der i de situationer,  

 hvor skattemyndighederne viderefører en sag, ydes skatteyderen en  

 godtgørelse på 85 pct. af dennes udgifter til sagkyndig bistand  

 ved den pågældende instans.
Skattemyndighederne  

 viderefører som altovervejende hovedregel kun sager, som findes at  

 være af principiel betydning, dvs. af betydning for et større  

 antal skatteydere.
Efter forslaget forslås denne godtgørelse  

 på 85 pct. hævet til 100 pct.
Efter lovforslaget skal skatteyderens rådgiver  

 senest 14 dage efter sin første henvendelse til klageinstansen  

 fremsende et overslag over sagens skønnede udgifter ved den  

 pågældende instans.
Dette overslag indgår som et vejledende  

 moment i told- og skatteregionens senere vurdering af godtgørelsens  

 størrelse, herunder af rimeligheden af det honorar, som der  

 ønskes godtgørelse for.
 Samtidig med, at klageinstansen træffer  

 afgørelse i sagen, fremkommer instansen med en vejledende udtalelse  

 om, hvorvidt skatteyder har fået fuldt eller overvejende medhold i  

 sagen.
Ved ansøgning om omkostningsgodtgørelse til  

 told- og skatteregionen fremsender rådgiveren sit  overslag, sin  

 regning, afgørelsen fra klageinstansen samt instansens vejledende  

 udtalelse om medholdsgraden.
Rådgiveren og skatteyderen attesterer ved  

 deres underskrifter på ansøgningen under strafansvar, at de  

 afgivne oplysninger er korrekte.
Told- og skatteregionen vurderer på baggrund af det  

 fremsendte materiale, om skatteyderen har vundet sagen helt eller i  

 overvejende grad.
Er det tilfældet, dækkes skatteyderens udgifter  

 til sagkyndig bistand som nævnt med 100 pct.
Er told- og skatteregionen i tvivl om, i hvilken grad  

 skatteyderen har fået medhold, kan regionen forskudsvis udbetale 50  

 pct. af det ansøgte omkostningsgodtgørelsesbeløb til  

 skatteyderen.
Viser det sig senere, at skatteyderen er berettiget til et  

 større beløb, udbetales det resterende beløb med renter.  

 Renterne medregnes ikke ved indkomstopgørelsen.
Er told- og skatteregionen i tvivl om rimeligheden af  

 størrelsen af sagens udgifter, herunder rådgiverens honorar,  

 udbetaler regionen det ansøgte beløb, men tager forbehold for  

 tilbagebetaling.
Told- og skatteregionen kan forelægge  

 spørgsmålet om rimeligheden af honorarets størrelse for  

 rådgiverens brancheorganisations klagenævn.
Et eventuelt krav om  

 tilbagebetaling af beløbet fra skatteyderen sker uden beregning af  

 renter.
 Skatteyderen kan påklage told- og skatteregionens  

 afgørelse til Told- og Skattestyrelsen og herefter eventuelt indbringe  

 styrelsens afgørelse for domstolene.
Hvis told- og skatteregionen har taget forbehold for  

 tilbagebetaling af godtgørelsen, har skatteyderen ved påklage  

 til Told- og Skattestyrelsen og ved indbringelse af sagen for domstolene ret  

 til  henstand med tilbagebetalingen.
Hvis skatteyderen desuagtet betaler det  

 omtvistede beløb, og Told- og Skattestyrelsen eller domstolene senere  

 giver skatteyderen medhold, tilbagebetales differencebeløbet med  

 renter.
Renterne medregnes ikke ved indkomstopgørelsen.
 Lovforslaget skønnes med stor usikkerhed at  

 indebære en merudgift på ca. 20 mill. kr. årligt.
Angående de administrative konsekvenser af  

 lovforslaget vurderes det, at det for  Landsskatteretten vil medføre  

 merudgifter svarende til 3 årsværk.
For Told*Skat indebærer  

  lovforslaget et årligt merforbrug af årsværk på ca.  

 15. Endvidere medfører lovforslaget engangsudgifter i Told*Skat  

  på ca. 80.000 kr. til information.
For kommunerne indebærer  

 lovforslaget et ubetydeligt merarbejde.
 Lovforslaget medfører, at det bliver mindre  

 omkostningskrævende for erhvervslivet at føre skatte- og  

 afgiftssager.
 Lovforslaget skønnes ikke at have  

 erhvervsadministrative konsekvenser.
 Forslaget skønnes i øvrigt ikke at have  

 miljømæssige eller EU-retlige konsekvenser.
 Med disse bemærkninger skal jeg anbefale forslaget  

 til Folketingets velvillige behandling.
