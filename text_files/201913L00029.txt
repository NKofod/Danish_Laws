Vedtaget af Folketinget ved 3. behandling den 26. november 2019 Forslag til Lov om ændring af landbrugsstøtteloven (Obligatorisk digital kommunikation) § 1 I landbrugsstøtteloven, jf. lovbekendtgørelse nr. 231 af 22. marts 2018, foretages følgende ændring:
 1. § 1 a affattes således:
»§ 1 a.
Ministeren for fødevarer, fiskeri og ligestilling fastsætter regler om, at skriftlig kommunikation til og fra Miljø- og Fødevareministeriet om forhold, som er omfattet af denne lov eller af regler udstedt i medfør heraf, skal foregå digitalt mellem ministeriet og virksomhederne.
 Stk. 2. Ministeren kan fastsætte nærmere regler om digital kommunikation, herunder om anvendelse af bestemte it-systemer, særlige digitale formater og digital signatur el. lign.
 Stk. 3. En digital meddelelse efter denne lov anses for at være kommet frem, når den er tilgængelig for adressaten for meddelelsen.
 Stk. 4. Hvor det efter denne lov eller regler udstedt i medfør heraf er et krav, at et dokument, som er udstedt af andre end ministeren for fødevarer, fiskeri og ligestilling eller virksomhederne, skal være underskrevet, kan dette krav opfyldes ved anvendelse af en teknik, der sikrer entydig identifikation af den, som har udstedt dokumentet, jf. dog stk. 5. Sådanne dokumenter sidestilles med dokumenter med personlig underskrift.
Stk. 5. Ministeren kan fastsætte nærmere regler om opfyldelse af underskriftskrav nævnt i stk. 4.« § 2 Stk. 1. Loven træder i kraft den 1. januar 2020.
 Stk. 2.  Regler fastsat i medfør af § 1 a i landbrugsstøtteloven, jf. lovbekendtgørelse nr. 231 af 22. marts 2018, forbliver i kraft, indtil de ophæves eller afløses af nye regler.
