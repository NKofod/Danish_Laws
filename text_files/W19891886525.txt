 Ejendomsværdien for en korn- og foderstofvirksomhed blev nedsat under  

 henvisning til manglende udvidelsesmuligheder samt den begrænsede køberkreds  

 til den specialiserede virksomhed.
 A klagede over den af skyldrådet ved 18. alm. vurdering pr. 1. januar 1986  

 foretagne ansættelse af ejendomsværdien til 2.500.000 kr. med påstand om  

 nedsættelse til 1.500.000 kr.
Ejendommen omfattede et grundareal på 9.629 m2 bebygget med en  

 kontorbygning fra 1972 med bebygget areal 77 m2, 3 lagerbygninger på  

 henholdsvis 700, 500 og 200 m2, opført i henholdsvis 1961, 1977 og 1973, samt  

 en i 1964 opført silo med et rumindhold på 7.000 hkg.
Ejendommen anvendtes  

 til korn- og foderstofvirksomhed.
Til støtte for påstanden gjorde A gældende, at siloen og de uopvarmede  

 lagerbygninger var uanvendelige til andet formål, hvorfor bygningerne ved  

 salg ikke ville kunne indbringe mere end 1 mio. kr.
Endvidere henvistes til,  

 at virksomheden lå indeklemt i bymæssig bebyggelse, og således var uden  

 udvidelsesmuligheder.
 Landsskatteretten bemærkede, at ejendomsværdien i henhold til  

 bestemmelserne i vurderingslovens § 6, jf. § 9, stk. 1, skal ansættes til  

 handelsværdien på vurderingstidspunktet af den faste ejendom i dens helhed.
 Endvidere bemærkede retten, at der ved ansættelsen af en ejendom som den  

 pågældende, der var en specialiseret virksomhed med en begrænset købekreds,  

 måtte søges vejledning bl.a. i de af ejeren investerede beløb, samt i om  

 ejendommen på vurderingstidspunktet fuldt ud tjente det formål, hvortil den  

 var indrettet.
 Landsskatteretten besigtigede ejendommen og fandt efter de bl.a. ved denne  

 lejlighed tilvejebragte oplysninger, herunder om ejendommens beliggenhed,  

 bebyggelsens størrelse, standard, vedligeholdelsesstand og  

 udnyttelsesmuligheder, at ejendomsværdien var for høj og nedsatte den til  

 1.800.000 kr.
 (* 1) Afgørelsen er offentliggjort i Skat 1990, nr. 1, side 39.
