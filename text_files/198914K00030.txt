Nr BTL 30 Betænkning over lov om ændring af lov om social bistand (Indførelse af en  

 fast bruttorevalideringsydelse og ændring af husvildebestemmelsen og  

 forsøgsreglerne)   

 Nr L 30 1989-90, 1. samling Afgivet af Socialudvalget Afgivet: 19891210 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret dels skriftligt, dels i samråd.
 Udvalget har endvidere modtaget mundtlige og skriftlige henvendelser fra:
Byggefagenes Landssammenslutning, Dansk Blindesamfund, Dansk Kommunal Arbejderforbund, Dansk Socialrådgiverforening, De Samvirkende Invalideorganisationer, Husligt Arbejder Forbund, Socialarbejdernes Fællesudvalg og Specialarbejderforbundet i Danmark.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Det Konservative Folkepartis,  

 Venstres, Fremskridtspartiets, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse uændret.
 Et andet mindretal (Socialdemokratiets medlemmer af udvalget) vil  

 ved 2. behandling redegøre nærmere for sin stilling til lovforslaget og de  

 stillede ændringsforslag.
 Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med de af  

 mindretallet stillede ændringsforslag.
 Et fjerde mindretal (Centrum-Demokraternes medlem af udvalget) vil  

 ved 2. behandling redegøre nærmere for sin stilling til lovforslaget og de  

 stillede ændringsforslag.
Ændringsforslag Til § 1 Af et mindretal (SF):
 1) I den under nr. 6 foreslåede § 43 affattes  

stk. 2 således:
»Stk. 2. Når der er truffet beslutning efter stk. 1, kan der  

 udbetales en revalideringsydelse på 10.387 kr. månedlig.
Ud over den faste  

 revalideringsydelse kan der ydes hjælp til de særlige udgifter, der følger af  

 uddannelsen eller handicappet.« 2) I den under nr. 6 foreslåede § 43 indsættes efter  

 stk. 2 som nyt stykke:
»Stk. 3. Revalideringsydelsen kan udbetales under det  

 forberedende revalideringsforløb.« Stk. 3-5 bliver herefter til stk. 4-6.
3) I den under nr. 6 foreslåede § 43 udgår i stk.  

 3, der bliver stk. 4, ordene », og for hvornår unge under 23 år kan  

 opnå revalideringsydelse efter stk. 2, 1. pkt.« 4) I den under nr. 6 foreslåede § 43 udgår i stk.  

 4, der bliver stk. 5, 3. pkt.
 5) I den under nr. 6 foreslåede § 43 udgår stk.  

 6.
 6) I den under nr. 6 foreslåede § 43 udgår i  

stk. 8 ordene »1. og 2. pkt.«.
 7) Efter nr. 6 indsættes som nyt nummer:
 »01. § 133, stk. 2, affattes således:
»Stk. 2. Af en kommunes udgifter til bistand efter afsnit III  

 refunderer staten 50 pct.
Dog refunderer staten 75 pct. af kommunens udgifter  

 til bruttorevalideringsydelsen efter § 43.«» Bemærkninger Til nr. 1, 3, 5 og 6 Der er for det første ingen grund til økonomisk at forskelsbehandle folk  

 alt efter, om de er over eller under 23 år.
For det andet er det under  

 udvalgsbehandlingen blevet oplyst, at enlige forsørgere ikke automatisk får  

 udbetalt den fulde revalideringsydelse.
Det samme gælder gravide.
Derfor  

 foreslås det, at alle, der kommer ind under det nye regelsæt, oppebærer den  

 fulde revalideringsydelse.
Til nr. 2 Ændringsforslaget medfører, at der også udbetales revalideringsydelse  

 under den såkaldte forrevalidering, der f.eks. kan dreje sig om  

 højskoleophold, arbejdspraktikker, deltagelse i voksenundervisning på 9.-10.  

 klassetrin m.v.
Til nr. 4 Ændringsforslaget betyder, at tidsbegrænsningen af revalideringsydelsen  

 til 5 år udgår.
Det må være tilstrækkeligt, at den kun kan udbetales i en  

 periode svarende til den normerede uddannelsestid.
Til nr. 7 Ændringsforslaget er stillet som et forsøg på at motivere kommunerne til  

 at forstærke revalideringsarbejdet.
Det kan som her foreslået gøres ved at  

 indføre en refusion på 75 pct. på området.
Karen Højte Jensen (KF) Pia Christmas-Møller (KF) Merete Aarup (KF)  

 Annebeth Runge Svendsen (V) Jørgen Winther (V) Jane Oksen (FP) Kirsten Lee  

 (RV) Bente Juncker (CD) Kofod-Svendsen (KRF) fmd.
Jytte Andersen (S)  

 Hanne Andersen (S) Pernille Forchhammer (S) Jytte Hilden (S) Grete Schødts  

 (S) Taanquist (S) nfmd.
Agerschou (SF) Birgitte Husmark (SF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Udvalget har endvidere modtaget skriftlig henvendelse fra Københavns  

 Magistrat, 3. afdeling, og Dansk Socialrådgiverforening.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Nogle af udvalgets spørgsmål er optrykt som bilag til tillægsbetænkningen  

 tilligemed socialministerens svar herpå.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse i den  

 affattelse, hvori det foreligger efter 2. behandling, og udtaler følgende:
Lovforslaget følger helt de principper, der var enighed om i  

 Dagpengelovudvalgets betænkning af juni 1989, hvorefter formålet er at sikre  

 en fast ydelse på et rimeligt niveau med henblik på at styrke den enkeltes  

 motivation for at påbegynde en erhvervsmæssig revalidering.
Med det af  

 socialministeren stillede ændringsforslag til 2. behandling er det bl.a.  

 præciseret, at revalidenden har ret til den faste revalideringsydelse fra  

 iværksættelsen af den fastlagte erhvervsplan.
 Den faste, indkomstuafhængige og skattepligtige bruttorevalideringsydelse  

 kan fjerne den økonomiske barriere og dermed manglende motivation, der i  

 visse tilfælde har bevirket, at revalidering er blevet udskudt eller i værste  

 fald slet ikke iværksat.
 Revalideringsydelsen kan fremme en aktiverende indsats, således at  

 udgiftsstigningerne på arbejdsskade-, dagpenge- og pensionsområderne bremses,  

 og således at navnlig tilgangen til førtidspensionssystemet mindskes.
 Flertallet er meget enig med socialministeren i, at spørgsmålet om en  

 intensiveret revaliderings- og beskæftigelsesindsats skal tages op i  

 Socialministeriets arbejdsgruppe om finansieringsomlægning, ændrede regler  

 for tilkendelseskompetence af førtidspension og udlægning af amtskommunale  

 opgaver på det sociale område.
Socialministeren har oplyst, at punkt 2 i arbejdsgruppens kommissorium  

 suppleres med følgende: »Arbejdsgruppen skal endvidere undersøge  

 mulighederne for at forbedre revalideringsarbejdet og skal herunder vurdere  

 indholdet i revalideringen og kommunernes handlemuligheder med henblik på at  

 styrke kommunernes rolle og intensivere revaliderings- og  

 beskæftigelsesindsatsen.« Flertallet tiltræder denne udvidelse af  

 kommissoriet.
Ligeledes tiltrædes socialministerens oplysning om, at  

 tidsfristen for arbejdsgruppens arbejde med disse revalideringsspørgsmål samt  

 finansieringsspørgsmålene under kommissoriets punkt 1 fastsættes til 1.  

 september 1990.
Kommunernes Landsforening har i en udtalelse af 8. december 1989 anført,  

 at der er behov for en aktiv kommunal arbejdsmarkedsindsats.
Landsforeningen  

 peger på: »at der er behov for, at man gør sig samlede overvejelser om  

 aktivering af modtagere af passive, økonomiske ydelser.
Landsforeningen har  

 på denne baggrund besluttet at udarbejde et samlet udspil, der vil indeholde  

 følgende elementer:
- muligheder for at bringe forskellige grupper fra passive, økonomiske  

 ydelser til en plads på arbejdsmarkedet, herunder modtagere af kontanthjælp,  

 sygedagpenge, førtidspension, unge ledige, langtidsledige m.v., - en samlet model til finansiering af en aktiv, kommunal indsats over for  

 hele gruppen set i lyset af de konkrete muligheder, - instrumenter til fremme af kommunens muligheder for at løse hele denne  

 opgave i et samarbejde med det private erhvervsliv.« Kommunernes Landsforening påregner, at udspillet er parat primo februar  

 1990.
Socialministeren har hilst Kommunernes Landsforenings udspil meget  

 velkommen og givet tilsagn om at medvirke i en direkte og konstruktiv dialog  

 på dette område.
Det vil indgå i arbejdet i Socialministeriets ovennævnte  

 arbejdsgruppe, som skal være færdig den 1. september 1990 med disse  

 spørgsmål.
Flertallet er helt enig heri.
 Et mindretal (Socialistisk Folkepartis medlemmer af udvalget)  

 stemmer for det af mindretallet stillede ændringsforslag og vil i øvrigt  

 redegøre nærmere for sin stilling til lovforslaget ved dettes 3. behandling.  

 Mindretallet ønsker at udtale følgende:
Selve ideen om en fast bruttorevalideringsydelse er Socialistisk  

 Folkeparti helt enig i.
Den konkrete udformning lider imidlertid af en række  

 desværre ret betydelige mangler.
Den vigtigste er naturligvis, at der ikke kommer til at eksistere nogen  

 form for ret for den enkelte til revalidering.
Det er overladt til et  

 kommunalt skøn.
Det bliver særlig problematisk (for at sige det blidt), når  

 det kædes sammen med forslaget om en ny sygedagpengeordning, der indeholder  

 en ny varighedsbegrænsning på 52 uger for modtagelse af sygedagpenge.  

 Konsekvensen er, at rimeligvis mange mennesker risikerer at ryge på  

 kontanthjælp med udsigten til en førtidspension på et eller andet tidspunkt  

 som endestation.
En sådan sliske vil Socialistisk Folkeparti ikke være med  

 til at indføre.
Som nævnt er der ingen forpligtelse for kommunerne til at  

 iværksætte revalidering, men der er heller ikke nogen tilskyndelse.
I den  

 forbindelse stillede Socialistisk Folkeparti ved 2. behandling forslag om, at  

 der indføres en statsrefusion på 75 pct. på revalidering.
Det er muligvis  

 ikke den bedste løsning, men er på nuværende tidspunkt en nødvendighed.  

 Socialministeren har ganske vist meddelt, at arbejdet med en  

 refusionsomlægning vil blive fremskyndet.
Erfaringerne viser imidlertid, at  

 det rimeligvis vil blive en sendrægtig proces, fordi arbejdet i høj grad  

 præges af embedsmænd, der ser det som en selvstændig opgave at komplicere  

 problemerne.
Efter vores opfattelse burde socialministeren hurtigst muligt  

 forsøge at samle et bredt politisk flertal om principperne for en  

 refusionsomlægning, som kunne bruges som udgangspunkt for den konkrete  

 udformning.
Socialistisk Folkeparti medvirker gerne til udarbejdelse af disse  

 principper.
Som angivet af Kommunernes Landsforening skal kommunerne have øgede  

 handlemuligheder i forhold til arbejdsmarkedet for at kunne opfylde det  

 angivelige formål med lovforslaget.
Ellers virker det på forhånd ret håbløst.  

 Vi har bemærket, at socialministeren vil lade et udvalg arbejde med denne  

 opgave.
Det burde have været gjort i løbet af efteråret.
I øvrigt lægger lovforslaget op til at indskrænke personkredsen i forhold  

 til den nuværende revalideringsbestemmelse i bistandsloven.
Det kunne betyde,  

 at f.eks. enlige forsørgere på kontanthjælp ville komme til at falde udenfor  

 og altså ikke for fremtiden få mulighed for et revalideringstilbud.
Under udvalgsarbejdet har det været vanskeligt at få konkretiseret, hvad  

 en »realistisk erhvervsplan« egentlig er.
Og det er ikke så godt,  

 fordi den er forudsætningen for, at man kan få ret til en  

 revalideringsydelse.
Klart er det imidlertid, at den såkaldte  

 forrevalidering, der skal klargøre muligheder og give forudsætninger for en  

 genplacering på arbejdsmarkedet, ikke giver ret til revalideringsydelse.
Det  

 vil sige, at højskoleophold, arbejdspraktikker, kurser og anden form for  

 undervisning ikke hører med.
Det vil vanskeliggøre en revalidering, og det  

 ser Socialistisk Folkeparti ikke nogen grund til.
Det vakte betydelig  

 forbløffelse i Socialistisk Folkeparti, at ikke engang Socialdemokratiet  

 kunne støtte ændringsforslag herom, men stemte imod.
Endelig undrer mindretallet sig over aldersopdelingen i lovforslaget, der  

 betyder, at folk under 23 år ikke kan få en hel revalideringsydelse.
Ikke  

 engang enlige forsørgere og gravide er sikret det fulde beløb, hvad der  

 forekommer ejendommeligt.
 Som nævnt går Socialistisk Folkeparti helt ind for princippet om en  

 bruttorevalideringsydelse, men i den konkrete udformning er det gået galt for  

 socialministeren, så den øjensynlig gode hensigt med lovforslaget for en pæn  

 dels vedkommende går fløjten.
Ændringsforslag Til § 1 Af et mindretal (SF):
 1) Efter nr. 4 indsættes som nyt nummer:
 »01. § 40, stk. 2, affattes således:
»Stk. 2. Der kan ikke ydes hjælp til personer, som er under  

 uddannelse.
Dog kan der ydes supplerende hjælp til personer, der er under  

 uddannelse med støtte efter § 43, stk. 2. Socialministeren fastsætter  

 herudover nærmere regler for, i hvilke særlige tilfælde der kan ydes hjælp  

 uanset bestemmelsen i 1. pkt.«» Bemærkninger Til nr. 1 Ændringsforslaget indebærer, at personer på revalideringsydelse kan få  

 supplerende støtte efter § 37 i bistandsloven også under uddannelse, der  

 ligger ud over en grundundervisning.
Karen Højte Jensen (KF) Lizzie Lichtenberg (KF) Merete Aarup (KF)  

 Annebeth Runge Svendsen (V) Jørgen Winther (V) Jane Oksen (FP) Kirsten Lee  

 (RV) Bente Juncker (CD) Kofod-Svendsen (KRF) fmd.
Jytte Andersen (S)  

 Hanne Andersen (S) Pernille Forchhammer (S) Jytte Hilden (S) Grete Schødts  

 (S) Taanquist (S) nfmd.
Agerschou (SF) Birgitte Husmark (SF) Bilag Nogle af udvalget stillede spørgsmål til socialministeren og dennes svar  

 herpå A.
 Ministeren bedes redegøre for, hvorledes det kan sikres, at kommunerne  

 lever op til deres forpligtelse om at lægge realistiske erhvervsplaner.
 Vedr. lovforslag L 30 om den faste bruttorevalideringsydelse.
I opfølgning af Samrådet i dag vil jeg herved gerne understrege, at  

 Socialministeriet udarbejder bekendtgørelserne og vejledningen om  

 revalideringsydelsen i samarbejde med de kommunale parter.
Socialministeriet  

 har aftalt dette samarbejde med Kommunernes Landsforening.
 I forlængelse af drøftelserne om indholdet i revalideringen, herunder  

 kommunernes handlemuligheder, kan jeg oplyse, at disse spørgsmål mest  

 hensigtsmæssigt vil kunne behandles af Socialministeriets arbejdsgruppe om  

 finansieringsomlægning, ændrede regler for tilkendelseskompetence af  

 førtidspension og udlægning af amtskommunale opgaver på det sociale område.
 Denne arbejdsgruppe, der nu er nedsat, har sit første møde den 19.  

 december 1989. Kommissorium for arbejdsgruppen og medlemsfortegnelse for  

 arbejdsgruppen er tilsendt Socialudvalget med svaret på spørgsmål 15.
I kommissoriets pkt. 2 anføres, at »Arbejdsgruppen skal identificere,  

 vurdere og udforme løsningsforslag til en omlægning af  

 førtidspensionssystemet, således at tilkendelseskompetencen overføres til  

 kommunerne.
Omlægningen bør vurderes i sammenhæng med mulighederne for at  

 lægge revalideringsinstitutioner m.v. (bistandslovens § 91) ud til kommunerne  

 og med ønsket om aktivering af særligt udsatte grupper på  

 arbejdsmarkedet.« Det foreslås således at supplere dette punkt i kommissoriet med følgende:
» - Gruppen skal endvidere undersøge mulighederne for at forbedre  

 revalideringsarbejdet og skal herunder vurdere indholdet i revalideringen og  

 kommunernes handlemuligheder med henblik på at styrke kommunernes rolle og  

 intensivere revaliderings- og beskæftigelsesindsatsen.« Jeg har samtidig fastsat tidsfristen for arbejdsgruppens arbejde med disse  

 revalideringsspørgsmål samt finansieringsspørgsmålene under kommissoriets  

 pkt. 1 til 1. september 1990.
 Spørgsmål nr. 2:
Vil der kunne etableres forberedende revalidering under den nye  

 bruttorevalideringsydelse - f.eks. i form af højskoleophold,  

 arbejdspraktikker, deltagelse i voksenundervisning på 9.-10. klasseniveau og  

 lign.? Svar:
Forberedende revalidering, der har et mere afklarende eller  

 erhvervsmodnende sigte, altså foranstaltninger, som er nødvendige for at opnå  

 et tilstrækkeligt grundlag for at kunne fastlægge en erhvervsplan, kan foregå  

 efter § 43, stk. 6, således at revalidenden bevarer det hidtidige  

 forsørgelsesgrundlag såsom kontanthjælp eller sygedagpenge.
Under den  

 forberedende revalidering kan der ydes hjælp til de særlige udgifter, der  

 følger af aktiviteten, f.eks. uddannelsesudgifter, samt til udgifter, der  

 følger af et handicap.
Den nye bruttorevalideringsydelse udbetales ikke under  

 forrevalidering.
 Bruttorevalideringsydelsen er knyttet til den tid, hvori en forud fastlagt  

 erhvervsplan rent faktisk gennemføres.
 En forud fastlagt erhvervsplan kan indeholde en eller flere  

 uddannelsesforberedende foranstaltninger og egentlig kompetencegivende  

 uddannelses- og erhvervsmæssige elementer.
 Hvilke moduler erhvervsplanen skal bygges op af, afhænger imidlertid af  

 det individuelt, realistisk fastsatte mål med revalideringen.
Deltagelse i voksenundervisning på 9.-10. klasseniveau og forskellige  

 former for kurser med kombineret praktisk og teoretisk indhold kan  

 være en del af den individuelt fastlagte erhvervsplan, ligesom  

 arbejdspraktikker, der etableres på revalideringsinstitutioner eller på det  

 almindelige arbejdsmarked med henblik på en arbejdsprøvning og/eller  

 optræning, kan være en del af en erhvervsplan.
Afgørende er, om disse  

 foranstaltninger har et bestemt erhvervsmæssigt sigte og dermed ud fra det  

 realistiske sigte med erhvervsplanen kan indgå i denne.
 Højskoleophold vil typisk have et afklarende eller erhvervsmodnende sigte,  

 hvorfor en sådan foranstaltning som altovervejende hovedregel ikke kan indgå  

 i en erhvervsplan og dermed ikke berettige til den faste  

 bruttorevalideringsydelse.
 Spørgsmål nr. 4:
 Der ønskes en detaljeret redegørelse for, hvorledes personkredsen i den  

 nye § 43 afviger fra personkredsen i den nuværende § 42 i bistandsloven.
 Svar:
 Tilgangskriterierne i den nye § 43, stk. 1, er de samme som i den  

 nuværende § 42, stk. 1, jf. bemærkningerne til lovforslagets enkelte  

 bestemmelser, og svarer til de hidtidige regler, hvorefter bistandsloven er  

 subsidiær i forhold til andre lovbestemmelser.
Forslaget om en ny fast revalideringsydelse vil imidlertid betyde, at en  

 del flere sygedagpengemodtagere og arbejdsskaderamte personer vil overgå til  

 revalidering.
Det skyldes, at revalideringsydelsen fjerner den økonomiske  

 barriere og dermed manglende motivation, der i visse tilfælde har bevirket,  

 at revalidering er blevet udskudt eller i værste tilfælde slet ikke iværksat.
 Forskellene i personkreds i § 43 i forhold til de nugældende regler er  

 følgende:
 Retten til bruttorevalideringsydelsen efter § 43, stk. 2, indtræder først  

 ved iværksættelsen af revalidering efter en fastlagt erhvervsplan og kun for  

 personer, som ikke kan klare sig med anden forsørgelsesydelse under  

 uddannelse, selv om den kombineres med hjælp til de særlige udgifter, der  

 følger af uddannelsen eller handicappet.
 Forskellen i personkreds beror således på, at der med de foreslåede regler  

 er adgang til særskilt at afholde uddannelses- og handicapbetingede udgifter  

 i tilknytning til hjælp efter anden lovgivning til dækning af  

 leveomkostninger, jf. § 43, stk. 7. Dermed udvides kredsen af personer, der  

 kan klare sig med hjælp til uddannelse efter Arbejds-, Kultur- eller  

 Undervisningsministeriets regler, og for hvem det derfor ikke er nødvendigt  

 at iværksætte revalidering med forsørgelse efter § 43, stk. 2, alene for at  

 kunne afholde de særlige merudgifter, nogle personer har på grund af  

 uddannelse/handicap.
Bestemmelsen i § 43, stk. 6, giver adgang til, allerede fra  

beslutning om revalidering er truffet, at afholde uddannelses- og  

 handicapbetingede udgifter til forrevalidering, det vil sige i en  

 erhvervsmodnende og afklarende fase samtidig med, at et hidtidigt  

 forsørgelsesgrundlag, f.eks. i form af sygedagpenge eller kontanthjælp,  

 bibeholdes, indtil den egentlige revalidering iværksættes, hvorefter disse  

 ydelser ophører.
Forrevalideringsperioden, hvorunder erhvervsplanen  

 tilrettelægges, skal være så kort som mulig.
 Det vil med andre ord sige, at der først sker en objektiv vurdering af, om  

 en person har behov for hjælp til revalidering på grund af nedsat  

 erhvervsevne som følge af fysisk eller psykisk handicap eller en socialt  

 fastlåst situation, jf. § 43, stk. 1.
 Derefter vurderes det, om der er behov for det særlige  

 forsørgelsesgrundlag i § 43, stk. 2, eller om det er tilstrækkeligt med hjælp  

 til de særlige udgifter, der følger af handicappet eller uddannelsen i  

 tilknytning til forsørgelsesydelsen i kraft af andre uddannelsessystemer.
 Disse kriterier vil blive præciseret i den bekendtgørelse, der udsendes i  

 medfør af § 43, stk. 3.
 Som nævnt i lovbemærkningerne forventes langt hovedparten af den  

 persongruppe, der i dag er omfattet af § 42, at skulle have den faste  

 revalideringsydelse efter § 43, stk. 2. Det vil derimod typisk være unge, der  

 netop har forladt skolesystemet, og som ikke hidtil har haft særlige  

 indtægter, som fortsat må anses for at kunne klare sig i de ordinære  

 uddannelsessystemer suppleret med hjælp til uddannelses- og handicapbetingede  

 udgifter, jf. § 43, stk. 7.
 Den personkreds, der er omfattet af § 43, stk. 6  

 (forrevalideringsfasen), og § 43, stk. 7, er således forskellig fra  

 personkredsen i § 43, stk. 2. Der er desuden forskel på den periode, hvori  

 der ydes hjælp efter § 43, stk. 2, og § 43, stk. 6, idet retten til  

 bruttorevalideringsydelse efter § 43, stk. 2, først indtræder fra  

 iværksættelse af egentlig erhvervsmæssig revalidering, medens retten til  

 hjælp til uddannelsesudgifter og handicapbetingede udgifter indtræder  

 allerede fra beslutning om revalidering, jf. § 43, stk. 6.
 Spørgsmål nr. 11:
 Ad svaret på spørgsmål nr. 4:
Betyder den nye revalideringsydelse nogle ændringer i forhold til de  

 særlige persongrupper, der omtales i ministerens Vejledning om hjælp efter  

 bistandslovens § 42? Svar:
 Som det er nævnt i svaret til spørgsmål nr. 4, er tilgangskriterierne til  

 § 43, stk. 1, de samme som efter den nuværende § 42, stk. 1. I den nugældende  

 Vejledning om hjælp efter bistandslovens § 42 er der i pkt. nr. 3 og 9-13  

 nævnt nogle særlige persongrupper, fordi det erfaringsmæssigt har vist sig,  

 at der især inden for disse grupper kan opstå behov for en  

 revalideringsindsats.
 Ved administrationen af den nye bruttorevalideringsydelse vil der blive  

 bygget på de hidtil indvundne erfaringer om, hvilke grupper der er i en  

 særlig truet situation, således at der ofte vil være behov for  

 revalideringsmæssig bistand.
Som efter den nugældende § 42 træffes beslutningen om revalidering efter  

 en konkret vurdering i det enkelte tilfælde.
Hvilke elementer der skal indgå  

 i revalideringsforløbet, fastlægges under hensyn til sigtet med  

 revalideringen i det enkelte tilfælde.
 Den nye revalideringsydelse betyder derimod en ændring for alle grupper,  

 idet den faste revalideringsydelse først udbetales fra iværksættelsen af  

 egentlig erhvervsmæssig revalidering efter en fastlagt erhvervsplan.
 Under forrevalidering bevares det hidtidige forsørgelsesgrundlag suppleret  

 med hjælp til nødvendige uddannelses- og handicapbetingede udgifter, jf. §  

 43, stk. 6. Herudover er der åbnet mulighed for, at personer, der får dækket  

 deres leveomkostninger efter anden lovgivning, og som derfor ikke samtidig  

 kan modtage den faste revalideringsydelse, særskilt kan få hjælp til  

 uddannelses- og handicapbetingede udgifter, jf. § 43, stk. 7.
 Spørgsmål nr. 14:
 Hvorledes vil en enlig forsørger, der i dag får hjælp efter § 42 som  

 supplement til SU, være stillet efter lovændringen? Specielt bedes oplyst  

 vedkommendes stilling med hensyn til at modtage dimittendsats efter at have  

 afsluttet en uddannelse af mindst 18 måneders varighed.
 Videre bedes vedkommendes stilling efter de gældende regler med hensyn til  

 dagpengeberettigelse oplyst.
 Svar:
 Der gælder ikke særlige regler for revalideringshjælp til enlige  

 forsørgere.
 Efter den nugældende § 42 skal revalidenden udnytte sine eventuelle  

 muligheder for at få tilskud til uddannelsen fra Statens Uddannelsesstøtte.  

 Ydelsen fra Statens Uddannelsesstøtte minus skat heraf skal fratrækkes i den  

 del af § 42-hjælpen, der ydes som tilskud.
 Efter overgangsreglerne i lovforslagets § 3 vil personer, der ved lovens  

 ikrafttræden modtager hjælp efter bistandslovens § 42, overgå til den faste  

 revalideringsydelse, såfremt revalideringen er iværksat efter en forudlagt  

 erhvervsplan.
 Hvis overgangen til den faste revalideringsydelse bevirker en nedgang i  

 hjælpen, kan revalideringsydelsen suppleres med kontanthjælp efter  

 bistandslovens § 37, men med et grænsebeløb svarende til den hidtil udmålte  

 hjælp efter bistandslovens § 42, jf. § 3, stk. 2.
Ydes hjælpen efter bistandslovens § 42 under forberedende revalidering,  

 udmåles hjælpen efter de hidtidige regler.
Når der kan iværksættes en  

 erhvervsplan, får revalidenden udbetalt den faste revalideringsydelse, jf. §  

 3, stk. 3.
 De nye regler om udbetaling af en fast revalideringsydelse medfører, at  

 der ikke samtidig kan modtages ydelser fra Statens Uddannelsesstøtte.  

 Modtagelse af anden offentlig ydelse til dækning af leveomkostninger  

 udelukker således, at der samtidig kan udbetales en fast revalideringsydelse.
 Det kan herudover tilføjes, at det i en bekendtgørelse efter forslagets §  

 43, stk. 5, vil blive fastsat, at løbende erhvervsevnetabserstatning  

 betragtes som en arbejdsindtægt, der medfører fradrag i revalideringsydelsen.
 I de tilfælde, hvor der ikke udbetales en fast revalideringsydelse, fordi  

 den pågældende kan klare sig med hjælp fra andre støtteordninger, vil f.eks.  

 hjælp fra Statens Uddannelsesstøtte kunne suppleres med hjælp alene til  

 dækning af særlige uddannelsesudgifter og handicapbetingede udgifter, jf.  

 lovforslagets § 43, stk. 7.
 Arbejdsministeren har oplyst, at forslaget ikke får betydning for de  

 pågældendes muligheder for at opnå dimittendrettigheder efter  

 arbejdsløshedsforsikringsreglerne.
 De pågældende vil således fortsat have adgang til  

 arbejdsløshedsforsikringen på lige fod med andre, der gennemfører en  

 erhvervsmæssig uddannelse til en arbejdsløshedskasses faglige område af  

 mindst 18 måneders varighed.
 Spørgsmål nr. 15:
Vil det stadig være muligt at yde revalideringsstøtte til en  

 førtidspensionist med henblik på at udnytte en restarbejdsevne? Svar:
 Under samrådet den 30. november 1989 blev der stillet et sammenhængende  

 spørgsmål om førtidspensionister, som er medtaget i følgende besvarelse.
 Efter pensionslovens § 15 er det bestemt, at førtidspension ikke kan  

 tilkendes, hvis der foreligger muligheder for at iværksætte foranstaltninger,  

 der mere varigt kan antages at forbedre erhvervsevnen.
 Hermed sigtes bl.a. på egentlige revalideringsforanstaltninger (pkt. 60 i  

 Vejledning om social pension).
 Forslaget om en bruttorevalideringsydelse indebærer ikke nogen ændringer i  

 relation til pensionslovens krav om, at revalideringsmulighederne skal være  

 udtømte, før der kan tilkendes førtidspension.
 Førtidspension vil derfor normalt først tilkendes med virkning fra det  

 tidspunkt, hvor revalidering er ophørt.
 Personer, der har fået tilkendt en førtidspension, har altid ret til  

 senere at få vurderet revalideringsmulighederne med henblik på at kunne bedre  

 eller bevare en resterende erhvervsevne eller med henblik på en fuldstændig  

 frigørelse fra pensionen.
Efter lovforslagets § 43, stk. 7, er der således mulighed for, at  

 førtidspensionister kan få særskilt hjælp til uddannelses- og  

 handicapbetingede udgifter, når de deltager i uddannelse, erhvervsmæssig  

 optræning eller omskoling.
Samtidig kan de bevare førtidspensionen som  

 forsørgelsesgrundlag.
 Når der er tale om revalidering på det almindelige arbejdsmarked med løn  

 eller løntilskud efter forslagets § 43, stk. 8, gøres pensionen hvilende  

 under revalideringsforsøget.
 Det har ikke været forudsat, at der ved indførelse af den faste  

 revalideringsydelse skulle ske ændring i pensionslovens regler eller praksis  

 med hensyn til muligheden for i nogle tilfælde at lade pensionsretten bestå  

 under revalideringsforsøget.
 Ved indførelse af revalideringsydelsen efter § 43, stk. 2, forudsættes  

 det, at førtidspensionister ikke kan oppebære pension og  

 bruttorevalideringsydelsen samtidig, men de kan derimod sideløbende med  

 pensionen få dækket uddannelses- og handicapbetingede udgifter efter § 43,  

 stk. 7.
Personer med førtidspension har - som nævnt - altid krav på at få vurderet  

 deres revalideringsmuligheder, herunder spørgsmålet om tilrettelæggelse af en  

 erhvervsplan med henblik på at opnå den faste bruttorevalideringsydelse.
Der  

 kan være god grund til at støtte navnlig unge førtidspensionisters muligheder  

 for at vende tilbage til arbejdsmarkedet, og Socialministeriet finder således  

 også, at forslaget om den faste bruttorevalideringsydelse kan motivere flere  

 førtidspensionister til at starte et revalideringsforsøg.
 Et problem, der imidlertid kan spille ind, er den forskellige finansiering  

 af førtidspension (100 pct. stat) og revalideringsydelsen (50 pct. stat og  

 kommune). Dette finansieringsspørgsmål vil blive taget op i en arbejdsgruppe  

 under Socialministeriet om finansieringsomlægning, ændrede regler om  

 tilkendelseskompetence af førtidspension og udlægning af amtskommunale  

 opgaver på det sociale område.
 Kommissoriet og en liste over medlemmerne af arbejdsgruppen vedlægges.
SOCIALMINISTERIET 3. juli 1989 Kommissorium for arbejdsgruppe om finansieringsomlægning, ændrede  

 regler for tilkendelseskompetence af førtidspension og udlægning af  

 amtskommunale opgaver på det sociale område Der er gennem en årrække sket en decentralisering inden for det sociale  

 område med gradvis overførsel af opgaver fra amtskommuner til kommuner.
 Kommunerne er i stigende grad blevet i stand til at løse også mere  

 specialiserede opgaver, og man kan spørge, om det nu er muligt at udlægge  

 amtskommunernes sociale opgaver til kommunerne.
Socialministeriet påbegyndte i forlængelse heraf allerede i 1987  

 overvejelser om en omfattende refusionsomlægning i forbindelse med en  

 udlægning af tilkendelseskompetencen i førtidspensionssager til kommunerne.  

 Samtidig var det tanken, at kommunernes forebyggende og aktiverende indsats  

 skulle styrkes mest muligt.
Disse elementer indgik derfor i aftalen af 29.  

 juni 1988 mellem Kommunernes Landsforening og regeringen, men overvejelserne  

 blev sat i bero bl.a. som følge af de mere generelle overvejelser om  

 opgavefordelingen i det af statsministeren nedsatte kommunale  

 afbureaukratiseringsudvalg.
 Dette udvalg afsluttede sit arbejde i maj 1989 med afgivelse af betænkning  

 nr. 1168 om de kommunale opgavers fordeling og finansiering.
 I betænkning nr. 1168 foreslås det, at kommunerne fra amtskommunerne fuldt  

 ud overtager ansvaret på det sociale område.
De nærmere rammer for udlægningen foreslås fastlagt ved lov, og det  

 foreslås, at overtagelsen sker hurtigst muligt og senest fem år efter et  

 tidspunkt, der fastsættes ved lov.
Det foreslås samtidig, at den delte  

 finansiering mellem kommuner og amtskommuner ophæves ved femårsperiodens  

 begyndelse.
Det nævnes, at gennemførelsen af forslaget forudsætter, at der nedsættes  

 en hurtigtarbejdende arbejdsgruppe til at identificere mulige  

 neutralitetsproblemer og byrdefordelingsproblemer og udforme løsningsforslag  

 hertil.
Disse finansieringsproblemer må ses i sammenhæng med det samlede  

 sociale finansieringssystem og tilgrænsende områder.
 Det nævnes endvidere, at den konkrete gennemførelse af forslaget for så  

 vidt angår institutionerne efter bistandslovens § 91 (revalidering og  

 beskyttet beskæftigelse) må vurderes i sammenhæng med såvel decentralisering  

 af tilkendelseskompetencen på førtidspensionsområdet som ønsket om aktivering  

 af særligt udsatte grupper på arbejdsmarkedet.
 Endelig anføres det i betænkningen, at det må indgå i den kommende tids  

 debat, hvorledes de opgaver, amtskommunerne i dag har på hjælpemiddelområdet,  

 bedst kan løses under de ændrede forudsætninger, samt hvordan  

 forsorgshjemmene indpasses.
 Betænkningens forslag beskriver nogle principper for en udlægning til  

 kommunerne, og det sættes til debat, i hvilket omfang og tempo opgaver  

 eventuelt kan flyttes.
 På denne baggrund nedsættes en arbejdsgruppe om finansieringsomlægning,  

 ændrede regler for tilkendelseskompetence af førtidspension og udlægning af  

 amtskommunale opgaver på det sociale område.
Arbejdsgruppen skal 1) - for hele det sociale finansieringssystem og i sammenhæng med  

 tilgrænsende områder identificere og vurdere omfanget af de neutralitets- og  

 byrdefordelingsproblemer, der findes i dag, og som kan blive forstærket af en  

 ændret opgavefordeling.
Gruppen skal udarbejde forslag til løsninger, der i  

 videst muligt omfang imødegår risikoen for forvridning af det kommunale  

 beslutnings- og styringsgrundlag, og som samtidig tilgodeser en effektiv  

 styring af den samlede offentlige ressourceanvendelse på området.
 2) - identificere, vurdere og udforme løsningsforslag til en omlægning af  

 førtidspensionssystemet, således at tilkendelseskompetencen overføres til  

 kommunerne.
 Omlægningen bør vurderes i sammenhæng med mulighederne for at lægge  

 revalideringsinstitutioner m.v. (bistandslovens § 91) ud til kommunerne og  

 med ønsket om aktivering af særligt udsatte grupper på arbejdsmarkedet.
 3) - overveje og vurdere de problemstillinger vedrørende udlægning, der i  

 øvrigt fremgår af betænkning nr. 1168 på det sociale område, herunder  

 hjælpemiddelområdet og forsorgshjemsområdet.
 4) Herudover vil arbejdsgruppen kunne tage andre problemer op, som måtte  

 opstå i forbindelse med gruppens arbejde.
 Arbejdsgruppen sammensættes af repræsentanter for Kommunernes  

 Landsforening, Københavns og Frederiksberg Kommuner, Sammenslutningen af  

 Sociale Udvalg, Amtsrådsforeningen i Danmark, Indenrigsministeriet,  

 Finansministeriet og Socialministeriet.
 Formandskab og sekretariat varetages af Socialministeriet.
Arbejdsgruppen kan efter behov inddrage repræsentanter for andre  

 ministerier m.v. til arbejdet i arbejdsgruppen.
Et behov for koordinering  

 skønnes umiddelbart at opstå i forhold til Boligministeriet (boligydelse),  

 Undervisningsministeriet og Kulturministeriet (specialundervisning af børn og  

 voksne med handicap), Arbejdsministeriet (aktivering af svage grupper) og  

 Sundhedsministeriet (distriktspsykiatri).
 Arbejdsgruppen kan efter behov nedsætte underarbejdsgrupper til at  

 forberede og behandle alle delspørgsmål efter kommissoriet.
Arbejdsgruppen kan afgive rapporter undervejs.
Der forventes rapport om  

 refusionsomlægning og førtidspensionskompetence m.v. senest med udgangen af  

 1990.
SOCIALMINISTERIET 23. november 1989 Fortegnelse over medlemmerne af Arbejdsgruppen om  

 finansieringsomlægning, ændrede regler for tilkendelseskompetence af førtidspension og udlægning af de amtskommunale opgaver på det sociale område Afdelingschef Grethe Buss, Socialstyrelsen.
Indstillet af  

 Socialstyrelsen/Socialministeriets departement.
Socialchef Else Drejer, Hørsholm Kommune.
Indstillet af Kommunernes  

 Landsforening.
Fuldmægtig Karen-Birgitte Frobenius, Københavns Kommunes  

 Økonomidirektorat.
Indstillet af Københavns Kommune.
Kontorchef Ib Jensen, Indenrigsministeriet.
Indstillet af  

 Indenrigsministeriet.
 Kontorchef Karin Kristensen, Finansministeriet, Budgetdepartementet.  

 Indstillet af Finansministeriet.
Kontorchef Elisabeth Lenzing, Amtsrådsforeningen.
Indstillet af  

 Amtsrådsforeningen.
Forvaltningschef Anders Møller Jensen, Fyns Amtskommune.
Indstillet af  

 Amtsrådsforeningen.
 Afdelingschef Finn Mortensen, Socialministeriet (formand).
Fuldmægtig Ulrik Petersen, Kommunernes Landsforening.
Indstillet af  

 Sammenslutningen af Sociale Udvalg.
 Økonomisk konsulent Erling Friis Poulsen, Kommunernes Landsforening.  

 Indstillet af Kommunernes Landsforening.
 Kontorchef Lisbeth Risbjerg, Frederiksberg Kommunes Socialdirektorat.  

 Indstillet af Frederiksberg Kommune.
 Arbejdsgruppens sekretariat ledes af kontorchef Anne Mette Lolk,  

 Socialministeriet.
 Spørgsmål nr. 17:
Foreligger der et udkast til de bebudede regler om krav om erhvervsplan  

 som forudsætning for at modtage revalideringsydelsen? Svar:
 I en række af de svar, der er givet til Socialudvalget ad L 30, er der en  

 nærmere omtale af rammer og indhold af de regler om erhvervsplaner, som skal  

 udarbejdes efter § 43, stk. 3. Der henvises især til »Rammeudkast om  

 indholdet af erhvervsplanen, jf. § 43, stk. 3«, der indgår som bilag til  

 resume af 20. oktober 1989 af høringssvar ad L 30, samt svaret på udvalgets  

 spørgsmål 1 (L 30 - bilag 4).
 Formuleringen af kravene i erhvervsplanen vil som nævnt i svar på  

 spørgsmål nr. 16 bl.a. ske i samarbejde med de kommunale parter.
 Spørgsmål nr. 21:
 Udvalget anmoder om at få tilsendt kommentarer fra KL, LO og DA til  

 lovforslaget, således som det ser ud nu på grundlag af det hidtidige  

 udvalgsarbejde.
 Svar:
 Kontorchef Hanne Simonsen, DA, har telefonisk oplyst, at Dansk  

 Arbejdsgiverforening ikke har yderligere bemærkninger til lovforslaget og kan  

 henholde sig til Arbejdsgiverforeningens vedlagte høringssvar af 13. oktober  

 1989.
 Der henvises til Socialministeriets skrivelse af 20. oktober 1989 til  

 Socialudvalget med resume af høringssvar vedrørende L 30.
 Socialministeriet vedlægger en udtalelse af 8. december 1989 fra LO.
 Socialministeriet kan henvise til besvarelserne af (L 29 - bilag 93)  

 spørgsmål nr. 78.
DANSK ARBEJDSGIVERFORENING Socialministeriet13. oktober 1989 I skrivelse af 29. september 1989, j.nr.  

 4000-52-4.kt., har Socialministeriet anmodet om eventuelle bemærkninger til  

 forslag til lov om ændring af lov om social bistand (indførelse af en fast  

 bruttorevalideringsydelse).
 Dansk Arbejdsgiverforening skal meddele, at vi er enige i, at det er  

 nødvendigt, at en revalideringsindsats påbegyndes så hurtigt som muligt, og  

 at initiativet til revalidering ikke begrænses af økonomiske årsager, der  

 skyldes samspillet mellem sygedagpenge og den nuværende revalideringsydelse  

 efter bistandsloven.
 For mange revalidender vil indførelsen af en fast  

 bruttorevalideringsydelse betyde forbedret økonomi, og det er derfor  

 væsentligt, at reglerne for, hvornår der er fastsat en erhvervsplan,  

 opfølgning af dens gennemførelse og vurderingen af det hensigtsmæssige i  

 revalideringen set fra ønsket om arbejdsmarkedstilknytning, bliver så  

 konkrete som overhovedet muligt.
Revalideringsydelse bør efter DA's opfattelse være en korttidsydelse  

 ligesom sygedagpenge og arbejdsløshedsforsikring.
Vi mener derfor, at ydelsen  

 bør gives i f.eks. 2 år og ikke som foreslået i 5 år.
De 2 år støtter vi på,  

 at et revalideringsforløb i gennemsnit varer 2 år.
Kun i særlige tilfælde bør  

 der være mulighed for forlængelse.
Med venlig hilsen Dansk Arbejdsgiverforening Steen A.
Rasmussen / Tina Staal LANDSORGANISATIONEN I DANMARK SocialministerietDen 8. december 1989 Med skrivelse af 7. december 1989 -  

 j.nr. 1. kontor nr. 1600-26 og j.nr. 4. kontor nr. 4000-52 - har  

 Socialministeriet anmodet Landsorganisationen i Danmark om en udtalelse til  

 brug for svar på spørgsmål vedrørende forslag til lov om dagpenge ved sygdom  

 eller fødsel (L 29) og forslag til lov om ændring af lov om social bistand  

 (Indførelse af en bruttorevalideringsydelse og ændring af  

 husvildebestemmelsen og forsøgsreglerne) (L 30).
 I den anledning skal Landsorganisationen meddele, at organisationen kan  

 tilslutte sig forslaget til lov om dagpenge ved sygdom eller fødsel med de  

 ændringsforslag, der er stillet af ministeren, såfremt den nuværende  

 varighedsperiode jf. sygedagpengelovens § 25 bevares.
 Det er organisationens opfattelse, at forslag til lov om ændring af lov om  

 social bistand (bruttorevalideringsydelse) ikke har et sådant indhold,  

 at ændringen har bred opbakning i Folketinget.
Da forslaget om indførelse af en bruttorevalideringsydelse er kædet sammen  

 med ændringen af varighedsperioden i forslaget til lov om dagpenge ved sygdom  

 eller fødsel, jf.
Landsorganisationens høringssvar af 23. august 1989, må  

 Landsorganisationen kræve, at socialministeren udsætter forslaget om  

 indførelse af en fast bruttorevalideringsydelse med henblik på nye  

 forhandlinger, og at ministeren stiller forslag til lov om dagpenge  

 ved sygdom eller fødsel om uændret varighedsperiode - det vil sige 91  

 uger.
 P.F.V.
 Spørgsmål nr. 22:
Hvordan vil vedkommende være stillet under den nye revalideringsydelse,  

 jf.
Alm. del - bil. 42? Svar:
 Hovedudgangspunktet ved bedømmelsen af, hvem der skal afholde udgifter i  

 forbindelse med tolkebistand til døve, er, at udgifterne afholdes af den  

 myndighed, som har ansvaret for opgavens løsning, medmindre der er fastsat  

 særlige regler herom.
 Såfremt der ikke er hjemmel til eller på anden måde ikke er mulighed for  

 at afholde udgift til tolkebistand efter lovgivningen i øvrigt, er der efter  

 bistandslovens § 42 mulighed for i uddannelsessituationen at yde støtte til  

 betaling af udgifterne hertil.
Ved udmålingen af hjælp efter bistandslovens § 42 anlægges der en lempelig  

 vurdering med hensyn til de økonomiske forhold, herunder om der helt eller  

 delvis kan ses bort fra formueforholdene.
Dette vil normalt føre til, at der  

 vil kunne ydes hjælp til tolkebistand efter bistandslovens § 42 uden egentlig  

 økonomisk vurdering.
Der kan dog ikke helt ses bort fra de økonomiske  

 forhold, idet hjælpen under alle omstændigheder forudsætter, at der er et  

 behov.
 Efter lovforslaget om den nye revalideringsydelse ydes hjælp til  

 tolkebistand i givet fald uden hensyn til formueforhold som en  

 handicapbetinget udgift.
 Der er således tale om en helt klar forbedring i forhold til den gældende  

 lovgivning.
SOCIALMINISTERIET Folketingets SocialudvalgDen 6. december 1989 Kommentar til henvendelse af 4. december 1989 fra Dansk  

 Socialrådgiverforening Som det fremgår af Socialministeriets svar på spørgsmål nr. 4 (L30 -  

 bilag 4), er tilgangskriterierne i lovforslagets § 43, stk. 1, de samme som i  

 den nuværende § 42 og svarer til de hidtidige regler, hvorefter bistandsloven  

 er subsidiær i forhold til andre lovbestemmelser.
ad enlige forsørgere Enlige forsørgere vil derfor fortsat have mulighed for  

 revalideringshjælp, hvis de opfylder de gældende tildelingskriterier om  

 nedsat erhvervsevne på grund af fysiske, psykiske eller sociale forhold.
 Når der iværksættes revalidering efter en fastlagt erhvervsplan, kan der  

 udbetales en fast revalideringsydelse efter forslagets § 43, stk. 2.
ad en realistisk erhvervsplan For at opnå et tilstrækkeligt grundlag for at kunne fastlægge en  

 erhvervsplan kan det for visse personer være nødvendigt at iværksætte  

 forberedende revalidering, som har et mere afklarende eller erhvervsmodnende  

 sigte.
Denne forberedende revalidering kan foregå efter forslagets § 43, stk.  

 6, således at revalidenden bevarer det hidtidige forsørgelsesgrundlag såsom  

 kontanthjælp eller sygedagpenge.
Efter § 43, stk. 6, kan der samtidig ydes  

 hjælp til de særlige udgifter, der følger af aktiviteten, samt  

 handicapbetingede udgifter.
Der henvises til besvarelsen af spørgsmål nr. 2  

 (L 30 - bilag 4).
ad de 50-årige Denne aldersgruppe har samme ret til revalidering som andre  

 persongrupper, og denne gruppe vil også fortsat have mulighed for selektiv  

 placering på arbejdsmarkedet med løntilskud efter forslagets § 43, stk. 8.
ad personer under 23 år Efter forslagets § 43, stk. 3, vil der blive fastsat dispensationsregler  

 for unge under 23 år, som kan opnå den fulde revalideringsydelse.
Der  

 henvises til besvarelsen af spørgsmål nr. 5 (L 30 - bilag 4).
De personer, der typisk ikke vil få ret til revalideringsydelsen, vil være  

 unge, der netop har forladt skolesystemet, og som ikke hidtil har haft  

 særlige indtægter.
Denne gruppe må fortsat anses for at kunne klare sig i de  

 ordinære uddannelsessystemer suppleret med hjælp til uddannelses- og  

 handicapbetingede udgifter, jf. forslagets § 43, stk. 7.
 Forslaget skaber ikke nye opdelinger mellem revalidender, idet hensigten  

 med lovforslaget er at fjerne barrierer for at iværksætte revalideringstiltag  

 i forhold til potentielle revalidender med forskellige typer af hidtidigt  

 forsørgelsesgrundlag såsom sygedagpenge eller arbejdsløshedsdagpenge.
