Nr LSF 61 Forslag til Lov om ændring af lov om kunstig befrugtning i forbindelse med  

 lægelig behandling, diagnostik og forskning m.v. (Enliges adgang til  

 behandling) Fremsat af Anne Baastrup (SF) Aage Frandsen (SF) Kjeld Rahbæk Møller (SF)  

 Dorte Bennedsen (S) Flemming Oppfeldt (V) Vibeke Peschardt (RV) Tom Behnke  

 (FP) Bruno Jerup (EL) Jette Gottlieb (EL) den 7. november 1997 § 1 I lov om kunstig befrugtning i forbindelse med lægelig behandling,  

 diagnostik og forskning m.v., jf. lov nr. 460 af 10. juni 1997, foretages  

 følgende ændringer:
 1. § 3 ophæves.
 2. § 14, stk. 2, affattes således:
»Stk. 2. Kunstig befrugtning med et æg doneret af en anden  

 kvinde må ikke finde sted, hvis den donerende kvindes identitet på forhånd er  

 kendt af den modtagende kvinde eller af det modtagende par, ligesom den  

 modtagende kvinde eller det modtagende par ikke på forhånd må bestemme donors  

 identitet.« 3. § 23, stk. 1, 1. pkt., affattes således:
»Før behandling med kunstig befrugtning indledes, skal der indhentes  

 skriftligt samtykke til behandlingen fra kvinden og tillige fra dennes  

 eventuelle ægtefælle eller partner.« 4. I § 24 ændres »at et par« til: »at en  

 kvinde eller et par«.
 5. I § 29, stk. 2, ændres »og det par« til:  

 »og den kvinde eller det par«.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Loven om kunstig befrugtning regulerer de aktiviteter, læger må foretage i  

 forbindelse med, at graviditet søges opnået på anden måde end ved samleje  

 mellem en kvinde og en mand.
Loven omhandler således først og fremmest  

 befrugtning uden for kvindens krop i form af den såkaldte  

 reagensglasbefrugtning (IVF-behandling) og mikroinsemination, men også  

 insemination med brug af donorsæd er omfattet af loven.
I lovens § 3 er det fastsat, at læger kun må tilbyde kunstig befrugtning  

 til kvinder, som er gift, eller som lever sammen med en mand i et  

 ægteskabslignende forhold.
Bestemmelsen var ikke medtaget i  

 sundhedsministerens oprindelige lovforslag, men kom til under Folketingets  

 behandling.
 Forbudet mod lægers behandling af enlige kvinder og lesbiske par indebærer  

 en række helt absurde konsekvenser, ligesom det ikke forekommer særligt  

 velbegrundet og i det hele virker diskriminerende over for en stor gruppe  

 mennesker.
Medens IVF-behandling kun må udføres af læger eller under en læges ansvar,  

 er dette ikke tilfældet for insemination med brug af donorsæd.
Alle kan i  

 princippet tilbyde denne behandling.
Det er derfor absurd, at læger, som må  

 formodes at have særligt gode kvalifikationer for at tilbyde en sådan  

 behandling under betryggende vilkår, nu forbydes at udføre denne behandling,  

 når der er tale om enlige kvinder og lesbiske parforhold.
Konsekvensen er, at  

 de nævnte persongrupper enten tvinges til udlandet eller ud på det grå og  

 dermed også mere ukontrollerede marked med stor risiko for f.eks. at få  

 overført HIV-smitte.
 Hertil kommer, at forbudet er vanskeligt for lægerne at overholde uden at  

 gennemføre en større sagsbehandling.
Herudover blev der i forbindelse med vedtagelsen af forbudet argumenteret  

 med, at det må antages at være barnets tarv at have både en far og en mor.  

 Der er imidlertid ikke nogen steder belæg for en sådan antagelse.
Derimod er  

 der en omfattende dokumentation for, at børn trives fortrinligt i familier,  

 hvor forældrene er homoseksuelle.
Der henvises til den sammenfatning af  

 aktuel forskning herom, som er medtaget i det i Sundhedsudvalget i  

 folketingsåret 1996-97 omdelte L 5 - bilag 105.
I forbindelse med forbudets vedtagelse blev der endvidere argumenteret  

 med, at bestemmelsen i § 3 sikrer, at FN's børnekonvention, der tager  

 udgangspunkt i barnets tarv, respekteres.
Dette er ikke helt korrekt.
Det  

 Danske Center for Menneskerettigheder, som også blev fremdraget i forbindelse  

 med § 3, konkluderer i sit notat om det oprindelige lovforslag  

 (Sundhedsudvalget, folketingsåret 1995-96, L 200 - bilag 48), at enlige og  

 kvinder i lesbiske parforhold ikke kan påberåbe sig en ret til at blive  

 behandlet med kunstig befrugtning under henvisning til  

 ikke-diskriminationsprincippet.
Det betyder ikke, at det er indeholdt i  

 konventionen, at de derfor skal være afskåret fra en sådan behandling,  

 hvilket centret finder er et andet og mere tvivlsomt spørgsmål.
Der er  

 således forskel på »at have ret til« og »være afskåret  

 fra«.
Som nævnt kom forbudet til under behandlingen i Folketinget, og som nævnt  

 stiller det en stor gruppe kvinder i en meget usikker og potentiel  

 livstruende situation, idet der er en stor risiko for at få overført f.eks.  

 HIV-smitte i forbindelse med brug af ukontrolleret donorsæd.
Det vil derfor  

 klæde Folketinget at gøre skaden god igen, ved at ophæve bestemmelsen om, at  

 kunstig befrugtning kun kan tilbydes kvinder, der er gift, eller som lever  

 sammen med en mand i et ægteskabslignende forhold.
Bemærkninger til lovforslagets enkelte bestemmelser Til § 1 Til nr. 1 Det foreslås, at bestemmelsen om, at læger kun må tilbyde behandling med  

 kunstig befrugtning til kvinder, som enten er gift, eller som lever sammen  

 med en mand i et ægteskabslignende forhold, ophæves.
Herefter kan læger  

 behandle enlige kvinder med kunstig befrugtning, såfremt de i øvrigt opfylder  

 lovens betingelser.
Til nr. 2-5 De foreslåede ændringer af § 14, stk. 2, § 23, stk. 1, § 24 og § 29, stk.  

 2, er alle konsekvensrettelser som følge af den foreslåede ophævelse af § 3.
Til § 2 Loven foreslås at træde i kraft dagen efter bekendtgørelsen i Lovtidende.
Skriftlig fremsættelse Anne Baastrup (SF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om kunstig befrugtning i forbindelse  

 med lægelig behandling, diagnostik og forskning m.v. (Enliges adgang til  

 behandling).
(Lovforslag nr.
L 61).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
