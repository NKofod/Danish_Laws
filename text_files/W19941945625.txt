Forening, ikke-erhverv. indtægt Referencer: FBL § 1 og SEL § 1 - Subjektiv skattepligt, - forening, - ikke-erhvervsmæssig indtægt Indhold:
 Spørgsmål:
1. Er Foreningen skattepligtig efter fondsbeskatningslovens § 1, stk. 1,  

 nr. 2? 2. Skal Foreningens indtægter fra 'Ophavsretsfonden under  

 Fagforeningen' og fra tillægsaftalen med Arbejdsgiveren betragtes som  

 indtægt ved erhvervsmæssig virksomhed? 3. Har Foreningen ved indkomstopgørelsen fradrag for  

 vedtægtsmæssige uddelinger til studierejser til udlandet? 4. Har Foreningen ved indkomstopgørelsen fradrag for indkøbt  

 teknisk udstyr ved vedtægtsmæssigt udlån af dette efter  

 afskrivningslovens regler, eller kan Foreningen fradrage hele  

 købesummen i købsåret som en uddeling? Svar:
Ad 1) Nej, Foreningen er skattepligtig efter selskabsskattelovens § 1, stk. 1,  

 nr. 6.
Ad 2) Nej.
Ad 3) Nej.
Ad 4) Nej, udgiften er erhvervsindtægten uvedkommende.
 Sagsfremstilling og begrundelse:
 »Medarbejderforeningen« er en underafdeling af Fagforeningen.  

 Medarbejderforeningens formål er at varetage medlemmernes faglige og  

 økonomiske interesser på arbejdspladsen.
 Medarbejderforeningens medlemmer er samtlige aktive medlemmer af  

 Fagforeningen og samtlige medlemmer under uddannelse, der er kontraktligt  

 knyttet til Arbejdsgiveren.
 Medarbejderforeningen ledes af en bestyrelse bestående af 2  

 tillidsmænd for medarbejderne, tillidsmændenes respektive  

 stedfortrædere samt et bestyrelsesmedlem valgt af medarbejderne.
Ændringer i Medarbejderforeningens vedtægter skal godkendes af  

 Fagforeningens hovedbestyrelse.
Medarbejderforeningens midler tilfalder i  

 tilfælde af opløsning af foreningen Fagforeningen.
Medarbejderforeningen påtænker at stifte 'Foreningen'.  

 Foreningens formål er at uddele ophavsretsmidler til  

 efteruddannelsesprojekter.
Ophavsretsmidlerne stammer fra to kilder, nemlig  

 dels fra Arbejdsgiveren, jf. nedenfor pkt. 1, dels fra Fagforeningens  

 Ophavsretsfond, jf. nedenfor pkt. 2.
Arbejdsgiveren og Fagforeningen har indgået overenskomst  

 vedrørende løn- og arbejdsforhold for fastansatte medarbejdere  

 beskæftiget ved Arbejdsgiverens virksomhed.
I overenskomstens § X er  

 der indgået nærmere aftale om medarbejdernes rettigheder i  

 henhold til ophavsretsloven og fotografiloven.
Ved ansættelsen  

 gøres medarbejderne særskilt opmærksom på  

 overenskomstens § X.
 Pkt. 1.:
Det fremgår af § X, at medarbejderne skal have del i indtægten  

 ved salg af tjenstligt produceret stof til et nærmere angivet  

 formål.
Dette præciseres nærmere i en tillægsaftale  

 til overenskomsten, hvoraf bl.a. fremgår, at medarbejdernes  

 indtægt i kraft af tillægsaftalen ingensinde må  

 påvirke den almindelige overenskomstaftalte løn, ligesom  

 indtægten ikke kan indregnes som en del af lønnen.
Ifølge  

 tillægsaftalen skal Arbejdsgiveren afregne medarbejdernes andel af  

 vederlagene for det tjenstligt producerede stof direkte til formanden for  

 Medarbejderforeningen, der i samarbejde med Fagforeningen påtager sig  

 ansvaret for midlernes administration og anvendelse.
 Det er tanken, at disse midler fremover skal indgå i Foreningen,  

 således at Arbejdsgiveren afregner pengene direkte til Foreningen, der  

 har den ubetingede ejendomsret, forstået som dispositionsret, i  

 relation til midlerne.
 Pkt. 2.:
 Ifølge Fagforeningens love, har det enkelte medlem overladt det til  

 Fagforeningen at disponere over midler, »som indbetales i henhold til aftale,  

 som Fagforeningen har indgået med brugere af medlem mernes  

 ophavsretlige beskyttede værker, og som ikke med sikkerhed kan  

 henføres til enkelte medlemmer som ophavsmænd«.
 De omhandlede vederlag behandles som kollektive midler, og Fagforeningen  

 er bemyndiget til at modtage vederlagene på medarbejdernes vegne.
Under Fagforeningen er der oprettet en fond ved navn »Ophavsretsfonden i  

 Fagforeningen«.
Fonden administrerer de nævnte midler, der kommer til  

 udbetaling fra COPY-DAN og andre foretagender som vederlag for brug af  

 ophavsretsbeskyttede værker skabt af medlemmerne af Fagforeningen, men  

 som ikke kan udbetales direkte til den enkelte ophavsmand.
Fondens formål er at yde økonomisk støtte til  

 efteruddannelses-, forsknings- og studierejse-orlovsformål for dermed  

 at tilgodese medlemmerne på de respektive arbejdsområder, der har  

 kastet ophavsretsvederlagene af sig, samt at yde økonomisk  

 støtte til at styrke Fagforeningens indsats for at sikre medlemmernes  

 ophavsrettigheder nationalt og internationalt.
De indkomne beløb skal  

 holdes adskilt med angivelse af, hvilken gruppe medlemmer, hvis værker  

 har kastet ophavsretsvederlagene af sig.
80 pct. af fondens midler skal anvendes til økonomisk støtte  

 til efteruddannelses-, forsknings- og studierejse/orlovsformål.  

 Midlerne til disse formål anvendes efter beslutning i bestyrelsen for  

 den gruppe (medarbejderforening), hvis medlemmers værker har kastet  

 ophavsretsvederlagene af sig.
Medarbejderforeningsbestyrelserne skal  

 dokumentere formålet for fondsbestyrelsen, forinden midlerne udbetales  

 til dækning af faktiske omkostninger ved den pågældende  

 aktivitet.
Medlemmerne af Medarbejderforeningen kan således, efter beslutning  

 truffet af Medarbejderforeningens bestyrelse, få midler fra  

 Ophavsretsfonden i Fagforeningen.
Det er tanken, at Foreningen fremover skal  

 have ejendomsretten, forstået som dispositionsretten, over disse  

 midler, således at bestyrelsen i Fagforeningens Ophavsretsfond (inden  

 for vedtægternes rammer og for det til enhver tid stående  

 beløb på Medarbejderforeningens konto) delegerer retten til at  

 disponere over midlerne til Foreningen.
Midlerne vil således blive  

 overført til en til formålet af Foreningen oprettet konto.
 Den samlede årlige andel af midlerne fra Ophavsretsfonden og  

 tillægsaftalen med Arbejdsgiveren, som tilfalder Medarbejderforeningen,  

 forventes at ligge i størrelsesordenen ca. 700.000 kr.  

 Medarbejderforeningen ønsker at udskille disse midler og opgaverne  

 forbundet med uddelingen af midlerne til Foreningen.
Der er udfærdiget udkast til vedtægter for Foreningen, der den  

 21/9 1992 er godkendt af Ophavsretsfonden i Fagforeningen.
Af udkastet  

 fremgår bl.a.:
 »Foreningens formål er at uddele de ophavsretsmidler, der indkommer  

 fra Ophavsretsfonden i Fagforeningen via aftaler med COPY-DAN eller  

 tilsvarende forvaltningsselskaber, samt de midler, der indkommer fra  

 tillægsaftalen til overenskomst mellem Arbejdsgiveren og Fagforeningen  

 om salg af tjenstligt produceret stof, til efteruddannelsesprojekter.
 Medarbejderforeningen varetager fortsat medlemmernes faglige og  

 økonomiske interesser på arbejdspladsen.
 Medlemmer af Foreningen er alle medlemmer af Fagforeningen og fastansat  

 hos Arbejdsgiveren.
Foreningens ledelse varetages af en bestyrelse, der er identisk med  

 Medarbejderforeningens bestyrelse.
Bestyrelsen er konstitueret som  

 Medarbejderforeningen.
 Foreningens bestyrelse uddeler ophavsretsmidler efter to principper:
 Studierejselegater:
 Der kan uddeles studierejselegater til studierejser i udlandet på en  

 fast størrelse til foreningens medlemmer, der:
- indsender ansøgning om tildeling af et studierejselegat med  

 angivelse af studierejsens varighed, rejsemål, studiets forløb,  

 studiested (lærested, organiseret kursusudbyder eller arbejdsplads),  

 studiets indhold, udgifter og andre relevante oplysninger.
Bestyrelsen skal  

 vurdere, at ansøgningen opfylder Ophavsretsfonden i Fagforeningens  

 krav til studierejselegater.
 - forpligter sig til senest to måneder efter en studierejse at  

 indsende rapport over studiets forløb og vedlægge dokumentation  

 for afholdte udgifter op til det tildelte beløb.
 Lån af teknisk udstyr:
 Der kan udlånes teknisk udstyr fra Foreningens beholdning til  

 medlemmer, der:
 - indsender ansøgning om tildeling af teknisk udstyr med angivelse  

 af formål, varighed og udstyrsbehov.
 - forpligter sig til efter endt udlånsperiode at indsende rapport om  

 forløbet af studiet.
 Ophavsretsfonden i Fagforeningen har til enhver tid indsigt i alle  

 Foreningens aktiviteter.
 Når det enkelte medlems ansættelse hos Arbejdsgiveren  

 ophører eller ved medlemmets udtrædelse af Medarbejderforeningen  

 har medlemmet ikke krav på nogen del af Foreningens formue.
 Foreningen hæfter kun for sine forpligtelser med den til Foreningen  

 til enhver tid tilhørende formue.
Vedtægtsændringer skal godkendes af Ophavsretsfonden i  

 Fagforeningen.
Hvis Foreningen besluttes opløst tilbageføres  

 Foreningens opgjorte aktiver til Ophavsretsfonden i Fagforeningen.« Revisor har oplyst, at det tekniske udstyr, når dette efter nogle  

 års brug er nedslidt, vil blive afhændet på en intern  

 auktion, hvor Foreningens medlemmer får mulighed for at byde.
 Ad spørgsmål 1:
 Revisor finder, at Foreningen er skattepligtig efter  

 fondsbeskatningsloven, og da Foreningen ikke varetager  

 fagforeningsmæssige opgaver, er den efter hans opfattelse omfattet af  

 fondsbeskatningslovens § 1, stk. 1, nr. 2 (brancheforeninger).
 Revisor henviser til, at det af lovens forhistorie fremgår, at  

 foreninger som den i sagen omhandlede kun er omfattet af  

 fondsbeskatningsloven, såfremt medlemmer kan opnå fradrag for  

 evt. kontingent efter ligningslovens § 13 eller statsskattelovens § 6 a.  

 Vedrørende fradragsretten for kontingentet efter ligningslovens § 13  

 er det en betingelse, at foreningen varetager økonomiske interesser  

 for den erhvervsgruppe, som den skattepligtige tilhører.
 I nærværende tilfælde må det påpeges, at  

 Foreningens formål er at yde økonomisk støtte til  

 efteruddannelse af medlemmerne enten i form af studierejser eller udlån  

 af udstyr, således at Foreningen må sidestilles med en  

 brancheforening efter fondsbeskatningslovens § 1, stk. 1, nr. 2. Dette  

 bestyrkes tillige af reglerne om fradrag for klubkontingenter, hvor fradrag  

 anerkendes efter ligningslovens § 13, såfremt klubbens formål er  

 at varetage de pågældende arbejderes faglige interesser, jf.  

 ligningsvejledningen 1992 A.F.1.16.
Endvidere finder revisor, at det er uden betydning, at det ikke specifikt  

 fremgår af vedtægterne, at Foreningen varetager medlemmernes  

 faglige og økonomiske interesser.
Det afgørende er alene, at  

 vedtægternes udformning tilkendegiver, at Foreningen varetager  

 medlemmernes faglige interesser.
Endelig har revisor henvist til bemærkningerne til loven og  

 fondsbeskatningscirkulæret, hvoraf fremgår, at  

 fondsbeskatningslovens § 1, stk. 1, nr. 2, netop er tiltænkt  

 foreninger, der ikke forhandler løn- og arbejdsforhold, dvs.  

 foreninger, der efter revisors opfattelse i realiteten ikke varetager  

 medlemmernes økonomiske forhold.
Bestemmelsen omfatter foreninger, der  

 varetager brancheinteresser og udfører f.eks. efteruddannelse,  

 kursusvirksomhed m.m. 'Faglige og økonomiske' interesser har en bred  

 betydning, der således ikke er begrænset til f.eks. forhandling  

 af løn- og arbejdsvilkår.
Ligningsrådet bemærker, at fondsbeskatningslovens § 1, stk. 1,  

 nr. 2, omhandler foreninger, der er omfattet af fondslovens § 2. Gruppen af  

 foreninger, der er omfattet af fondslovens § 2 og dermed af  

 fondsbeskatningslovens § 1, nr. 2 og 3, svarer som hovedregel til gruppen af  

 faglige foreninger, hvortil kontingentudgifter er fradragsberettigede.
Der  

 vil sædvanligvis være fradrag efter ligningslovens § 13. At  

 fradraget i et vist omfang grunder sig på statsskattelovens § 6 a, for  

 såvel selvstændige erhvervsdrivende som lønmodtagere, er  

 uden betydning for, hvorvidt foreningen er omfattet af fondslovens § 2.
Ifølge »Fonde og Foreninger« af Lennart Lynge Andersen og  

 Jørgen Nørgaard, 3. rev. udg. 1992, side 65, har forarbejdernes  

 fremhævelse af, at fondslovens § 2 har sammenhæng med  

 ligningslovens § 13, dog den fortolkningsmæssige betydning, at  

 manglende fradragsret for kontingent til en faglig forening medfører,  

 at vedkommende forening ikke er omfattet af § 2. Der er typisk tale om  

 dobbeltorganisering, hvor medlemmernes faglige interesser allerede varetages  

 af en anden forening.
Dette gælder eksempelvis  

 Historielærerforeningen og Foreningen af Yngre Revisorer, hvor der  

 skattemæssigt er statueret manglende fradragsret for kontingent.
Disse  

 afgørelser er fulgt op af en række  

 fondsregisterafgørelser vedrørende fondslovens § 2.
 Fondsregistret har endvidere i flere afgørelser udtalt, at  

 foreninger, hvis formål udelukkende er at formidle uddannelse,  

 studieophold, arrangere konferencer o.l., ikke kan anses for omfattet af  

 fondslovens § 2, jf. side 67 i »Fonde og Foreninger«.
Afgørelsen af, om foreningen er omfattet af fondslovens § 2, beror  

 i et vist omfang på en konkret vurdering af foreningens formål  

 som udtrykt i vedtægterne og foreningens faktiske virke.
Det er dog en  

 forudsætning, at foreningens formål er at varetage medlemmernes  

 faglige og økonomiske interesser.
 Ligningsrådet finder, at Foreningen ikke er omfattet af fondslovens  

 § 2 og følgelig ej heller af fondsbeskatningslovens § 1, stk. 1, nr.  

 2.
Ligningsrådet har bl.a. henset til, at Foreningens formål  

 ifølge vedtægterne udelukkende er at formidle uddannelse,  

 studieophold og lignende til foreningens medlemmer.
Foreningen falder  

 således ind under den kategori af foreninger, der ifølge  

 fondsregistrets praksis ikke kan anses for omfattet af fondslovens § 2.  

 Hertil kommer, at Foreningens aktivitet ikke er rettet på øgede  

 indtægter, men alene på at fordele nogle midler.
Foreningen har  

 ikke til formål at varetage medlemmernes faglige og økonomiske  

 interesser, idet disse interesser fortsat varetages af  

 Medarbejderforeningen/Fagforeningen.
Der foreligger således  

 dobbeltorganisering, og evt. kontingent til Foreningen kan ikke anses for  

 fradragsberettiget efter ligningslovens § 13. Efter praksis vil Foreningen  

 således også af denne årsag falde udenfor gruppen af  

 foreninger, der er omfattet af fondslovens § 2.
 Ligningsrådet finder således, at Foreningen må  

 henføres til den kategori af foreninger, der er omfattet af  

 selskabsskattelovens § 1, stk. 1, nr. 6, med de konsekvenser som beskrevet  

 under ad spørgsmål 2, 3 og 4.
 Ad spørgsmål 2:
Der fremgår af selskabsskattelovens § 1, stk. 1, nr. 6, at  

 foreningers skattepligt er begrænset til indtægt ved  

 erhvervsmæssig virksomhed.
Som erhvervsmæssig virksomhed regnes  

 indtægt ved næringsvirksomhed eller anden forretningsvirksomhed.  

 Det er arten af virksomheden, der er afgørende for skattepligten.
Ligningsrådet lægger til grund, at Medarbejderforeningens  

 enkelte medlemmer i medfør af ophavsretsloven og fotografiloven har  

 visse ophavsrettigheder.
Efter den foreliggende overenskomst mellem  

 Arbejdsgiveren og Fagforeningen må det lægges til grund, at  

 medarbejderne kollektivt og uden vederlag har overdraget disse rettigheder  

 til Medarbejderforeningen/Fagforeningen, der har videreoverdraget  

 rettighederne til Foreningen.
Erhvervelsen og udnyttelsen af denne  

 immaterielle ret for foreningen findes ikke at være af en sådan  

 art, at den kan karakteriseres som erhvervsmæssig virksomhed, jf.  

 selskabsskattelovens § 1, stk. 1, nr. 6. De omtalte indtægter tilflyder  

 Foreningen, uden at Foreningen skal udfolde nogen væsentlig aktivitet  

 for at oppebære dem.
Indtægterne må således anses for  

 skattefrie, ikke erhvervsmæssige indtægter.
 Ad spørgsmål 3:
Foreninger omfattet af selskabsskattelovens § 1, stk. 1, nr. 6, skal som  

 udgangspunkt foretage indkomstopgørelsen på samme måde som  

 selskaber.
Ifølge selskabsskattelovens § 9, stk. 1, kan foreninger  

 m.v. ved opgørelsen af den skattepligtige indkomst kun fratrække  

 de udgifter, som vedrører de indtægtskilder, der skal medregnes  

 i den skattepligtige indkomst.
 Da vedtægtsmæssige uddelinger til studierejser til udlandet  

 vedrører de ikke erhvervsmæssige indtægter, jf.  

 besvarelsen af spørgsmål 2, kan Foreningen ved opgørelsen  

 af en evt. erhvervsmæssig indtægt ikke fratrække disse  

 udgifter.
 I øvrigt bemærkes, at foreninger, der er omfattet af  

 selskabsskattelovens § 1, stk. 1, nr. 6, ifølge samme lovs § 3, stk. 2  

 og 3, kun kan fratrække uddelinger eller hensættelser til  

 fyldestgørelse af vedtægtsmæssige formål, der kan  

 anses for almenvelgørende eller på anden måde  

 almennyttige.
Da den personkreds, der kan komme i betragtning ved tildeling af  

 studierejselegater fra Foreningen, er for snæver til at kunne begrunde,  

 at uddelingen kan anses for led i at realisere et almennyttigt formål,  

 vil sådanne uddelinger allerede af denne grund ikke kunne fradrages i  

 medfør af selskabsskattelovens § 3, stk. 2 og 3. Der er i denne  

 forbindelse henset til, at kun fastansatte på en enkelt arbejdsplads er  

 berettiget til at søge.
Endvidere er der henset til, at uddeling af  

 midler til studieophold m.m. må formodes at have et ret snævert  

 fagspecifikt indhold med karakter af efteruddannelse eller  

 ajourføring.
 Ad spørgsmål 4:
 Udgifterne til indkøb af det tekniske udstyr afholdes, for at  

 Foreningen kan opfylde det vedtægtsmæssige formål om at  

 stille teknisk udstyr til rådighed for medlemmerne til brug for en  

 faglig ajourføring.
Ved opgørelsen af den skattepligtige indkomst kan Foreningen kun  

 fratrække driftsomkostninger, herunder afskrivninger, der er knyttet  

 til indkomsterhvervelsen.
Som følge heraf vil de i  

 spørgsmålet beskrevne omkostninger ikke være  

 fradragsberettiget for Foreningen.
