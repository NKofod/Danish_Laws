Fremsat den 13. juni 2012 af Eva Kjer Hansen (V), Birgitte Josefsen (V), Esben Lunde Larsen (V) og Mai Henriksen (KF) Forslag til folketingsbeslutning om placering af statslige arbejdspladser i hele landet Folketinget opfordrer regeringen til at bidrage til udvikling i hele Danmark ved som udgangspunkt at placere nye statslige institutioner uden for hovedstadsområdet og ved i videst muligt omfang at placere de tilbageværende opgaver uden for hovedstadsområdet, når statslige enheder sammenlægges.
Bemærkninger til forslaget Forslagsstillerne konstaterer, at regeringen gennem flytning af statslige arbejdspladser og koncentration af statslige arbejdspladser i hovedstadsområdet i flere tilfælde bidrager aktivt til stagnationen i Danmark uden for hovedstadsområdet.
De statslige arbejdspladser tiltrækker ofte ressourcestærke mennesker, som ikke alene er af stor værdi for den statslige institution, men også for udviklingen i lokalsamfundene.
Flytter arbejdspladserne, flytter ressourcerne og udviklingen med.
Når regeringen foreslår at flytte en række statslige arbejdspladser til især hovedstadsområdet, viser den, at den ikke har den fornødne vilje til at prioritere udvikling i hele Danmark.
Det til trods for, at der i regeringsgrundlaget står: »Nogle af de yderste egne af Danmark er præget af stagnation og tilbagegang.
Der skal også skabes en positiv udvikling i yderområderne.« Af aktuelle eksempler på regeringens overvejelser om centralisering kan nævnes:
 Lukningen af jordbrugskommissionerne,  omorganiseringen af embedslægeinstitutionerne,  omorganiseringen af statsforvaltningerne,  sammenlægningen af Naturstyrelsens miljøcentre og  sammenlægningen af Vejdirektoratets vejcentre.
 Hvis stagnationen i Danmarks yderområder skal standses, kræver det politisk vilje til også at placere statslige opgaver uden for hovedstadsområdet.
Regeringen har begrundet nedlæggelserne af de statslige arbejdspladser uden for hovedstadsområdet med en synergieffekt ved en mere central placering.
Selv om det formentlig oftest kan påvises, at effekten af en sammenlægning bliver størst, hvis enhederne samles i hjertet af København, må udviklingen uden for hovedstadsområdet ikke negligeres til fordel for København.
Forslagsstillerne finder derfor regeringens begrundelse utilstrækkelig og opfordrer til, at regeringen bruger placeringen af statslige arbejdspladser uden for hovedstadsområdet til at vise, at den tager sit eget regeringsgrundlag alvorligt.
Skriftlig fremsættelse Eva Kjer Hansen (V) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om placering af statslige arbejdspladser i hele landet.
(Beslutningsforslag nr.
B 93) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
