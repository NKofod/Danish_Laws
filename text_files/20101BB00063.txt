Fremsat den 18. januar 2011 af Sophie Hæstorp Andersen (S), Flemming Møller Mortensen (S), Jonas Dahl (SF), Karl H.
Bornhøft (SF), Manu Sareen (RV) og Per Clausen (EL) Forslag til folketingsbeslutning om at afskaffe skattefritagelse for arbejdsgiverbetalte sundhedsforsikringer Folketinget pålægger regeringen inden den 1. maj 2011 at fremsætte et lovforslag, der afskaffer skattesubsidieringen af arbejdsgiverbetalte sundhedsforsikringer, og overføre provenuet til det offentlige sundhedsvæsen.
Bemærkninger til forslaget Baggrund I 2002 indførte VK-regeringen med støtte fra Dansk Folkeparti en ordning, hvor arbejdsgivere kan trække indbetalinger til medarbejdernes sundhedsforsikringer fra i skat.
Disse arbejdsgiverbetalte sundhedsforsikringer medfører, at patienter, som har en arbejdsgiverbetalt sundhedsforsikring, får hurtigere behandling end patienter uden forsikring, uanset om de har den samme sygdom eller lidelse.
Arbejdsgiverbetalte sundhedsforsikringer deler dermed befolkningen i et A- og et B-hold, hvor patienter med en arbejdsgiverbetalt sundhedsforsikring kommer foran i køen til sundhedsbehandling, mens patienter uden forsikring må vente.
Forslagsstillerne vil ikke acceptere et sundhedsvæsen med et A-hold og et B-hold.
Det er ikke rimeligt, at erhvervsaktive borgere, hvis arbejdsgiver ønsker at betale medarbejderens sundhedsbehandling, kommer forrest i køen på bekostning af andre.
Og det er ikke rimeligt, at folkeskolelæreren, som ikke har en sundhedsforsikring, over skatten skal være med til at finansiere, at den privatansatte akademiker kommer foran i køen til behandling grundet sin arbejdsgiverbetalte sundhedsforsikring.
Forslagsstillerne ønsker et sundhedsvæsen, hvor alle borgere har lige ret og adgang til sundhedsydelser uanset sygdomsbillede, økonomi, ansættelsesforhold m.v.
Vi ønsker et sundhedsvæsen, hvor det er de mest syge, der behandles først.
Det må ikke være patientens forsikringsforhold, der afgør, om patienten kommer forrest eller bagest i køen til sundhedsbehandling.
Arbejdsgiverbetalte sundhedsforsikringer og ventelister Det fremgår af bemærkningerne til lovforslaget om at indføre skattefrihed for arbejdsgiverbetalte sundhedsforsikringer, at ordningen vil være en samfundsøkonomisk gevinst, fordi der spares penge til behandlingen af de pågældende med en sundhedsforsikring og ventelisterne forkortes til gavn for alle borgere i samfundet, jf.
L 97, forslag til lov om ændring af ligningsloven. (Skattefrihed for arbejdsgiverbetalte sundhedsbehandlinger) fra folketingsåret 2001-02, 2. samling.
Regeringen har imidlertid ikke kunnet dokumentere, at skattefriheden for de arbejdsgiverbetalte sundhedsforsikringer aflaster det offentlige sundhedsvæsen, nedbringer ventetiden til behandling og dermed kommer alle borgere til gode.
Rigsrevisionen har derfor så sent som i september 2010 rykket Indenrigs- og Sundhedsministeriet for svar på, hvordan man vil dokumentere sammenhængen mellem ventelister og arbejdsgiverbetalte sundhedsforsikringer.
Dansk Sundhedsinstitut konkluderer ligeledes, at de private sundhedsforsikringer ikke synes at have haft nogen betydning for ventetiden i det offentlige sundhedsvæsen, jf.
Kjellberg, Jakob, et al. (2010): »Private sundhedsforsikringer«.
Arbejdsgiverbetalte sundhedsforsikringer og sygefravær Det fremgår endvidere af bemærkningerne til L 97, at skattefriheden for de arbejdsgiverbetalte sundhedsforsikringer mindsker sygefraværet på arbejdspladsen.
Denne påstand har regeringen heller ikke dokumenteret.
Den liberale tænketank CEPOS (Holstein, Mia Amalie (2010): »Sundhedsforsikringer giver en svag forbedring af de offentlige finanser«), brancheforeningen for forsikringsselskaberne, Forsikring & Pension (Borchsenius, Vibeke, et al (2010): »Er sundhedsforsikrede mindre syge end uforsikrede? «) og Dansk Sundhedsinstitut har imidlertid undersøgt ordningens effekt på sygefraværet, men konklusionerne fra undersøgelserne er vidt forskellige.
CEPOS-analysen vurderer, at de arbejdsgiverbetalte sundhedsforsikringer sparer staten for 300 mio. kr. i sygedagpenge.
Forsikring & Pension får et langt højere beløb, mens Dansk Sundhedsinstitut vurderer, at sygefraværet er ens for ansatte med og uden en sundhedsforsikring.
 Der er således uenighed om, hvorvidt skattefriheden for arbejdsgiverbetalte sundhedsforsikringer nedbringer sygefraværet signifikant til gavn for de offentlige finanser.
 Arbejdsgiverbetalte sundhedsforsikringer og lige adgang til sundhedsbehandling.
 Ifølge en analyse fra Arbejderbevægelsens Erhvervsråd er de arbejdsgiverbetalte sundhedsforsikringer mest udbredt blandt privatansatte under 55 år med en høj uddannelse og høj indkomst (Juul, Jonas Schytz (2008): »Boom i sundhedsforsikringer for de velstillede«). Ordningen har dermed en social slagside, hvor det er de højtlønnede med de lange uddannelser, der for alvor har glæde af ordningen.
Dansk Sundhedsinstitut vurderer ligeledes, at de arbejdsgiverbetalte sundhedsforsikringer har en social slagside, da andelen af forsikrede er stigende med uddannelsesniveau og årsindtægt.
Desuden påpeger Dansk Sundhedsinstitut, at grupper uden for arbejdsmarkedet  pensionister, arbejdsløse, udstødte  ikke har adgang til forsikringen, hvilket vurderes at være på kant med sundhedslovens målsætning om lige adgang til behandling for alle borgere.
Skattefriheden for arbejdsgiverbetalte sundhedsforsikringer skal afskaffes Det svarer til, at skatteyderne støtter de erhvervsaktives sundhedsforsikringer med 700 mio. kr. om året.
Det er rigtig mange penge, der kunne anvendes til at styrke behandlingen i det offentlige sundhedsvæsen til gavn for alle patienter.
Økonomi Afskaffelse af skattefriheden for sundhedsforsikringer vil give et provenu på minimum 700 mio. kr.
Provenuet overføres til det offentlige sundhedsvæsen.
Skriftlig fremsættelse Sophie Hæstorp Andersen (S):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at afskaffe skattefritagelse for arbejdsgiverbetalte sundhedsforsikringer.
(Beslutningsforslag nr.
B 63) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
