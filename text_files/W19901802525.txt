Landsskatteretten havde tidligere anset en af et skyldråd ved revision  

 foretaget ansættelse for ugyldig, idet bestemmelserne om høring ikke var  

 overholdt.
Skyldrådet havde herefter med behørig overholdelse af  

 høringsforskrifterne foretaget en fornyet ansættelse.
 Landsskatteretten fandt, at denne ansættelse var gyldig, idet retten  

 ikke tidligere havde taget stilling til sagens realitet.
A klagede over den af skyldrådet ved 18. almindelige vurdering pr. 1/1  

 1986 - efter revision i henhold til vurderingslovens § 35, stk. 1 b -  

 foretagne ansættelse af ejendomsværdien og grundværdien med påstand om  

 ugyldighed.
Til støtte for påstanden gjorde klageren bl.a. gældende, at  

 Landsskatteretten ved kendelse af 30. marts 1989 havde kendt skyldrådets  

 afgørelse ugyldig, og at rettens afgørelse i medfør af skattestyrelseslovens  

 § 33, stk. 3, var endelig.
Det fremgik af sagens oplysninger, at skyldrådet  

 ved skrivelse af 6. juni 1989 meddelte klageren, at rådet havde til hensigt  

 at ændre de af vurderingsrådet foretagne ansættelser, og at klageren inden 14  

 dage havde lejlighed til at fremsætte sine bemærkninger over for skyldrådet.  

 Dette gjorde klageren ved skrivelse af 19. juni 1989, hvorefter skyldrådet  

 ved kendelse af 26. juni 1989 traf afgørelse i overensstemmelse med det  

 tidligere meddelte.
Landsskatteretten bemærkede, at i medfør af  

 vurderingslovens § 35, stk. 1 b, påhviler det skyldrådene at revidere  

 vurderingsrådenes ansættelser, og at det var som led heri, at skyldrådet  

 oprindelig foretog en ansættelse af 2. november 1987, som Landsskatteretten  

 fandt ugyldig, idet klageren ikke forinden havde haft adgang til at udtale  

 sig.
Endvidere bemærkede retten, at de nærmere regler for skyldrådets  

 revisionsadgang med hjemmel i skattestyrelseslovens § 15, stk. 3, er fastsat  

 af Ministeriet for Skatter og Afgifter i bekendtgørelse nr. 318 af 13. juni  

 1984, § 2, som ændret ved bekendtgørelse nr. 139 af 20. marts 1986. I medfør  

 af denne bestemmelse er udsendt SD-cirkulære af 1985 nr. 7, hvori de nærmere  

 retningslinier for skyldrådenes revisionsadgang er fastsat.
Af nævnte  

 cirkulære fremgår, at skyldrådene også efter den normale 1-årsfrist for  

 ændringer kan ændre vurderingsrådenes ansættelser som led i deres  

 revisionsadgang efter vurderingslovens § 35, stk. 1, litra b.
Ifølge  

 cirkulærets pkt. 3 gælder dette dog ikke i det omfang, der bl.a. af  

 Landsskatteretten er taget stilling til en ansættelse.
Landsskatteretten  

 fandt herefter, at da retten ikke ved kendelse havde taget stilling til  

 sagens realitet, havde skyldrådet været berettiget til at foretage en fornyet  

 ansættelse under behørig overholdelse af høringsfristen i vurderingslovens §  

 42, stk. 2. Endvidere havde skyldrådet i overensstemmelse med det tidligere  

 nævnte cirkulære, pkt. 6 B, 1 grader og pkt. 7 ladet ændringen få virkning  

 fra 1. juli 1989. For så vidt angik klagerens henvisning til  

 skattestyrelseslovens § 33, stk. 3, bemærkede retten, at denne bestemmelse  

 alene tog stilling til, om Landsskatterettens kendelse i vurderingsspørgsmål  

 kunne indbringes for de ordinære domstole.
Efter de således foreliggende  

 oplysninger fandt Landsskatteretten, at den af skyldrådet den 26. juni 1989  

 trufne afgørelse var gyldig.
