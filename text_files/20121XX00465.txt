Skriftlig fremsættelse (24. januar 2013) Social- og integrationsministeren (Karen Hækkerup):
 Herved tillader jeg mig for Folketinget at fremsætte:
 Forslag til lov om ændring af lov om social service (Kommunalbestyrelsens tilrettelæggelse af borgernes frie valg af leverandør af hjemmehjælp og fritvalgsbevis).
(Lovforslag nr.
L 121) Med dette lovforslag fremsætter regeringen forslag om et initiativ, der forenkler reglerne for kommunalbestyrelsens tilrettelæggelse af borgernes frie valg af leverandør på hjemmehjælpsområdet:
Som led i udmøntningen af finanslovsaftalen for 2013 mellem regeringen og Enhedslisten skal der fremsættes lovforslag om, at særreglerne i serviceloven for hvordan kommunalbestyrelsen skal skabe grundlag for borgernes frie valg af leverandør, ophæves.
Dermed vil kommunalbestyrelsen fremover alene skulle følge gældende udbudsregler, når kommunalbestyrelsen indgår aftale med private leverandører om at udføre hjemmehjælpen.
Det foreslås endvidere at gøre det muligt for kommunalbestyrelsen at tilbyde borgerne, der er visiteret til hjemmehjælp, et såkaldt fritvalgsbevis, hvor borgerne selv udvælger og indgår aftale med en cvr-registeret privat leverandør.
 Kommunalbestyrelsen vil fortsat være forpligtet til at skabe grundlag for, at borgerne, der er visiteret til hjemmehjælp, tilbydes frit valg af leverandør, og at modtagerne kan vælge mellem to eller flere leverandører af denne hjælp, hvoraf den ene leverandør kan være kommunal.
 Formålet med lovforslaget er at give kommunalbestyrelsen mere frihed til at tilrettelægge hjemmehjælpen på baggrund af områdespecifikke overvejelser om markedsforhold, særlige lokale hensyn og borgernes behov.
 Det foreslås, at lovændringen træder i kraft den 1. april 2013.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
