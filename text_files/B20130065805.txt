Bekendtgørelse om landsplandirektiv for udvalgsvarehandel i tilknytning til et eksisterende turistmål i Billund I medfør af § 3, stk. 1, jf. § 5 m, stk. 6, nr. 2, i lov om planlægning, jf. lovbekendtgørelse nr. 587 af 27. maj 2013, fastsættes:
Kapitel 1 Formål § 1. Bekendtgørelsens formål er at muliggøre planlægning for et butiksareal i tilknytning til et ved udstedelsen af denne bekendtgørelse eksisterende turistmål i Billund.
Kapitel 2 Områdets afgrænsning § 2. Bekendtgørelsen gælder for et område beliggende i Billund by i Billund Kommune, afgrænset af Firhøjevej, Lalandia og Birkestien, som vist på bilag 1.
Kapitel 3 Anvendelse § 3. Inden for det i § 2 afgrænsede område kan Billund Kommune i overensstemmelse med reglerne i §§ 4 og 5 planlægge for maksimalt 20.000 m2 bruttoetageareal til butiksformål til udvalgsvarehandel i tilknytning til et eksisterende turistmål med mindst 75.000 besøgende årligt, som tiltrækker international turisme, og som er eksisterende på tidspunktet for planlægningens vedtagelse.
 § 4. Der må ikke fastsættes butiksstørrelser, der overstiger 500 m2 bruttoetageareal.
 § 5. Eksisterende lovlig anvendelse i overensstemmelse med planlægning efter §§ 3 og 4 kan fortsætte, selvom kravet efter § 3 om tilknytning til et turistmål ikke længere måtte være opfyldt.
Kapitel 4 Ikrafttrædelse og ophævelse § 6. Bekendtgørelsen træder i kraft den 14. juni 2013.
 Stk. 2. Bekendtgørelsen ophæves automatisk den 14. juni 2016 (3 år fra udstedelsen), såfremt kommunalbestyrelsen ikke inden denne dato har endeligt vedtaget kommuneplanretningslinjer og -rammer samt lokalplan, på baggrund af hvilken et projekt kan realiseres.
