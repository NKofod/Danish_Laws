Skriftlig fremsættelse (15. november 2011) Finansministeren (Bjarne Corydon) Herved tillader jeg mig for Folketinget at fremsætte:
Forslag til midlertidig bevillingslov for finansåret 2012 (Lovforslag nr.
L 16) Den midlertidige bevillingslov forudsættes kun at skulle være gældende for en kort periode af 2012. Regeringen tilstræber, at den snarest muligt erstattes af en sædvanlig 12-måneders finanslov, der tillige indeholder bevillinger til de udgifter og indtægter, der er afholdt og modtaget under den midlertidige bevillingslov, således at den midlertidige bevillingslov bortfalder i forbindelse med vedtagelsen af den endelige finanslov for 2012. Det må på samme måde forudsættes, at der for 2012 kun aflægges ét statsregnskab omfattende hele året.
 Jeg skal yderligere bemærke, at den foreliggende situation, hvor der ikke straks fra det nye finansårs begyndelse foreligger en sædvanlig finanslov, tilsiger, at der i den løbende administration udvises tilbageholdenhed med at foretage særlige dispositioner.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
