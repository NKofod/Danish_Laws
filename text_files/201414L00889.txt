Betænkning afgivet af Erhvervs-, Vækst- og Eksportudvalget den 7. maj 2015 Betænkning over Forslag til lov om ændring af årsregnskabsloven og forskellige andre love (Reduktion af administrative byrder, tilpasning til de internationale regnskabsstandarder, gennemførelse af det nye regnskabsdirektiv, ændringer til gennemsigtighedsdirektivet m.v.) [af erhvervs- og vækstministeren (Henrik Sass Larsen)]:
1. Ændringsforslag Der er stillet 11 ændringsforslag til lovforslaget.
Enhedslistens medlemmer af udvalget har stillet ændringsforslag nr. 1-8 om bl.a. deling af lovforslaget, og erhvervs- og vækstministeren har stillet ændringsforslag nr. 9-11.
2. Udvalgsarbejdet Lovforslaget blev fremsat den 28. januar 2015 og var til 1. behandling den 19. februar 2015. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og erhvervs- og vækstministeren sendte den 7. november 2014 dette udkast til udvalget, jf.
ERU alm. del  bilag 40. Den 28. januar 2015 sendte erhvervs- og vækstministeren de indkomne høringssvar og et notat herom til udvalget.
Udvalgshøring Udvalget afholdt den 10. april 2015 en offentlig høring over lovforslaget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra IBIS, som erhvervs- og vækstministeren har kommenteret over for udvalget.
Spørgsmål Udvalget har stillet 36 spørgsmål til erhvervs- og vækstministeren til skriftlig besvarelse, som denne har besvaret.
3. Indstillinger og politiske bemærkninger Et flertal  i udvalget (V, S, RV, SF og KF) indstiller lovforslaget til vedtagelse med de af ministeren stillede ændringsforslag.
Mindretallet vil  stemme imod de af EL stillede ændringsforslag.
 Socialistisk Folkepartis medlemmer af udvalget bemærker, at SF støtter lovforslaget, og lægger desuden vægt på erhvervs- og vækstministerens besvarelse på henvendelser vedrørende gennemførelsen af de nye EU-regler for redegørelse om samfundsansvar, som er sendt til udvalget den 7. maj 2015, og som er optrykt som bilag til betænkningen.
Et mindretal i udvalget (DF) vil stemme for det af Enhedslisten under nr. 1 stillede ændringsforslag om deling af lovforslaget.
Mindretallet indstiller de under A og B nævnte lovforslag til forkastelse ved 3. behandling.
Mindretallet vil stemme for de af Enhedslisten under nr. 2, 3 og 5-8 stillede ændringsforslag og imod det under nr. 4 stillede ændringsforslag.
Hvis ændringsforslaget om deling af lovforslaget bliver forkastet, vil mindretallet stemme for de af erhvervs- og vækstministeren under nr. 9-11 stillede ændringsforslag og indstille lovforslaget til forkastelse ved 3. behandling.
Dansk Folkepartis medlemmer af udvalget bemærker, at Dansk Folkeparti ikke kan støtte lovforslaget, som efter partiets opfattelse devaluerer værdien af mange årsregnskaber.
Dansk Folkeparti er af den opfattelse, at lovforslaget ikke i tilstrækkelig grad i de økonomiske estimater tager hensyn til, at flere af lempelserne er så skadelige for informationsværdien af virksomhedernes regnskaber, at de vil gøre det vanskeligere for virksomhederne at opnå kredit fra samhandelspartnere og leverandører samt finansiering i banken til ellers bæredygtige projekter.
Det vil efter Dansk Folkepartis vurdering i mange tilfælde være til skade for virksomhederne og til skade for den virksomhedsmæssige vækst i Danmark, hvilket bl.a. også bliver påpeget af Dansk Erhverv og Finansrådet og andre aktører på området.
Samtidigt er implementering af ændringer fra EUs nye regnskabsdirektiv bl.a. omkring CSR efter Dansk Folkepartis opfattelse ikke den rigtige løsning.
På den baggrund stemmer Dansk Folkeparti nej til lovforslaget.
Et andet mindretal i udvalget (EL) vil stemme for det af Enhedslisten under nr. 1 stille ændringsforslag om deling af lovforslaget.
Mindretallet indstiller de under A og B nævnte lovforslag til vedtagelse med de under nr. 2-8 stillede ændringsforslag.
Hvis ændringsforslaget om deling af lovforslaget bliver forkastet, vil mindretallet ved 2. behandling redegøre for sin stilling til lovforslaget og de af erhvervs- og vækstministeren under nr. 9-11 stillede ændringsforslag.
Enhedslistens medlemmer af udvalget bemærker, at Enhedslisten støtter lovforslaget, for så vidt angår de øgede krav til afrapportering om virksomhedens samfundsansvar.
Enhedslisten støtter til gengæld ikke de dele af lovforslaget, der lemper kravene til den generelle regnskabsaflæggelse.
Desuden har Enhedslisten stillet et ændringsforslag, så virksomhederne pålægges at oplyse om omfanget af beskæftigede, der deltager i produktionen uden at være ansat direkte af virksomheden, men f.eks. i et vikarbureau.
Et tredje mindretal i udvalget (LA) vil stemme for det af Enhedslisten under nr. 1 stillede ændringsforslag om deling af lovforslaget.
Mindretallet indstiller det under A nævnte lovforslag til vedtagelse med de af Enhedslisten under nr. 2, 3 og 5 stillede ændringsforslag.
Mindretallet vil stemme imod det af Enhedslisten under nr. 4 stillede ændringsforslag.
Mindretallet indstiller det under B nævnte lovforslag til forkastelse ved 3. behandling, men vil stemme for de under nr. 6-8 stillede ændringsforslag.
Hvis ændringsforslaget om deling af lovforslaget bliver forkastet, vil mindretallet stemme for de af erhvervs- og vækstministeren under nr. 9-11 stillede ændringsforslag og stemme hverken for eller imod lovforslaget ved 3. behandling.
Liberal Alliances medlem af udvalget mener, at man med dette lovforslag forpasser mange chancer for at lette de administrative byrder for virksomhederne i Danmark.
Direktivet giver mulighed for en række lettelser, som regeringen ikke har valgt at benytte.
Det gælder i forhold til datterselskaber, hvor direktivet giver mulighed for helt at undtage datterselskaber fra at aflægge årsregnskab, hvis moderselskabet indestår for datterselskabets forpligtelser.
Det gælder i forhold til størrelsesgrænser, hvor direktivet giver mulighed for en forøgelse af størrelsesgrænserne både i regnskabsklasse B og i regnskabsklasse C.
Og det gælder i forhold til det nye mikroregime, hvor direktivet giver de omfattede virksomheder mulighed for at undlade at offentliggøre regnskaber, alene at skulle udarbejde en forkortet balance og  at benytte en forenklet regnskabspraksis.
Liberal Alliance mener, at man i videst muligt omfang bør tage et opgør med bureaukratiet for at skabe så gode rammevilkår som muligt for danske virksomheder.
Det er derfor ærgerligt, at regeringen ikke har valgt at bruge regnskabsdirektivets muligheder fuldt ud.
Men man kommer med forslaget et langt stykke af vejen, og der er i forslaget ret massive lempelser.
Men da det er ret store linjer, man her arbejder med, vil de manglende lempelser få et meget stort omfang.
Liberal Alliance mener, at de nuværende lovkrav til aflæggelse af redegørelse om samfundsansvar er helt urimelige.
Det er efter Liberal Alliances opfattelse en omkostningsfuld måde at spilde virksomhedernes tid på.
Liberal Alliance er derfor stærkt kritiske over for, at kravet om redegørelse om samfundsansvar udvides med lovforslaget.
Udvidelsen er en overimplementering af direktivet.
Dette kan Liberal Alliance ikke støtte.
Liberal Alliance ønsker derfor en deling af lovforslaget.
Der ligger mange ting, der trækker i den rigtige retning i forslaget, som Liberal Alliance ønsker at støtte. Ændringerne i forhold til redegørelsen om samfundsansvar ønsker Liberal Alliance at stemme imod.
Liberal Alliance vil hverken stemme for eller imod lovforslaget, såfremt forslaget ikke bliver delt.
Liberal Alliance vil dog i dette tilfælde stemme for de af ministeren stillede ændringsforslag til det udelte forslag.
Et fjerde mindretal i udvalget (ALT) vil stemme for det af Enhedslisten under nr. 1 stillede ændringsforslag om deling af lovforslaget.
Mindretallet indstiller de under A og B nævnte lovforslag til vedtagelse med de under nr. 2-8 stillede ændringsforslag.
Hvis ændringsforslaget om deling af lovforslaget bliver forkastet, vil mindretallet stemme for de af erhvervs- og vækstministeren under nr. 9-11 stillede ændringsforslag og stemme for lovforslaget ved 3. behandling.
 Alternativets medlem af udvalget ser helst en deling af forslaget, men hvis der ikke er flertal for en deling, vil Alternativet stemme for lovforslaget og de af ministeren stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (EL), tiltrådt af et mindretal (DF, LA og ALT):
 1) Lovforslaget deles i to lovforslag med følgende titler og indhold:
 A. »Forslag til lov om ændring af årsregnskabsloven og forskellige andre love (Reduktion af administrative byrder, tilpasning til de internationale regnskabsstandarder, gennemførelse af det nye regnskabsdirektiv og af ændringer til gennemsigtighedsdirektivet m.v.)« omfattende fodnoten til lovforslaget, § 1, nr. 1-129 og 133-181, og §§ 2-8 samt bilag 1.
 B. »Forslag til lov om ændring af årsregnskabsloven (Gennemførelse af ændringer til regnskabsdirektivet vedrørende rapportering om samfundsansvar m.v.)« omfattende fodnoten til lovforslaget, § 1, nr. 1 og 130-132, og §§ 6 og 8.
[Forslag om deling af lovforslaget] b Ændringsforslag til det under A nævnte lovforslag Til titlen 2) I fodnoten udgår »som ændret ved Europa-Parlamentets og Rådets direktiv 2014/95/EU af 22. oktober 2014, om ændring af direktiv 2013/34/EU for så vidt angår offentliggørelse af ikke-finansielle oplysninger og oplysninger om mangfoldighed for visse store virksomheder og koncerner, EU-Tidende 2014, nr.
L 330, side 1, og«.
[Konsekvens af ændringsforslag nr. 1] Til § 1 3) I den under nr. 1 foreslåede affattelse af fodnoten til lovens titel udgår »som ændret ved Europa-Parlamentets og Rådets direktiv 2014/95/EU af 22. oktober 2014, om ændring af direktiv 2013/34/EU for så vidt angår offentliggørelse af ikke-finansielle oplysninger og oplysninger om mangfoldighed for visse store virksomheder og koncerner, EU-Tidende 2014, nr.
L 330, side 1, og«.
[Konsekvens af ændringsforslag nr. 1] Af et mindretal (EL), tiltrådt af et mindretal (ALT):
 4) I den under nr. 124 foreslåede affattelse af § 98 a indsættes som stk. 2:
»Stk. 2. Ud over de i § 68 krævede oplysninger skal virksomheden oplyse om antallet af beskæftigede i regnskabsåret, der har arbejdet i virksomheden uden at være direkte ansat af virksomheden selv.
Erhvervs- og vækstministeren fastsætter regler om, hvem der anses som beskæftigede i regnskabsåret, men som ikke har været direkte ansat i virksomheden selv.« [Beregning af antal ansatte, som ikke er direkte ansat af virksomheden] Til § 6 Af et mindretal (EL), tiltrådt af et mindretal (DF, LA og ALT):
 5) I stk. 3 ændres »stk. 4-6« til: »stk. 4 og 5«, og stk. 5 og 6 udgår.
 Stk. 7 bliver herefter stk. 5.
[Konsekvens af ændringsforslag nr. 1] c Ændringsforslag til det under B nævnte lovforslag Til titlen 6) Fodnoten affattes således:
»1) Loven indeholder bestemmelser, der gennemfører dele af Europa-Parlamentets og Rådets direktiv 2014/95/EU af 22. oktober 2014 om ændring af direktiv 2013/34/EU, for så vidt angår offentliggørelse af ikke-finansielle oplysninger og oplysninger om mangfoldighed for visse store virksomheder og koncerner, EU-Tidende 2014, nr.
L 330, side 1.« [Konsekvens af ændringsforslag nr. 1] Til § 6 7) Paragraffen affattes således:
»§ 6 Stk. 1. Loven træder i kraft den 1. juli 2015.
 Stk. 2. Lovens § 1, nr. 130, har virkning for regnskabsår, der begynder den 1. januar 2016 eller senere, jf. dog stk. 3-5.
 Stk. 3. Uanset stk. 2 kan virksomhederne anvende lovens § 1, nr. 130, for et regnskabsår, der slutter den 31. december 2015 eller senere, når dette sker systematisk og konsekvent.
Stk. 4. Uanset stk. 3 har § 1, nr. 130, først virkning for regnskabsår, der begynder den 1. januar 2018 eller senere, for store virksomheder omfattet af regnskabsklasse C og for virksomheder omfattet af regnskabsklasse D, som på balancetidspunktet har haft et gennemsnitligt antal heltidsbeskæftigede i løbet af regnskabsåret på mindre end 500. Indtil da finder den hidtil gældende § 99 a anvendelse for disse virksomheder, idet redegørelsen i henhold til den hidtil gældende § 99 a, stk. 3, for regnskabsår, der begynder den 1. januar 2016 eller senere, dog tillige skal suppleres med oplysninger om politikker for miljøforhold, hvis virksomheden har politikker for miljøforhold.
Har virksomheden ikke sådanne politikker, skal dette oplyses i ledelsesberetningen.
For virksomheder omfattet af regnskabsklasse D, som på balancetidspunktet har haft et gennemsnitligt antal heltidsbeskæftigede på 500 eller derover, har § 1, nr. 130, dog virkning for regnskabsår, der begynder den 1. januar 2016, jf. stk. 2.
Stk. 5. Stk. 4 finder tilsvarende anvendelse på modervirksomheder, som aflægger koncernregnskab, idet antallet af heltidsbeskæftigede medarbejdere skal forstås som antallet af medarbejdere i koncernen som helhed.« [Konsekvens af ændringsforslag nr. 1] Til § 8 8) Paragraffen affattes således:
»§ 8 Stk. 1. Loven gælder ikke for Færøerne og Grønland, jf. dog stk. 2.
Stk. 2. Loven kan ved kongelig anordning helt eller delvis sættes i kraft for Grønland med de ændringer, som de grønlandske forhold tilsiger.« [Konsekvens af ændringsforslag nr. 1] d Til det udelte lovforslag Til titlen Af erhvervs- og vækstministeren, tiltrådt af et flertal (V, S, RV, SF og KF):
 9) I undertitlen ændres »regnskabsdirektiv,« til: »regnskabsdirektiv og af«.
[Sproglig præcisering] Til § 1 10) I de under nr. 99 foreslåede § 78, stk. 3 og 4, ændres »§§ 23-30« til: »§§ 23-29«.
[Konsekvensændring som følge af lovforslagets § 1, nr. 42] 11) I de under nr. 136 foreslåede § 102, stk. 3-5, ændres »§§ 23-30« til: »§§ 23-29«.
[Konsekvensændring som følge af lovforslagets § 1, nr. 42] Bemærkninger Til nr. 1 Forslag om deling af lovforslaget.
Til nr. 2 og 3 Fodnoten til lovforslagets titel, som opregner, hvilke EU-forskrifter lovforslaget gennemfører, er ændret som en konsekvens af forslaget om deling af lovforslaget.
 Forslaget om ændring af fodnoten til årsregnskabslovens titel, der opregner, hvilke EU-forskrifter årsregnskabsloven gennemfører, er ligeledes ændret som en konsekvens af ændringsforslag nr. 1 om deling af lovforslaget.
Til nr. 4 Formålet med forslaget er at sikre, at der ud over oplysning om det gennemsnitlige antal beskæftigede i regnskabsåret tillige skal oplyses om beskæftigede, som ikke er direkte ansat af virksomheden, men som har bidraget til produktion eller salg eller på anden vis  eksempelvis igennem et vikarbureau el. lign.
 Kravet foreslås at gælde for virksomheder omfattet af regnskabsklasse C og D.
 Kravet kan derimod ikke indføres for virksomheder omfattet af regnskabsklasse B, idet det nye regnskabsdirektiv indfører maksimumharmonisering, for så vidt angår oplysningskrav for små virksomheder, jf. direktivets artikel 4, stk. 5, jf. artikel 16, stk. 1, litra h.
Til nr. 5 Bestemmelsen om ikrafttræden m.v. er ændret som en konsekvens af ændringsforslag nr. 1 om deling af lovforslaget.
Til nr. 6 Forslaget om ændring af fodnoten til årsregnskabslovens titel, der opregner, hvilke EU-forskrifter årsregnskabsloven gennemfører, er ændret som en konsekvens af ændringsforslag nr. 1 om deling af lovforslaget.
Til nr. 7 Bestemmelsen om ikrafttræden m.v. er ændret som en konsekvens af ændringsforslag nr. 1 om deling af lovforslaget.
Til nr. 8 Bestemmelsen om lovens territoriale gyldighedsområde er ændret som en konsekvens af ændringsforslag nr. 1 om deling af lovforslaget.
Til nr. 9-11 Ændringsforslagene indeholder ikke indholdsmæssige ændringer i forhold til det fremsatte lovforslag.
 I ændringsforslag nr. 9 foreslås en sproglig præcisering af undertitlen til lovforslaget.
 I ændringsforslag nr. 10 og 11 foreslås det, at henvisningerne til § 30 udgår som en konsekvens af, at § 30 er foreslået ophævet med lovforslagets § 1, nr. 42. Der er således tale om en fejlrettelse.
Trine Bramsen (S) Julie Skovsby (S) Anne Sina (S) Mette Reissmann (S) Karin Gaardsted (S) fmd.
Thomas Jensen (S) Ole Sohn (S) Ida Auken (RV) Nadeem Farooq (RV) Jeppe Mikkelsen (RV) Steen Gade (SF) Lisbeth Bech Poulsen (SF) Frank Aaen (EL) Stine Brix (EL) Uffe Elbæk (ALT) Kim Andersen (V) Michael Aastrup Jensen (V) Anne-Mette Winther Christiansen (V) nfmd.
Preben Bang Henriksen (V) Torsten Schack Pedersen (V) Jakob Engel-Schmidt (V) Hans Christian Schmidt (V) Hans Christian Thoning (V) Hans Kristian Skibby (DF) Dennis Flydtkjær (DF) Mette Hjermind Dencker (DF) Kim Christiansen (DF) Joachim B.
Olsen (LA) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 117 Oversigt over spørgsmål og svar vedrørende L 117 Bilag 2 Et af udvalgets bilag er optrykt efter ønske fra SF og EL Besvarelse på henvendelser vedr. vedrørende gennemførelsen af de nye EU-regler for redegørelse om samfundsansvar.
 Jeg har som led i udvalgsbehandlingen af L117 om årsregnskabsloven modtaget en række henvendelser vedrørende gennemførelsen af de nye EU-regler for redegørelse om samfundsansvar.
I den forbindelse kan jeg oplyse, at jeg er enig i, at det er vigtigt, at offentlige fonde som eksempelvis IFU lever op til deres samfundsansvar og er gennemsigtige om deres indsats.
Konkret er jeg blevet oplyst om, at både EKF og IFU arbejder aktivt med at integrere arbejdet med samfundsansvar i den daglige forretning i overensstemmelse med de gældende internationale principper og retningslinjer, og udviser en høj grad af åbenhed herom.
Jeg synes, at det er relevant, at der fortsat er bevågenhed om denne indsats, og jeg har tillid til, at EKF og IFU også fremover vil prioritere dette arbejde højt, herunder i relation til de nye regler for redegørelse om samfundsansvar.
Jeg vil tage initiativ til, at Erhvervs- og Vækstministeriet følger udviklingen via den tværministerielle arbejdsgruppe på CSR-området.
Jeg kan desuden bekræfte, at regeringen så vidt muligt følger gennemførelsen af de nye EU-regler i andre lande.
Ministeriet deltager i de igangværende implementeringsmøder i Kommissionen og er medlem af Kommissionens højniveaugruppe på CSR-området, hvor implementeringen også forventes at blive fulgt.
Det er derfor muligt at orientere Folketinget om implementeringen i andre EU-lande, hvis det efterspørges på et senere tidspunkt.
