Nr BTL 96 Betænkning over Forslag til lov om et forebyggelsespolitisk råd og et  

 tobaksskaderåd   

 Nr L 96 1989-90, 1. samling Afgivet af Sundhedsudvalget Afgivet: 19900503 Udvalget har behandlet lovforslaget i en række møder og har herunder stillet spørgsmål til Sundhedsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Afholdsselskabernes Landsforbund, Alkohol- og narkotikakonsulenter fra Bornholms Amt, Fyns Amt, Københavns  

 Amt, Nordjyllands Amt, Ribe Amt, Ringkøbing Amt, Storstrøms Amt,  

 Vestsjællands Amt, Viborg Amt og Århus Amt, Blå Kors, Dansk Psykolog Forening, Foreningen til Samarbejde mod Speedmisbrug, IOGT-Danmark, KFUM, socialt arbejde, Landsforeningen Lænken og Landsforeningen Ring i Ring.
 Der er af sunldhedsministeren og et flertal stillet ændringsforslag,  

 hvorom henvises til de ledsagende bemærkninger.
 I et bilag til betænkningen er optaget formandsberetningen til årsmødet i  

 Alkohol- og Narkotikarådets repræsentantskab.
 Herefter indstiller et flertal (Socialdemokratiets, Socialistisk  

 Folkepartis og Kristeligt Folkepartis medlemmer af udvalget) lovforslaget til  

vedtagelse med de af flertallet stillede ændringsforslag.
 Et mindretal (Det Konservative Folkepartis, Venstres, Det Radikale  

 Venstres og Centrum-Demokraternes medlemmer af udvalget) indstiller  

 lovforslaget til vedtagelse med det af sundhedsministeren stillede  

 ændringsforslag.
Et andet mindretal (Fremskridtspartiets medlem af udvalget)  

 indstiller lovforslaget til vedtagelse.
Mindretallet kan ikke stemme  

 for de af flertallet stillede ændringsforslag og vil ved lovforslagets 2.  

 behandling redegøre for sin stilling til det af sundhedsministeren stillede  

 ændringsforslag.
Ændringsforslag Af et flertal (S, SF og KRF):
Til titlen 1) Titlen affattes således:
 »Forslag til lov om et forebyggelsespolitisk råd, et  

 tobaksskaderåd og et alkohol- og narkotikaråd«.
Ny paragraf 2) Efter § 3 indsættes som ny paragraf:
 » § 01. Sundhedsministeren nedsætter et uafhængigt, sagkyndigt  

 alkohol- og narkotikaråd, som har til opgave at styrke indsatsen for  

 forebyggelse og behandling af sociale og helbredsskadelige virkninger ved  

 misbrug af alkohol og narkotika.
Stk. 2. Alkohol- og Narkotikarådet består af 9 medlemmer, der  

 udpeges af sundhedsministeren. 2 medlemmer udpeges blandt medlemmerne af Det  

 Forebyggelsespolitiske Råd, 5 medlemmer udpeges som sagkyndige inden for  

 områderne lægevidenskab, jura, pædagogik, psykologi og information, og 2  

 medlemmer repræsenterer de frivillige organisationer, der virker inden for  

 området.
Rådets formand udpeges af sundhedsministeren.
 Stk. 3. Alkohol- og Narkotikarådet arbejder uafhængigt af Det  

 Forebyggelsespolitiske Råd med selvstændig sekretariatsfunktion.
Stk. 4. Alkohol- og Narkotikarådet offentliggør hvert år en  

 beretning om dets virksomhed.
Beretningen afgives til Folketinget og  

 sundhedsministeren.« Til § 4 3) Paragraffen affattes således:
» § 4. Det Forebyggelsespolitiske Råd, Tobaksskaderådet og  

 Alkohol- og Narkotikarådet fastsætter selv deres forretningsorden.« Af sundhedsministeren, tiltrådt af et mindretal (KF, V, RV  

 og CD):
 4) Efter stk. 1 indsættes som nye stykker:
»Stk. 2. Sundhedsministeren nedsætter under Det  

 Forebyggelsespolitiske Råd et alkoholpolitisk forum.
Det Alkoholpolitiske  

 Forum består af mindst 9 medlemmer, der udpeges af sundhedsministeren for 2  

 år ad gangen. 2 medlemmer udpeges blandt medlemmerne af Det  

 Forebyggelsespolitiske Råd, 3 medlemmer udpeges som sagkyndige inden for  

 alkoholmisbrugsområdet, medens de resterende udpeges efter forhandling med de  

 misbrugsbekæmpende foreninger.
Formanden for Det Alkoholpolitiske Forum  

 udpeges af sundhedsministeren.
Stk. 3. Sundhedsministeren kan efter indstilling fra Det  

 Forebyggelsespolitiske Råd godkende, at der nedsættes andre permanente  

 udvalg.« Af et flertal (S, SF og KRF):
Til § 5 5) Paragraffen affattes således:
» § 5. Staten afholder udgifterne til Det  

 Forebyggelsespolitiske Råds, Tobaksskaderådets og Alkohol- og Narkotikarådets  

 virksomhed.« Bemærkninger Til nr. 1-3 og 5 Forslagsstillerne finder det vigtigt, at der fortsat er et uafhængigt,  

 selvstændigt organ til varetagelse af problemerne vedrørende alkohol- og  

 narkotikamisbrug parallelt med Tobaksskaderådet.
Til nr. 4 Under Det Forebyggelsespolitiske Råd nedsættes et alkoholpolitisk forum.  

 Formålet hermed er at skabe et særligt forum med repræsentanter for de  

 forskellige aktører, der beskæftiger sig med alkoholproblemer, og som kan  

 drøfte og afveje forskellige alkoholpolitiske synspunkter.
 Det Alkoholpolitiske Forums opgaver vil være af samme karakter som  

 beskrevet i § 1, stk. 1, det vil sige på alkoholområdet at følge udviklingen  

 i indsatsen såvel i sundhedssektoren som i andre samfundssektorer, at  

 overvåge og vurdere den offentlige indsats i forbindelse med bekæmpelse af  

 alkoholmisbrug samt stille forslag til initiativer, at danne forum for  

 gensidig orientering om offentlige og private initiativer og at medvirke til  

 at skabe debat om prioriteringer og metoder på alkoholmisbrugsområdet.
Det Alkoholpolitiske Forum vil skulle fremsætte sine forslag m.v. gennem  

 Det Forebyggelsespolitiske Råd.
Rådet vil på denne måde kunne vurdere og  

 eventuelt kommentere forslagene som led i en større helhed.
Det betyder dog  

 ikke, at Det Alkoholpolitiske Forum ikke selvstændigt vil kunne udtale sig  

 offentligt, hvis der er ønske herom.
 Hvis Det Forebyggelsespolitiske Råd finder, at der er behov for at  

 nedsætte andre permanente underudvalg vedrørende andre specifikke emner inden  

 for forebyggelse, kan rådet fremsætte forslag om dette over for  

 sundhedsministeren.
Karen Højte Jensen (KF) Annelise Gotfredsen (KF) Merete Aarup (KF)  

 Jørgen Winther (V) Mølgaard Jensen (V) Pia Kjærsgaard (FP) fmd.  

Kirsten Lee (RV) Lis Noer Holmberg (CD) Inger Stilling Pedersen (KRF)  

 Dorte Bennedsen (S) Anna-Marie Hansen (S) Tove Lindbo Larsen (S) Torben Lund  

 (S) nfmd.
Qvist Jørgensen (S) Ingrid Rasmussen (S) Ingerlise Koefoed  

 (SF) Birgitte Husmark (SF) Bilag Alkohol- og Narkotikarådet Formandsberetning til årsmødet i Alkohol- og Narkotikarådets  

 repræsentantskab, fredag den 6. april 1990 Jeg vil gerne byde alle velkommen til dette 5. årsmøde i Alkohol- og  

 Narkotikarådets repræsentantskab.
Sundhedsminister Ester Larsen har desværre  

 meldt afbud.
Velkommen til departementschef Jørgen Varder, til nye medlemmer  

 og til pressens repræsentanter.
 1989 har utvivlsomt været det mest omtumlede år i Alkohol- og  

 Narkotikarådets historie.
 Hvis Folketinget i dette forår vedtager lovforslaget om Det  

 Forebyggelsespolitiske Råd (L 96), ophører Alkohol- og Narkotikarådet med at  

 eksistere pr. 1. august 1990.
Det har derfor været magtpåliggende for rådet i dag at få præciseret den  

 fremtidige ansvars- og opgavefordeling på rusmiddelfeltet.
Vi håber, at  

det, som departementschefen kan sige, sammenholdt med de  

 betragtninger, som Eigil Lyhne, Henning Muff og Bent Ejlerskov gør gældende,  

 betyder, at vi kan få en fremadrettet og saglig debat om rusmiddelområdet.
 Min beretning vil i øvrigt falde i 3 hovedafsnit:
 1) Den generelle debat om rusmidler.
 2) Elementer fra rådets indsats i 1989.
 3) Fremtiden.
 Først om den generelle debat om rusmidler.
Folketinget havde i efteråret ikke færre end 6 forslag om alkohol  

 til debat.
Det er efter danske forhold virkelig mange.
Der var tale om een såkaldt forespørgselsdebat, debatter om tre  

 såkaldte beslutningsforslag og debat om 2 lovforslag.
Alle forslag var  

 fremsat af Kristeligt Folkeparti, der således formåede at sætte dagsordenen  

 om emner som:
- reduktion af alkoholforbruget med 25 pct., - alkoholfrie drikkevarer ved offentlige arrangementer, - forbud mod markedsføring af alkoholiske drikke, - sænkede promillegrænser, - forhøjede strafferammer for uagtsomt manddrab i forbindelse med  

 spirituskørsel.
 Alkohol- og Narkotikarådet udtalte støtte til forbud mod markedsføring af  

 alkoholiske drikke, støtte til at sænke promillegrænserne til 0,5, støtte til  

 forbedret behandling af spiritusbilister og støtte til alkoholfrie drikke ved  

 offentlige arrangementer.
 Alkohol- og Narkotikarådets bud på, på hvilken måde der kan arbejdes hen  

 mod opfyldelsen af WHO's mål om en reduktion af alkoholforbruget med 25 pct.  

 inden år 2000 var:
- sikring af, at beslutningstagere har den fornødne viden i deres arbejde  

 med alkoholområdet, - uddannelse af nøglepersoner, - effektivisering af oplysningsindsatsen over for unge samt risikogrupper, - bredt anlagte oplysningsindsatser sigtende mod nedbringelse af forbruget  

 gennem bedre alkoholvaner, - udvikling af et nuanceret og fleksibelt behandlingstilbud.
 Alkohol- og Narkotikarådet forholdt sig skeptisk til, om forhøjede  

 strafferammer for uagtsomt manddrab i forbindelse med spirituskørsel ville  

 have den tilsigtede virkning.
 Hvad der bliver den endelige skæbne af lovforslagene og  

 beslutningsforslagene ved jeg ikke.
 To initiativer fra sundhedsministeren medførte ligeledes megen  

 diskussion i løbet af 1989.
 Det drejer sig om:
 - Betænkning 1175 (fra det såkaldte Lars Rand udvalg).
 - Lovforslaget om Det Forebyggelsespolitiske Råd m.v.
 Det vil være forkert at sige, at Alkohol- og Narkotikarådet er begejstret  

 for indholdet af de to initiativer.
Det fører for vidt at gennemgå betænkning og lovforslag her.
Jeg har  

 derfor valgt at koncentrere mig om lovforslaget.
Det behandles som nævnt i  

 øjeblikket i Folketinget og nogle af betænkningens forslag er indbygget i  

 lovforslaget.
 Det ny Forebyggelsespolitiske Råd vil få til opgave at følge  

 udviklingen i forebyggelsesindsatsen, at overvåge og vurdere den  

 offentlige forebyggende indsats, at danne forum for gensidig  

 orientering om offentlige og private forebyggende initiativer og at  

 medvirke til at skabe debat om prioriteringer og metoder på  

 forebyggelsesområdet.
 Lovforslaget, der samtidig betyder, at Forebyggelsesrådet og Alkohol- og  

 Narkotikarådet nedlægges, medfører at bureaukratiet øges, at  

 muligheden for at tage selvstændige og udførende initiativer svækkes,  

at der bliver dårligere kontakt til lokale aktiviteter og udvanding af  

 den faglige ekspertise, der eksisterer i dag.
 Alkohol- og Narkotikarådet mener, at den bedste måde at få politisk fokus  

 på alkohol- og narkotikaområdet er, at det forebyggende og behandlende ansvar  

 for rusmidler samles i een lov, og at den statslige indsats imod rusmidler  

 samles i et Rusmiddelråd, der kan bruge flest mulige af sine ressourcer til  

 udførende opgaver.
 Rådet har selvfølgelig med stor interesse studeret, hvad  

 sundhedsministeren sagde i Folketinget, da lovforslaget blev 1. behandlet i  

 januar måned.
Ministeren sagde i realiteten, at Alkohol- og Narkotikarådet var til  

 hinder for, at der blev sat politisk fokus på rusmiddelfeltet.
Det var  

 prisværdig klar tale - men klar tale er ikke altid ensbetydende med rigtig  

 tale.
For det første vil jeg mene, at rådet ikke har siddet politiske  

 signaler fra skiftende indenrigsministre, socialministre eller  

 sundhedsministre overhørig.
Det er klart, at der har været sendt mange  

 signaler fra forskellige politiske partier.
Rådet mener bare ikke, at det  

 skal forholde sig til sådanne løsrevne signaler.
Det må være  

 ressortministeren, der samler op og om jeg så må sige -  

 »oversætter«, »fortolker« og viderebringer.
 For det andet har Venstres sundhedspolitiske ordfører, Jørgen  

 Winther udtalt, at lovforslaget ikke handlede om kritik af rådets indsats.  

 Nej, det handlede om forbedrede rammer for en overordnet politisk  

 prioritering af forebyggelsesindsatsen.
 Dette synspunkt udlægges således, at rusmiddelområdet skulle ud at slås  

 for sine prioriteringer.
 Det er ligefrem rystende klar tale.
 Hvis jeg forstår ham rigtigt, så er tanken, at Forebyggelsesrådets,  

 Alkohol- og Narkotikarådets og dele af Sundhedsstyrelsens ressourcer skal  

 lægges ned i een stor kasse, hvorefter de 24 personer i Det  

 Forebyggelsespolitiske Råd skal opstille en prioritering for  

 sundhedsministerens anvendelse af midlerne.
 Rådets opfattelse er, at størrelsen af Sundhedsstyrelsens  

 forebyggelsesbudget, af Forebyggelsesrådets og af Alkohol- og Narkotikarådets  

 budget selvfølgelig er udtryk for en politisk prioritering - nemlig for de  

 prioriteringer, som det flertal, der har vedtaget skiftende finanslove, har  

 besluttet.
 Det vil derfor være for smed at rette bager at oprette et organ, der skal  

 prioritere, hvad der allerede er prioriteret.
 Der kan selvfølgelig være behov for at prioritere om, men det forekommer  

 mig så at burde ske som et led i den normale politiske proces.
For det tredje er alle vist enige om, at det er den kontinuerlige  

 indsats, der betyder noget i forebyggelsen.
Hvis prioritering i Det  

 Forebyggelsespolitiske Råd derfor betyder, at der i nogle år kun bruges  

 ressourcer til alkoholforebyggelse og i andre udelukkende til sygdomme i  

 bevægelsesapparatet - ja så betyder det, at der i et helt år ikke kommer til  

 at ske noget på alkoholfronten.
 Fra årets mediedebat vil jeg især fremhæve 3 gennemgående emner:
- narkotikakontrolpolitikken, - alkohol og arbejdsliv, - beskatning af alkohol.
Gennem hele 1989 har der været debat om vores narkotikakontrol.  

 Rådets holdning er klar.
Tiden er ikke inde til at legalisere narkotika, men  

 vi skal i en åben og demokratisk debat diskutere, hvordan vi håndhæver  

 forbudet, og hvordan vi i øvrigt mindsker efterspørgslen efter narkotika.
Det bliver mere og mere evident, at indsatsens kontrolelementer vinder  

 frem på bekostning af forebyggelse og behandling.
Denne udvikling er efter  

 rådets vurdering klart uhensigtsmæssig.
 Udviklingen er bemærkelsesværdig, da intentionen i den danske kontrol med  

 narkotika har været at prioritere den kontrolpolitiske indsats over for de  

 professionelle forhandlere af de hårde stoffer og de større forhandlere af  

 hash, men føre en lempelig linje over for stofmisbrugerne.
Selv ved en mangedobling af politi- og toldindsatsen kan man ikke standse  

 mere end 10-20 pct. af den narkotika, som ønskes smuglet ind i landet.
Hertil  

 kommer, at en optrapning af kontrolindsatsen forøger summen af de  

 menneskelige omkostninger i samfundet.
Det gælder både de udsatte  

 stofmisbrugere, hvis liv bliver endnu mere elendigt, og samfundet som helhed,  

 der må bære de økonomiske, retssikkerhedsmæssige og etiske omkostninger ved  

 en optrappet kontrol.
 Alkohol- og Narkotikarådet finder, at sporene fra USA skræmmer, når man  

 læser om den udbredte urinkontrol af medarbejdere på arbejdspladserne, om en  

 rekord i andelen af fængslede, om at 25 pct. af den sorte del af befolkningen  

 er eller har været under afsoning - alt sammen forhold, der primært  

 tilskrives den optrappede narkotikakontrol.
 Derfor har rådet anbefalet sundhedsministeren at tage kontakt med  

 justitsministeren for at tilvejebringe klarhed over, om det politiske  

 grundlag for de sidste 20 års danske narkotikapolitik er ændret.
 Det er rådets anbefaling, at det oprindelige grundlag genbekræftes, og at  

 der derfor bør ske en justering af indsatsen, således at de oplysende,  

 holdningsbearbejdende og sociale foranstaltninger igen får mere vægt.
 Skal det overhovedet være tilladt at drikke alkohol på arbejdet?  

 Bør man gribe ind, når kollegaen har et alkoholproblem? Hvordan snakkes der  

 om alkohol på de enkelte virksomheder? Det er nogle af de spørgsmål, Alkohol-  

 og Narkotikarådet har rejst i 1989 om alkohol og arbejdsliv.
Der er to formål med at tage fat i et tema om alkohol og arbejdsliv.
For  

 det første at lægge op til en mere åben diskussion om holdninger til og brug  

 af alkohol, som ofte er et tabuemne.
Når der tages udgangspunkt i  

 arbejdspladsen, er det, fordi den er et socialt samlingssted.
Det andet  

 formål er at skabe grundlag for en debat om behovet for, at den enkelte  

 virksomhed formulerer en alkoholpolitik.
På mange virksomheder er der ingen  

 formuleret holdning til alkohol, fordi alkohol generelt opfattes som en  

 privatsag, hvor virksomheden først tvinges til at forholde sig til emnet,  

 hvis brug af alkohol bliver et problem for den enkelte.
 Alkohol- og Narkotikarådets aktiviteter bestod af:
- en folder til arbejdspladserne, - en OBS, der introducerer folderen, - et seminar for offentligt og privat ansatte, der arbejder med disse  

 problemer på arbejdspladserne.
Der er tilsyneladende i 1989 opstået et marked for kursus- og  

 konsulentfirmaer på feltet alkohol og arbejdsliv.
Det er som udgangspunkt  

 helt i orden.
Det er imidlertid noget problematisk, hvis Alkohol- og  

 Narkotikarådet skal bruge ressourcer på at rådgive sådanne firmaer, der  

 efterfølgende afkræver virksomheder og kursusdeltagere høje honorarer og  

 kursusgebyrer.
 I 1989 gik Alkohol- og Narkotikarådet igen ind i debatten om  

alkoholafgifterne og gjorde opmærksom på, at lavere priser på alkohol  

 fører til et højere forbrug.
En afgiftsnedsættelse er efter Alkohol- og Narkotikarådets opfattelse  

 klart uheldig og i øvrigt også uforenelig med regeringens  

 forebyggelsesprogram, der nævner afgifterne som et af virkemidlerne i  

 alkoholpolitikken.
Det er desuden i modstrid med målsætningen om at nedsætte  

 befolkningens alkoholforbrug i WHO's Sundhed for alle år 2000, som regeringen  

 har tilsluttet sig.
 I det andet hovedafsnit af min beretning vil jeg nu komme lidt ind på  

 nogle af rådets aktiviteter i 1989.
 Det bliver en forholdsvis kort omtale, da der foreligger en skriftlig  

 beretning.
 Rådet har i 1989 opprioriteret forebyggelsen og tematiseret indsatsen.
Vi har bestræbt os på ikke at miste kontinuiteten og ikke at forsømme  

 behandlingsområdet.
Det første mener vi er lykkedes.
På behandlingsområdet  

 har vi imidlertid måttet skubbe nogle opgaver foran os.
Det vender jeg  

 tilbage til senere.
Tema: Hverdagsforbruget af alkohol Alkohol er uomtvisteligt danskernes foretrukne rusmiddel.
Danskernes  

 alkoholvaner er bl.a. karakteriseret ved et højt gennemsnitsforbrug og et  

 stort antal drikkesituationer i hverdagen.
Antallet af storforbrugere er  

 stigende.
Det samme gælder antallet af skader.
Derfor ønsker rådet i 1989  

 at sætte særlig fokus på »normalforbruget«.
Målgruppen for dette tema er den voksne befolkning.
Det er blandt de  

 30-50 årige, forbruget er højest.
Det er voksengruppen - specielt forældrene  

 - der er modeller for udformningen af de unges drikkevaner.
Dette tema blev i 1989 fulgt op med 4 fakta-foldere om alkohol.
Disse  

 foldere viser vi frem i plakatform her i dag.
I de elektroniske medier blev der vist 2 OBS'er.
Disse OBS'er kan I se  

 udenfor mødelokalet, hvor der er opstillet en video.
 Der blev endvidere lavet initiativer om alkohol og arbejdsliv, som jeg  

 allerede har omtalt.
I 1990 udvikler Alkohol- og Narkotikarådet temaet hverdagsforbruget  

 yderligere.
Vi præciserer målgrupper til de 40-årige.
I uge 40 afvikler vi en  

 større tematiseret indsats rettet mod denne gruppe.
Tema: Tidlig indsats over for alkoholproblemer I 1989 har Alkohol- og narkotikarådet endvidere prioriteret temaet  

 »tidlig indsats« i alkoholbehandlingen.
Erfaringer fra alkoholbehandllingen har været, at det ofte er misbrugere  

 med et meget langvarigt misbrug bag sig, der søger kontakt til  

 alkoholbehandlingssystemet.
Det er samtidig erfaringen, at mulighederne for  

 at opnå et vellykket behandlingsresultat stiger, jo tidligere  

 alkoholmisbrugeren går ind i et behandlingsforløb.
Det er derfor vigtigt at  

 udvikle behandlingstilbud, der kan appellere til den gruppe, som har et  

 overforbrug af alkohol, men som ikke kan identificere sig med  

 misbrugergruppen, og som derfor ikke tager kontakt med behandlingssystemet.
 Alkohol- og Narkotikarådet har i 1989 ønsket at styrke indsatsen på dette  

 felt, som er et grænseområde mellem forebyggelse og behandling.
 Til opfølgning af dette tema traf rådet 3 beslutninger:
- afholdt en 3-dages-konference for alkoholbehandlere fra landets  

 alkoholambulatorier, - udgav rapporten »Fokus på afrusning i socialt regi«, - støttede et afrusningsprojekt i Kolding.
Tema: Nye stoffer - nye brugergrupper? I sidste halvdel af 1980'erne har centralstimulerende stoffer meldt sig  

 på det illegale marked, også i Danmark.
Denne udvikling er foruroligende.  

 Erfaringerne fra USA er skræmmende.
Disse stoffer indebærer i sig selv  

 alvorlige risici, og samtidig har det vist sig, foreløbig med amfetaminen, at  

 nye grupper af unge blev tiltrukket af at eksperimentere med disse stoffer.
 Rådet har derfor i narkotikaoplysningen sat særlig fokus på  

 centralstimulantia: amfetamin og kokain.
 Temaet er fulgt op med produktion af 3 fakta-foldere:
- SPEED (henvender sig til unge), - SPEED og unge (»Værd at vide for forældre om . . .«), - KOKAIN, en FAKTA-pjece, der skal imødegå de mange myter, der er knyttet  

 til kokainen.
 Rådet gav desuden produktionsstøtte til en lærervejledning til  

 undervisningsvideoen »Sig nej - allerede første gang!», der blev  

 produceret af Foreningen til Samarbejde mod Speedmisbrug.
 Sidst, men ikke mindst har rådet produceret publikationen »Kokain -  

 en bog for nøglepersoner« (skriftserie nr. 17), der ved sin grundige  

 gennemgang af emnet skal skærpe opmærksomheden og forøge viden hos de  

 professionelle på rusmiddelområdet.
Tema: Udbredelse af rusmidler Den ny udbredelse af centralstimulantia har synliggjort, at grundlaget  

 for at følge udviklingen i rusmiddelforbruget er for dårligt, for spredt og  

 spinkelt.
Det gælder for både de legale og de illegale rusmidler, at der er  

 et udtalt behov for aktuelle, landsdækkende og kontinuerlige opgørelser over  

 forbruget.
Rådet har derfor sat et udviklingsarbejde i gang, der skal give et  

 mere tilfredsstillende vidensgrundlag fremover:
 Elementerne i dette udviklingsarbejde er:
- en spørgeundersøgelse blandt et repræsentativt udsnit af befolkningen, - en landsundersøgelse blandt et repræsentativt udvalg af 9. klasser, - forsøg på at udvikle metoder til belysning af mørkefeltet, dvs. de  

 grupper, som bruger illegale rusmidler, men som ikke er kendt i  

 behandlingsinstitutionerne, og som typisk heller ikke vil blive dækket af  

 undersøgelser blandt skoleungdommen eller den almindelige befolkning.
Den manglende viden om udviklingen i forbruget af rusmidler har vi  

 tilfælles med de fleste europæiske lande og de øvrige nordiske lande.
Vores  

 udviklingsarbejde koordineres med disse lande bl.a. for at få sammenlignelige  

 data frem.
Tema: De tunge stofmisbrugere Indenfor narkotikabehandlingen har rådets indsats i 1989 været  

 koncentreret om de tunge stofmisbrugere. 89-aktiviteterne har således ligget  

 i forlængelse af de foregående års indsats på områderne AIDS og stofmisbrug  

 og metadonretningslinjernes udgivelse.
 Der er adskillige tegn på, at metadonordinationerne er steget, men at  

 Alkohol- og Narkotikarådets retningslinjer ikke altid følges.
 Dette tema, de tunge stofmisbrugere, er udmøntet i:
Et seminar om samarbejde mellem kriminalforsorgen og det sociale system om  

 de tunge stofmisbrugere.
Seminaret viste en stor gensidig interesse i  

 forbedring af kommunikation og samarbejde og i at fremme alternativer til  

 afsoning.
 Jeg nævnte tidligere, at jeg ville vende tilbage til  

behandlingsområdet.
Behandlingsområdet illustrerer klart nødvendigheden af en sammenhængende  

 politik.
Der er enighed om, at det er bedre at have stofmisbrugere i  

 behandling end i fængsel.
Samtidig intensiverer man jagten på  

 gadenarkomanerne, som kommer til afsoning.
Og de indsatte stofmisbrugere kan  

 ikke »afsættes« til behandlingssystemet.
 Om stofmisbrugerbehandling vil jeg i øvrigt fremføre:
- Der er en stigning i amtskommunernes skøn over antallet af  

 stofmisbrugere.
Der er desuden stigning i antallet af stofmisbrugere med  

 børn.
Disse stigninger afspejles ikke i et øget antal stofmisbrugere i  

 behandling, hvilket formentlig skyldes, at behandlingskapaciteten er fuldt  

 udnyttet.
 - Der er sket en omlægning af behandlingstilbudet, så døgninstitutionerne  

 er ved at forsvinde til fordel for ambulante tilbud, uden at dette har ført  

 til øget kapacitet målt på antallet i behandling.
 - Flere amtskommuner, der med succes har opprioriteret behandlingen af de  

 ældre injektionsmisbrugere, har til gengæld mistet kontakten med de yngre  

 misbrugere - mens andre, der har et veludbygget tilbud til unge  

 blandingsmisbrugere, har et ringe tilbud til de ældre injektionsmisbrugere.
 - Der er sket en markant stigning i metadonordinationerne, men hovedparten  

 af disse ligger fortsat i praksislæge-regi.
 - Der synes at være stigende problemer med at få primærkommunerne til at  

 bidrage økonomisk til behandling af stofmisbrugere.
 - Der synes i stigende omfang at blive henvist til § 105-institutioner  

 (forsorgshjem m.v.) af stofmisbrugere - uagtet disse institutioner ikke er  

 beregnet hertil.
Om alkoholbehandlingen vil jeg påpege, at - Der må konstateres en stigning i antallet af alkoholrelaterede sygdomme  

 på de somatiske afdelinger.
- På de psykiatriske afdelinger er antallet af alkoholrelaterede  

 indlæggelser faldende.
Dette skyldes efter rådets vurdering især nedlæggelse  

 af psykiatriske sengepladser og er desværre ikke udtryk for faldende behov.
- Antallet af behandlinger på alkoholambulatorierne er faldende.
SFI's  

 rapport afslører stor - men uforløst - interesse hos personalet for  

 nytænkning.
 - På forsorgshjemmene har godt halvdelen af brugerne misbrugsproblemer.  

 Samtidig er antallet af de yngre og de unge brugere vokset.
Disse og flere andre grunde har ført til, at Amtsrådsforeningen har  

 besluttet at iværksætte et kulegravningsarbejde af det samlede  

 misbrugsbehandlingsområde.
Det er en yderst relevant opgave, og rådet hilser  

 det velkommen, uanset at vi gerne selv ville have haft ressourcer til at tage  

 udfordringen op.
Alkohol- og Narkotikarådet deltager i Amtsrådsforeningens  

 udvalg med formanden for rådets alkoholudvalg og med forkvinden for rådets  

 narkotikaudvalg.
Til slut vil jeg prøve at se lidt ind i fremtiden.
Hvad er det for  

 udviklingsmønstre vi kan se? I Vesteuropa vil det indre markeds etablering alt andet lige betyde lavere  

 alkoholpriser og svækket grænsekontrol med narkotikahandel.
 I det hele taget vil Danmark i højere grad blive internationaliseret.  

 Kommunikations- og informationsteknologien vil accellerere og bringe alle  

 dele af verden nærmere hinanden.
Markedsøkonomien går i øjeblikket sin sejrsgang over størstedelen af  

 verden.
Markedsøkonomiens tro væbner er reklamer og markedsføring, der  

 stimulerer efterspørgsel efter alskens forbrugsgoder.
Det skaber grobund for  

 en tro på, at der til ethvert behov må være en vare, som kan tilfredsstille  

 behovet - »Doktor, kan De ikke skrive mig en recept«-situationen er  

 en god illustration.
Man skønner, at økonomien i den illegale narkotikahandel er 500 mia. om  

 året.
Det er mere end oliehandlen, men mindre end våbenhandlen.
Det siger  

 lidt om de kræfter, man er oppe imod.
 De kulturelle mekanismer, vi ved hæmmer rusmiddelproblemerne: klare normer  

 formidlet i stabile smågrupper - er allerede i dag en saga blot - vi lever i  

 et samfund med stor mobilitet, stærk individualisering, hvor det individuelle  

 ansvar og valg spiller en stor rolle - og det vil vi også gøre fremover.
Alt dette fører mig frem til, at det i 90'erne bliver overordentlig  

 vigtigt, at - styrke den kritiske forbrugsbevidsthed i forhold til alskens rusmidler, - styrke kulturen i de nære sociale sammenhænge, - styrke bevidstheden om, at vi har et fælles ansvar for vores  

 »menneskelige miljø« - vi er hver især ansvarlige for at omgås  

 rusmidler på en fornuftig måde, men vi er også ansvarlige for de normer, vi  

 er med til at danne - og vi har et ansvar for at hjælpe dem, der har de store  

 problemer, - og »det offentlige«, som jo ret beset er vores fælles  

 institutioner, må tage sin part af denne informationsmæssige, kulturelle og  

 sociale opgave.
Og lad mig understrege: nærmiljøets rusmiddelkultur og den kritiske  

 forbrugsbevidsthed kan ikke dirigeres fra et centralt bureaukrati.
Men  

 en fornuftig udvikling kan - og skal - inspireres og støttes fra centralt  

 hold gennem overblik, sagligt grundlag, brede kontaktflader og en fleksibel,  

ubureaukratisk organisation.
Tak for opmærksomheden! Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Udvalget har modtaget mundtlig henvendelse fra:
Afholdsselskabernes Landsforbund, Foreningen til Samarbejde mod Speedmisbrug, IOGT-Danmark, Landsforeningen Lænken og Landsforeningen Ring i Ring.
 Herefter indstiller et flertal (Socialdemokratiets, Socialistisk  

 Folkepartis og Kristeligt Folkepartis medlemmer af udvalget) lovforslaget til  

forkastelse.
 Et mindretal (Det Konservative Folkepartis, Venstres,  

 Fremskridtspartiets, Det Radikale Venstres og Centrum-Demokraternes medlemmer  

 af udvalget) indstiller lovforslaget til vedtagelse i den affattelse,  

 hvori det foreligger efter 2. behandling.
