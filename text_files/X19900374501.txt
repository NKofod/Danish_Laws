 Et medlem fik anvist et privat arbejdstilbud (ATB) uden at AF fik  

 oplyst medlemmets ægtefælle ejede 50% af virksomheden.
 Arbejdsmarkedsstyrelsen fandt, at den afsluttede ATB-periode formelt  

 måtte sidestilles med beskæftigelse som medhjælpende ægtefælle, at forbudet  

 mod ansættelse i et ATB i en virksomhed, der ejes eller medejes af den anden  

 ægtefælle jf. § 11, stk. 2 i nugældende ATB-bekendtgørelse ikke kunne bringes  

 i anvendelse med tilbagevirkende kraft, hvorfor medlemmet var berettiget til  

 et nyt ATB.
 I en skrivelse af 29.12.1989 til D.f.A. har Handels- og  

 Kontorfunktionærernes Arbejdsløshedskasse redegjort for, at kassens medlem  

 nr. xxx, N.N., HK-Lemvig, i perioden 1.2 - 31.10 -1989 har været ansat i et  

 jobtilbud i et firma, som for 50 %s vedkommende ejedes af hendes ægtefælle.
 Det fremgår af sagen, at Arbejdsformidlingen i Holstebro ikke har været  

 bekendt med, at ægtefællen var medejer af omhandlede virksomhed og derfor har  

 godkendt arbejdstilbudet.
 Kassens hovedledelse har anmodet om, at medlemmet alligevel betragtes som  

 lønmodtager i jobtilbudsperioden: skulle D.f.A. ikke finde at kunne  

 dispensere fra arbejdsløshedsforsikringens regler, har kassen anmodet D.f.A.  

 om at videresende kassens ovennævnte skrivelse til Arbejdsmarkedsstyrelsen,  

 idet kassen så vil henstille, at medlemmet får tilbudt et nyt arbejdstilbud.
 Med skrivelse af 13.3.1990 har D.f.A. fremsendt sagens akter til  

 Arbejdsmarkedsstyrelsen til afgørelse af spørgsmålet, om pågældende kan få et  

 nyt arbejdstilbud, idet direktoratet samtidig har truffet afgørelse om, at  

 der ikke har været grundlag for at dispensere fra § 57, stk. 3 i  

 arbejdsløshedsforsikringsloven med tilhørende bekendtgørelse, jfr. neden for.
 Af en herfra indhentet udtalelse fra Arbejdsformidlingen i Holstebro  

 fremgår bl.a., at pågældende har været beskæftiget som langtidsledig hos  

 firmaet B.B., X-købing, at formidlingen ikke af arbejdstilbudsskemaet fra  

 arbejdsgiveren har kunnet aflæse, at medlemmets ægtefælle var medejer af  

 virksomheden, ligesom kontoret ej heller på anden vis har været bekendt med  

 forholdet, og at kontoret ikke har foretaget sig videre i sagen, idet  

 Arbejdsformidlingen først efter arbejdstilbudsperioden er blevet gjort  

 bekendt med ejerforholdet.
Af DfA.s afgørelse af 13.3.1990 vedrørende sagens  

 arbejdsløshedsforsikringsmæssige aspekter fremgår - ud over hvad allerede er  

 anført - bl.a., at medlemmet anses for selvstændig erhvervsdrivende, jfr.  

 arbejdsløshedsforsikringslovens § 41, stk. 1, og at medlemmet derfor ved  

 ledighed er omfattet af reglerne for selvstændige.
D.f.A. har herefter til  

 kassen vejledende udtalt, at medlemmet skal opfylde betingelserne i  

 ovennævnte § 57, stk. 3, samt direktoratets bekendtgørelse nr. 418 af 14.  

 juni 1989 for at kunne anses for ledig og dagpengeberettiget, at dette kan  

 ske ved, at medlemmet efter sin udtræden af den selvstændige virksomhed har  

 haft arbejde på gennemsnitligt over 30 timer ugentligt uden, at arbejdet på  

 forhånd har været bestemt til at være af kortere varighed, at arbejdet skal  

 have haft en varighed af mindst 13 uger for at være tilstrækkeligt til, at  

 der kan foretages en lønmodtagerberegning samt, at D.f.A. har fundet, at der  

 ikke i sagen har været grundlag for at dispensere fra de gældende regler  

 inden for arbejdsløshedsforsikringen.
 Det fremgår endelig af sagen, at D.f.A.s afgørelse af 13.3.1990 i henhold  

 til § 99, stk. 2, i lov om arbejdsformidling og arbejdsløshedsforsikring m.v.  

 er blevet indanket for Arbejdsministeriet.
 I denne anledning skal man meddele, at Arbejdsmarkedsstyrelsen må være  

 enig med D.f.A. i, at medlemmet i realiteten i perioden 1.2 - 31.10. - 1989  

 ikke har gennemført et arbejdstilbud, men har været beskæftiget som  

 medhjælpende ægtefælle i den anden ægtefælles selvstændige virksomhed.
 Styrelsen finder imidlertid, at det bør tillægges betydelig vægt, at  

 pågældende blev ansat i det omhandlede »arbejdstilbud« via  

 Arbejdsformidlingen på et tidspunkt, hvor Arbejdsministeriets bekendtgørelse  

 nr. 403 af 30.5.1989 om arbejdstilbud m.v. endnu ikke var trådt i kraft og  

 hvori forbudet mod at ansætte ægtefæller i arbejdstilbud i egen virksomhed  

 for første gang er indholdt i en bekendtgørelse, jfr. dennes § 11, stk. 2.
 Styrelsen finder det endvidere af betydning, at der ikke i blanketten  

 »Tilbud fra private arbejdsgivere om ansættelse af langtidsledige«  

 er indholdt en rubrik med spørgsmålet, om arbejdstilbudsvirksomheden  

 indehaves af en ægtefælle eller samlever m.v.
 Styrelsen finder derfor, at der efter omstændighederne bør gives medlemmet  

 et nyt arbejdstilbud.
 Kopi af denne afgørelse er d.d. sendt til Arbejdsformidlingen i Holstebro  

 og til Arbejdsministeriet.
 Endvidere vedlægges en kopi af denne skrivelse til medlemmet.
 Arbejdsmarkedsstyrelsen skal afslutningsvis præcisere, at denne afgørelse  

 på ingen måde anfægter D.f.A.s afgørelse af 13.3.1990 om medlemmets  

 retsstilling i relation til arbejdsløshedsforsikringslovens bestemmelser.
 Ingen.
