SU - fem ungdomsuddannelser - påbegyndt - modtaget SU Det følger af reglerne, at en studerende, der har påbegyndt fem ungdomsuddannelser med SU, ikke kan få SU til flere ungdomsuddannelser, medmindre den studerende har fået uddannelsespålæg efter lov om en aktiv beskæftigelsesindsats.
 Den studerende oplyste i forbindelse med sin ansøgning om SU til den sjette ungdomsuddannelse, at han ikke modtog SU ved påbegyndelsen af den første ungdomsuddannelse, idet han på dette tidspunkt alene var 17 år gammel.
Ankenævnet fastslog, at det afgørende for, hvorvidt en uddannelse indgår i opgørelsen af antallet af påbegyndte ungdomsuddannelser, er, om den studerende 1) har påbegyndt uddannelsen, og 2) har modtaget SU til uddannelsen.
Det er derimod ikke afgørende, om den studerende har modtaget SU ved uddannelsernes påbegyndelse.
 Ankenævnet lagde vægt på, at det fremgår af forarbejder til loven, som indførte bestemmelsen om, at en studerende højst kan få SU til fem ungdomsuddannelser, at det er hensigten, at alle påbegyndte ungdomsuddannelser, der er modtaget SU til, medregnes.
Reglerne Love og bekendtgørelser Bekendtgørelse af lov om statens uddannelsesstøtte (SU-loven), lovbekendtgørelse nr. 39. af 15. januar 2014.
  § 13, stk. 2, nr. 2, litra a, om hjemmel til fastsættelse af regler om, at der højst kan gives SU til fem ungdomsuddannelser.
 Bekendtgørelse om statens uddannelsesstøtte (SU-bekendtgørelsen), som senest bekendtgjort ved bekendtgørelse nr. 1662 af 14. december 2015.
  § 20, stk. 3, om at studerende, der har påbegyndt fem ungdomsuddannelser med SU, ikke kan få SU til flere ungdomsuddannelser, medmindre den studerende påbegynder en ungdomsuddannelse med uddannelsespålæg efter lov om aktiv beskæftigelsesindsats.
 Sagsfremstilling:
 Den studerende ansøgte den 3. november 2015 om SU til en ungdomsuddannelse.
 Styrelsen for Videregående Uddannelser gav afslag på ansøgningen med den begrundelse, at styrelsen havde registreret, at den studerende tidligere havde modtaget SU til fem ungdomsuddannelser.
Den studerende kontaktede herefter sit jobcenter, som dog ikke kunne hjælpe ham, hvorefter han klagede over styrelsens afgørelse.
Han oplyste blandt andet i klagen, at han ikke modtog SU ved påbegyndelsen af den første af de fem registrerede ungdomsuddannelser, da han på dette tidspunkt endnu ikke var fyldt 18 år.
 Styrelsen genvurderede og fastholdt afgørelsen med den oprindelige begrundelse for afslag.
 Afgørelse:
 Ankenævnet for Statens Uddannelsesstøtteordninger fandt, at den studerende ikke havde ret til SU til den ungdomsuddannelse, som han havde søgt om SU til den 3. november 2015, da han forud for ansøgningstidspunktet havde været påbegyndt fem ungdomsuddannelser med SU.
 Ankenævnet stadfæstede således styrelsens afgørelse.
 Begrundelse for afgørelsen:
Vi vurderer, at det var berettiget, at styrelsen meddelte dig afslag på din ansøgning af 3. november 2015 om SU til (ungdomsuddannelse udeladt) med start i oktober 2015, da du forud for ansøgningstidspunktet har været påbegyndt fem ungdomsuddannelser med SU.
Vi har lagt vægt på, at uddannelsen, som du har søgt om SU til, er en ungdomsuddannelse.
Vi har også lagt vægt på, at det ses, at styrelsen har registreret, at du forud for din ansøgning har fået SU til følgende ungdomsuddannelser:
(ungdomsuddannelser udeladt) Vi har lagt til grund, at du ikke er givet uddannelsespålæg af kommunen, da du oplyser, at kommunen ikke har kunnet hjælpe dig, og da du i øvrigt ikke omfattes af aldersgruppen for uddannelsespålæg.
 Vi er opmærksomme din oplysning om, at du startede på uddannelsen som skibsassistent som 17-årig, hvorfor du ikke modtog SU til hele denne uddannelse.
Vi bemærker, at det er ankenævnets opfattelse, at det afgørende for, hvorvidt en uddannelse indgår i opgørelsen af antallet af påbegyndte ungdomsuddannelser med SU, er, om den studerende 1) har påbegyndt uddannelsen og 2) har modtaget SU til uddannelsen.
Det er derimod ikke afgørende, om den studerende har modtaget SU ved uddannelsens påbegyndelse.
 Vi henviser i den forbindelse til, at det fremgår af forarbejder til loven, som indførte bestemmelsen, at det er hensigten, at alle påbegyndte ungdomsuddannelser, der er givet SU til, medregnes.
 Efter reglerne kan en studerende, der har påbegyndt fem ungdomsuddannelser med SU, ikke få SU til flere ungdomsuddannelser, med mindre den studerende har fået uddannelsespålæg efter lov om en aktiv beskæftigelsesindsats.
