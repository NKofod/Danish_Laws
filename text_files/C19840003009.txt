 Til berigtigelse af det i Ligningsvejledningen for selskaber 1983 under  

 afsnit S.B. 2.1.1., side 38, afsnit 2 anførte, skal man meddele, at nævnte  

 sag ikke som det anføres er forligt, men at Østre Landsret den 7. marts 1984  

 har ændret den af Odense skifteret afsagte dom.
 Landsretten udtaler:
"Efter selskabsskattelovens § 5, stk. 1, jf. § 1, vedbliver et  

 selskabs skattepligt indtil selskabet "opløses". Dette udtryk må i  

 mangel af modsatte holdepunkter forstås i overensstemmelse med bestemmelserne  

 i selskabslovgivningen om selskabers opløsning, jf. aktieselskabslovens  

 kapitel 14 om "aktieselskabers opløsning" og de tilsvarende  

 bestemmelser i anpartsselskabslovens kapitel 14. Skattepligten for et  

 selskab, der undergives konkursbehandling, må derfor vedvare og først ophøre,  

 når selskabet i forbindelse med konkursens ophør endeligt opløses.
Der er  

 ikke holdepunkter for at antage, at der ved ophævelsen af reglerne om  

 likvidation af insolvente selskaber i forbindelse med gennemførelsen af  

 konkursloven af 8. juni 1977, jf. lov nr. 299 af samme dato om ændring af  

 forskellige lovbestemmelser vedrørende konkurs med videre, skulle være  

 tilsigtet nogen ændring i hidtidig praksis med hensyn til beskatning af  

 sådanne selskaber.
 Det indstævnte konkursbo må derfor anses for skattepligtigt".
