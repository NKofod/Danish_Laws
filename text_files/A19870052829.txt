(Seminariestøtteloven) Herved bekendtgøres lov om statsstøtte til visse private  

 seminarier, jf. lovbekendtgørelse nr. 414 af 28. september 1979, med de  

 ændringer der følger af lov nr. 711 af 22. december 1982, lov nr. 246 af 23.  

 maj 1984 og § 18 i lov nr. 217 af 23. april 1986.
 § 1.  Denne lov omfatter private seminarier, der  

 uddanner lærere til folkeskolen, private husholdningsseminarier, private  

 håndarbejdsseminarier, og private børnehave- og fritidspædagogseminarier,  

 hvis seminarierne:
1. er godkendt af undervisningsministeren efter de  

 regler, der er fastsat om uddannelsen på de nævnte seminarier, 2. er selvejende institutioner med vedtægter godkendt  

 af undervisningsministeren, 3. følger de bestemmelser, som fastsættes af  

 undervisningsministeren om driften, de økonomiske forhold og lønnings- og  

 pensionsforholdene for personalet m.v., 4. følger undervisningsministerens pålæg om at stille  

 seminariets lokaler og udendørsanlæg til rådighed for andre  

 uddannelsesformål.
 Stk. 2.  Loven omfatter tillige kursus til højere  

 forberedelseseksamen, der er godkendt ved private seminarier, der uddanner  

 lærere til folkeskolen, såfremt kurserne opfylder de betingelser, som er  

 fastsat i lovgivningen om højere forberedelseseksamen.
Stk. 3.  Ledere og lærere ved de i stk. 1 omhandlede  

 seminarier skal være medlemmer af »Pensionskassen af 1925 for de private  

 eksamensskoler«, medmindre det over for undervisningsministeren  

 godtgøres, at der på anden måde er sikret dem en passende pension.
De nærmere  

 regler om pensionskassens virksomhed fastsættes i en vedtægt for  

 pensionskassen, der skal stadfæstes af undervisningsministeren og ministeren  

 for statens lønnings- og pensionsvæsen.
Der skal ved bestemmelse i vedtægten  

 gives de private seminarier en passende repræsentation i kassens bestyrelse.  

 Pensionskassen oppebærer tilskud fra statskassen efter nærmere i vedtægten  

 fastsatte bestemmelser.
Stk. 4.  Undervisningsministeren kan fastsætte regler  

 om, at bestemmelserne i lov nr. 291 af 18. juni 1969 om tjenestemænd i  

 staten, folkeskolen og folkekirken § 10, stk. 1, og §§ 19-25 finder  

 anvendelse på personale, der er ansat på tjenestemandslignende vilkår, og at  

 § 21, stk. 4, i den nævnte lov gælder for medlemmer af seminariernes  

 bestyrelser.
Beslutning om suspension, iværksættelse af tjenstlig  

 undersøgelse, udpegning af forhørsleder, ikendelse af disciplinærstraf og  

 injuriesøgsmål træffes af bestyrelsen for vedkommende seminarium efter  

 indhentet godkendelse fra undervisningsministeren.
§ 2.  Udgifterne ved driften af institutionerne efter  

 § 1 afholdes af statskassen.
Inventar og samlinger stilles til rådighed af  

 staten.
Stk. 2.  Efter regler, der fastsættes af  

 undervisningsministeren med finansudvalgets tilslutning, kan der af  

 statskassen ydes institutionerne efter § 1 rente- og afdragsfri lån til  

 opførelse, ombygning og køb af bygninger eller overgang til selvejende  

 institution.
Undervisningsministeren kan endvidere med finansudvalgets  

 tilslutning yde statstilskud til indretning af lejede lokaler.
 § 3.  Er der til et seminarium, der uddanner lærere  

 til folkeskolen, knyttet en privat øvelsesskole, finder reglerne i §§ 1 og 2  

 tilsvarende anvendelse, hvis øvelsesskolen har ledelse fælles med seminariet  

 og opfylder betingelserne for godkendelse som fast øvelsesskole.
 § 3 a.  Undervisningsministeren kan bemyndige  

 ministeriets direktorater til at udøve de beføjelser, der i denne lov er  

 tillagt ministeren.
 Stk. 2.  Undervisningsministeren kan fastsætte  

 bestemmelser om adgangen til at klage over afgørelser, der er truffet i  

 henhold til bemyndigelse efter stk. 1, herunder om at afgørelser ikke skal  

 kunne indbringes for ministeren.
 § 4.  Loven træder i kraft den 1. april 1970.
 Stk. 2.  Statslån ydet efter reglerne om statstilskud  

 m.v. til private seminarier opretholdes, men bliver rentefrie.
 Stk. 3.  Lov om statstilskud til anerkendte private  

 seminarier, jf. lovbekendtgørelse nr. 297 af 25. juli 1963, ophæves bortset  

 fra § 3, stk. 3 og 4.
 § 5.  Loven gælder ikke for Færøerne og Grønland.
---------- Lov nr. 98 af 14. marts 1979, hvorved private håndarbejdsseminarier er  

 inddraget under loven om statsstøtte til visse private seminarier, indeholder  

 følgende ikrafttrædelsesbestemmelse:
§ 2 Stk. 1.  Loven træder i kraft den 1. august 1979.
 Stk. 2.  Statslån ydet efter reglerne om statsstøtte til  

 visse private skoler opretholdes, men bliver rentefrie.
---------- Lov nr. 711 af 12. december 1982 indeholder følgende  

 ikrafttrædelsesbestemmelse:
§ 2 Loven (* 1) træder i kraft dagen efter bekendtgørelsen i Lovtidende. (* 2) ---------- Lov nr. 246 af 23. maj 1984 indeholder følgende  

 ikrafttrædelsesbestemmelse:
§ 2 Loven (* 3) træder i kraft ved bekendtgørelsen i Lovtidende. (* 4) ---------- Lov nr. 217 af 23. april 1986 indeholder følgende  

 ikrafttrædelsesbestemmelse:
§ 40 Loven (* 5) træder i kraft den 1. juli 1986.
Undervisningsministeriet, den 12. august  

 1987 P.M.V.
HELGE THOMSEN /Inge Roepstorff (* 1) Lovændringen tilføjer et § 1, stk. 1, nr. 4.
 (* 2) Bekendtgørelsen i Lovtidende fandt sted den 30. december 1982.
 (* 3) Lovændringen tilføjer et § 1, stk. 4.
 (* 4) Bekendtgørelsen i Lovtidende fandt sted den 26. maj 1984.
 (* 5) Lovændringen tilføjer § 3 a.
