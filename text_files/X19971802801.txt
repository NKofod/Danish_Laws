 Finansielle virksomheder - godtgørelse af afgift i forbindelse med  

 levering af ydelser til aftagere uden for EU, jf. momslovens § 45, stk. 4.
 Told- og Skattestyrelsen har efter forhandlinger med Finansrådet godkendt  

 en beregningsmetode, som kan anvendes af pengeinstitutter, der ønsker  

 godtgørelse af afgift efter momslovens § 45, stk. 4.
 Efter den nævnte bestemmelse ydes der godtgørelse af afgift, som er betalt  

 i forbindelse med transaktioner omfattet af momslovens § 13, stk. 1, nr. 10  

 og 11, litra a-e, når ydelsen leveres til aftagere uden for EU, eller når de  

 pågældende transaktioner er knyttet direkte til varer, som udføres til steder  

 uden for EU.
 Pengeinstitutterne har i modsætning til forsikringsselskaber ikke hidtil  

 benyttet sig af adgangen til momsgodtgørelse efter bestemmelsen, hvilket  

 skyldes usikkerhed om den beløbsmæssige opgørelse af pengeinstitutternes  

 leverancer.
 Told- og Skattestyrelsen har truffet afgørelse om, at den  

 godtgørelsesberettigede moms kan opgøres som en andel af et års samlede moms  

 på købte varer og momspligtige ydelser, svarende til forholdet i det  

 pågældende år mellem renteindtægter hidrørende fra kunder bosiddende i lande  

 uden for EU og de samlede renteindtægter.
 Det er ved afgørelsen forudsat, at de indtægter, der indgår i opgørelsen,  

 kan afstemmes med pengeinstituttets officielle regnskab.
 Afgørelsen har virkning fra den 1. januar 1997.
 De enkelte pengeinstitutter vil dog, i det omfang dokumentation  

 foreligger, også kunne opnå godtgørelse af moms forud for dette tidspunkt ved  

 henvendelse til deres told- og skatteregion.
 Opmærksomheden henledes på, at det efter § 32 i Skatteministeriets  

 bekendtgørelse nr. 1135 af 12. december 1995 om merværdiafgiftsloven  

 (momsloven) er en betingelse for godtgørelse, at de pågældende  

 pengeinstitutter lader sig momsregistrere.
 Endvidere skal pengeinstitutterne til grund for beregning af godtgørelsen  

 føre et regnskab, der skal føres på en sådan måde, at det kan danne grundlag  

 for opgørelsen af afgiften, som ønskes godtgjort.
 Ved salg m.v. af driftsmidler og investeringsgoder, for hvilke momsen  

 delvis er godtgjort, skal der betales moms efter lovens almindelige regler.
 Registrerede pengeinstitutter er omfattet af lovens almindelige kontrol-  

 og regnskabsbestemmelser.
