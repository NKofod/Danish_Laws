Skriftlig fremsættelse (19. marts 2015) Finansministeren (Bjarne Corydon):
 Herved tillader jeg mig for Folketinget at fremsætte:
Forslag til lov om ændring af lov om vederlag og pension m.v. for ministre (Forlængelse af perioden for midlertidig nedsættelse af grundvederlag til ministre) (Lovforslag nr.
L 166) Formålet med lovforslaget er at forlænge perioden med nedsættelse af grundvederlaget til ministre i lyset af nedsættelsen af Vederlagskommissionen.
 Den nuværende nedsættelse af grundvederlaget til ministre med 5 pct. gælder i årene 2013, 2014 og 2015. Kommissionen skal færdiggøre sit arbejde inden udgangen af 2015, og når kommissionens anbefalinger foreligger, skal der træffes beslutning om eventuelle ændringer.
 På den baggrund fremsættes der forslag om at forlænge perioden med nedsættelse af grundvederlaget til ministre med 5 pct. til også at gælde i årene 2016, 2017, 2018 og 2019.
 Perioden for den midlertidige forlængelse af nedsættelsen af ministervederlaget er fastsat på baggrund af, at det fremgår af kommissoriet for Vederlagskommissionen, at kommissionen skal færdiggøre sit arbejde inden udgangen af 2015 med henblik på blandt andet, at eventuelle ændringer for folketingsmedlemmer og ministre kan vedtages forud for, men få virkning fra det første folketingsvalg efter afslutningen af kommissionens arbejde.
 Det kan ikke på nuværende tidspunkt siges med sikkerhed, hvornår der vil være valg, efter at Vederlagskommissionen har færdiggjort sit arbejde. 2019 vil derfor på nuværende tidspunkt være det seneste tidspunkt, hvor det første folketingsvalg efter afslutningen af kommissionens arbejde vil være.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
