Ankestyrelsens principafgørelse P-14-77 om bistandstillæg til 59-årig mand med alkoholisk demens Resume:
En 59-årig mand, som led af alkoholisk demens, fik tilkendt bistands tillæg.
Han havde sin fulde førlighed, men kunne ikke færdes på egen hånd, og han var i det hele taget ude af stand til at tage initiativ til noget, men skulle sættes i gang med alt.
Hustruen havde opgivet sit erhvervsarbejde for at kunne passe ham.
 Love:
Lov om invalide- og førtidspension mv. - Lovbekendtgørelse nr. 437 af 9. september 1983 - § 10 Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 485 af 29. maj 2007 - § 16, stk. 1 Sagsfremstilling:
 En 59-årig mand, som oppebar højeste invalidepension, havde i juni 1975 i invalideforsikringsretten fået afslag på bistands- og plejetillæg.
Det var oplyst, at pågældende i 10 år indtil 1973 havde været indlagt på statshospital under diagnosen alkoholisk demens.
Hans hustru havde ved udskrivelsen i 1973 opgivet sit erhvervsarbejde for at kunne passe ham.
Ifølge oplysninger fra statshospitalet var han ved udskrivelsen selvhjulpen med egne fornødenheder i enhver henseende.
Ankestyrelsen havde på grundlag af disse oplysninger i marts 1974 tiltrådt et afslag fra invalideforsikringsretten på tillæg til pågældendes pension.
I juli 1974 var der påny blevet indgivet begæring om tillæg.
Det oplystes i forbindelse med begæringen, at ansøgeren havde sin fulde førlighed, men at han ikke kunne færdes på egen hånd, og at han i det hele taget var ude af stand til at tage initiativ til noget, men skulle sættes igang med alt.
 Afgørelse:
 Efter det der nu var oplyst, fandt Ankestyrelsen, at pågældende derfor opfyldte betingelserne for bistandstillæg fra indgivelsen af begæringen i juli 1974.
