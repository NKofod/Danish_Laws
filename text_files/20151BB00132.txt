Fremsat den 1. april 2016 af Rasmus Nordqvist (ALT), Josephine Fock (ALT) og René Gade (ALT) Forslag til folketingsbeslutning om en 2-årig målrettet iværksætterydelse Folketinget pålægger regeringen inden den 1. januar 2017 at indføre en 2-årig iværksætterydelse på et niveau svarende til 80 procent af normal dagpengesats med tilknyttet rådgivning, sparring og mentorforløb.
Bemærkninger til forslaget Alternativet ønsker at give flere mennesker mod på iværksætteri  også blandt arbejdsdygtige, ledige mennesker.
Her er ikke mindst frygten for konkurs en vigtig grund til, at mange personer afholder sig fra at opstarte egen virksomhed.
Alternativet foreslår derfor at indføre en iværksætterydelse.
Med ydelsen får personer med vilje og evner til at opstarte egen virksomhed mulighed for at modtage en 2-årig iværksætterydelse på et niveau svarende til 80 procent af normal dagpengesats.
Til ydelsen er der knyttet særlig rådgivning, sparring og mentorforløb.
Den nedsatte ydelse sikrer, at staten får et provenu, der kan medfinansiere rådgivning, sparring og mentorforløb, samtidig med at kun særlig motiverede personer benytter sig af muligheden.
Iværksætterydelsen placeres i Erhvervs- og Vækstministeriet med støtte, varetagelse og administration fra relevante styrelser og fonde.
Modtagere af iværksætterydelsen hører dermed ikke under beskæftigelsessystemet i den 2-årige periode.
 For ydelsen gælder følgende:
  Efter højst 2 år skal iværksætteren være i stand at oppebære egen løn gennem den nyetablerede virksomhed.
  Ydelsen skal målrettes personer med en bæredygtig forretningsidé. Derfor skal der tilbydes skræddersyet uddannelses- og mentorforløb med en eller flere forretningsrådgivere, erhvervscoaches og personlige coaches, der løbende skal vurdere forretningsplan, økonomi, lederskab m.m.
 Forslaget er fremsat som en del af Alternativets iværksætterpakke »Et entreprenant Danmark  færre forhindringer, flere muligheder«.
Økonomiske konsekvenser Forslaget forventes at være udgiftsneutralt på kort sigt, da den nedsatte ydelse har som sigte at dække etablerings- og driftsomkostninger forbundet med de særlige ressourcer, der tilknyttes personer på ydelsen.
På længere sigt forventes tiltaget at give overskud som følge af de ekstra job, som iværksætterne skaber.
Skriftlig fremsættelse Rasmus Nordqvist (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en 2-årig målrettet iværksætterydelse.
(Beslutningsforslag nr.
B 132) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
