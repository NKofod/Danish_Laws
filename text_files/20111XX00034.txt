Skriftlig fremsættelse (16. november 2011) Ministeren for forskning, innovation og videregående uddannelser (Morten Østergaard) Herved tillader jeg mig for Folketinget at fremsætte:
Forslag til lov om ændring af lov om erhvervsakademiuddannelser og professionsbacheloruddannelser og lov om erhvervsrettet grunduddannelse og videregående uddannelse (videreuddannelsessystemet) for voksne (Hjemmel for udbud af ingeniøruddannelser på Aarhus Universitet som følge af universitetets sammenlægning med Ingeniørhøjskolen i Århus) (Lovforslag nr.
L 23) Lovforslaget danner det retlige grundlag for, at Aarhus Universitet vil kunne fortsætte Ingeniørhøjskolen i Århus udbud af professionsbachelor- og diplomuddannelser inden for ingeniørområdet efter en sammenlægning af de to institutioner.
 Lovforslaget fremsættes nu, for at loven kan træde i kraft samtidig med sammenlægningen af de to institutioner 1. januar 2012. Det vil sikre, at uddannelserne, som Ingeniørhøjskolen i Århus udbyder, kan udbydes af Aarhus Universitet efter sammenlægningen.
Lovforslaget er en udmøntning af aftale af 31. maj 2011 mellem Socialdemokraterne, Det Radikale Venstre, Venstre, Dansk Folkeparti og Det Konservative Folkeparti om en sammenlægning af Ingeniørhøjskolen i Århus og Aarhus Universitet.
Aftalen er et tillæg til aftale om professionshøjskoler for videregående uddannelser af 2. marts 2007, hvorefter ingeniørhøjskolerne senest i 2014 skal indgå i professionshøjskolerne.
 Partierne bag aftalen om professionshøjskoler for videregående uddannelser har i lyset heraf drøftet en konkret fusionsansøgning fra Ingeniørhøjskolen i Århus og Aarhus Universitet, som har udmøntet sig i tillægsaftalen af 31. maj 2011.
 Sammenlægningen af Ingeniørhøjskolen i Århus og Aarhus Universitet skal være med til at sikre det fremtidige udbud af ingeniører i Midt- og Vestjylland, sådan at Aarhus Universitet som den fortsættende institution kan fortsætte Ingeniørhøjskolen i Århus uddannelsesudbud.
Med forslaget kan ministeren for forskning, innovation og videregående uddannelser godkende Aarhus Universitets udbud af professionsbacheloruddannelser og diplomuddannelser inden for ingeniørområdet efter en sammenlægning med Ingeniørhøjskolen i Århus.
Det vil sige, at Aarhus Universitet vil kunne fortsætte Ingeniørhøjskolen i Århus udbud af professionsbachelor- og diplomuddannelser inden for ingeniørområdet efter en sammenlægning af de to institutioner.
 Det foreslås, at loven træder i kraft den 1. januar 2012, for at sikre at uddannelserne som Ingeniørhøjskolen i Århus udbyder, kan udbydes af Aarhus Universitet efter sammenlægningen af de institutioner, der gennemføres med virkning fra den 1. januar 2012.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
