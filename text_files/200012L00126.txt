Fremsat den 29. november 2000 af  

 forsvarsministeren (Hans Hækkerup) Forslag til Lov om forsvarets formål, opgaver og  

 organisation m.v.
Kapitel 1 Forsvarets formål § 1. Det militære forsvar skal bidrage til at fremme  

 fred og sikkerhed.
§ 2. Forsvaret udgør et væsentligt  

 sikkerhedspolitisk middel og har til formål 1)	at forebygge konflikter og krig, 2)	at hævde Danmarks suverænitet og sikre landets fortsatte  

 eksistens og integritet og 3)	at fremme en fredelig udvikling i verden med respekt for  

 menneskerettighederne.
Kapitel 2 Forsvarets opgaver § 3. Forsvaret skal som en integreret del af NATO i samarbejde  

 med allierede styrker kunne deltage i konfliktforebyggelse, krisestyring samt  

 forsvar af NATO´s område i overensstemmelse med Alliancens  

 strategi.
 § 4. Forsvaret skal kunne konstatere og afvise  

 krænkelser af dansk suverænitet og varetage  

 myndighedsopgaver.
 § 5. Forsvaret skal kunne deltage i tillidsskabende og  

 stabilitetsfremmende opgaver samt dialog og samarbejde på det  

 forsvarsmæssige område med lande uden for NATO med særlig  

 vægt på de central- og østeuropæiske lande.
 § 6. Dansk forsvar skal med militære midler kunne  

 bidrage til løsning af konfliktforebyggende, fredsbevarende,  

 fredsskabende, humanitære og andre lignende opgaver.
 § 7. Forsvaret skal efter forsvarsministerens nærmere  

 bestemmelse og forhandling med vedkommende ministre kunne løse andre  

 opgaver.
§ 8. Forsvaret skal råde over styrker af hæren,  

 søværnet og flyvevåbnet, hvis størrelse, kampkraft,  

 udholdenhed, mobilitet og fleksibilitet gør det muligt at løse  

 de i §§ 3 til 7 nævnte opgaver.
Hjemmeværnet deltager som en  

 del af forsvaret i løsningen af de opgaver, der påhviler de tre  

 værn.
Kapitel 3 Forsvarets organisation m.v.
 § 9. Forsvarsministeren er højeste ansvarlige myndighed  

 for forsvaret.
 § 10. Forsvarsministeren fastsætter størrelsen,  

 sammensætningen og organisationen af hæren, søværnet  

 og flyvevåbnet, herunder styrker m.v. til løsning af  

 internationale opgaver, samt af organer til støtte for forsvaret.
 § 11. Forsvarschefen har under ansvar over for  

 forsvarsministeren kommandoen over hæren, søværnet og  

 flyvevåbnet samt de organer til støtte for forsvaret, der ikke  

 henhører direkte under Forsvarsministeriet.
Stk. 2. Forsvarsstaben bistår forsvarschefen ved  

 løsning af de opgaver, der påhviler denne.
Chefen for  

 Forsvarsstaben er stedfortræder for forsvarschefen.
 Stk. 3. Forsvarschefen og Forsvarsstaben udgør  

 Forsvarskommandoen.
 § 12. Forsvarschefen kan efter bemyndigelse fra  

 forsvarsministeren delegere dele af sin kommando over militære styrker  

 m.v., der indsættes til løsning af opgaver i henhold til  

 §§ 5 og 6, til chefen for den pågældende internationale  

 styrke eller mission.
 Stk. 2. Forsvarschefen kan efter bemyndigelse fra  

 forsvarsministeren delegere dele af sin kommando over militære styrker  

 m.v., der indsættes til løsning af opgaver i NATO-regi, jf.  

 § 3, til NATO´s øverstkommanderende for Den Fælles  

 Forsvarsstyrke i Europa (SACEUR) eller til NATO´s øverstkommanderende  

 for De Fælles Forsvarsstyrker i Atlantområdet (SACLANT).
 Stk. 3. Forsvarschefen kan efter bemyndigelse fra  

 forsvarsministeren delegere dele af sin kommando over de militære  

 styrker til chefen for Forsvarets Operative Styrker.
Kapitel 4 Forsvarets Efterretningstjeneste § 13. Forsvarets Efterretningstjeneste er underlagt og virker  

 under ansvar over for forsvarsministeren.
 Stk. 2. Forsvarets Efterretningstjenestes opgave er at  

 indsamle, bearbejde og formidle informationer om forhold i udlandet af  

 betydning for Danmarks sikkerhed, herunder for danske enheder m.v. i  

 udlandet.
Kapitel 5 Andre bestemmelser § 14. Forsvarsministeren fastsætter bestemmelser om  

 fremmede orlogs- og statsfartøjers og militære  

 luftfartøjers adgang til dansk område.
 § 15. Forsvarsministeren kan efter forhandling med  

 justitsministeren fastsætte nærmere regler om forsvarets  

 udøvelse af politimyndighed til søs og i luften.
 § 16. Der må ikke oprettes private sammenslutninger af  

 personer, der organiseres, uddannes eller udrustes til militær  

 virksomhed.
§ 17. Under krig eller andre ekstraordinære forhold kan  

 forsvarsministeren 1)	uden retskendelse træffe foranstaltninger som omhandlet i  

 grundlovens § 72 over for telefonsamtaler, postforsendelser og anden  

 kommunikation, 2)	regulere og kontrollere sejlads og fiskeri inden for dansk  

 søterritorium og uden for dette udøve kontrol med danske skibes  

 sejlads og 3)	regulere og kontrollere lufttrafik inden for dansk luftrum og uden  

 for dette udøve kontrol med danske flys lufttrafik.
 Stk. 2. Under de forhold, der er nævnt i stk. 1,  

 skal borgerne mod fuld erstatning stille deres ejendom til rådighed for  

 landets forsvar efter regler, der fastsættes af forsvarsministeren.  

 Erstatningen fastsættes efter tilsvarende regler, som er indeholdt i  

 beredskabsloven.
 § 18. Overtrædelse af § 16 straffes efter  

 straffelovens § 114, stk. 2.
 Stk. 2. I forskrifter, der udfærdiges i medfør af  

 § 17, stk. 1, nr. 2 og 3, kan fastsættes straf af  

 bøde, fængsel indtil 4 måneder eller under skærpende  

 omstændigheder fængsel indtil 3 år for overtrædelse  

 af bestemmelserne i forskrifterne.
 Stk. 3. Den, der undlader at efterkomme forbud eller  

 påbud udstedt i medfør af § 17, stk. 1, nr. 2 eller 3,  

 straffes med bøde, fængsel indtil 4 måneder eller under  

 skærpende omstændigheder fængsel indtil 3 år.
 Stk. 4. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
Kapitel 6 Ikrafttrædelsesbestemmelser m.v.
 § 19. Loven træder i kraft den 1. marts 2001.
 Stk. 2. Lov nr. 909 af 8. december 1993 om forsvarets  

 formål, opgaver og organisation m.v. ophæves.
 § 20. Frem til den 1. juli 2001 kan i forskrifter, der  

 udfærdiges i medfør af § 17, stk. 1, nr. 2 og 3,  

 tillige fastsættes straf af hæfte for overtrædelse af  

 bestemmelserne i forskrifterne.
 Stk. 2. Frem til den 1. juli 2001 kan den, der undlader at  

 efterkomme forbud eller påbud udstedt i medfør af § 17,  

 stk. 1, nr. 2 eller 3 tillige straffes med hæfte.
Bemærkninger til lovforslaget Almindelige bemærkninger Vedrørende Folketingets behandling af lov nr. 909  

 af 8. december 1993 om forsvarets formål, opgaver og organisation m.v.  

 henvises til Folketingstidende 1993/1994 sp. 88, 384, 2455 og 2998 samt  

 tillæg A sp. 5, tillæg B sp. 53 og 97 og tillæg C sp.  

 35.
Lovforslaget tilsigter at afløse lov nr. 909 af 8.  

 december 1993 om forsvarets formål, opgaver og organisation m.v., der  

 nu i syv år har udgjort grundlaget for dansk forsvars  

 opgaveløsning.
Lovforslaget er baseret på anbefalingerne i  

 beretningen "Fremtidens Forsvar", der blev udgivet i december 1998  

 af Forsvarskommissionen af 1997. I kommissoriet for Forsvarskommissionen af  

 1997 var det bl.a. bestemt, at Forsvarskommissionen skulle komme med  

 anbefalinger til ændringer af gældende lov.
Kommissionens  

 beretning og anbefalinger kan således bidrage til uddybning af de  

 hensyn, der ligger til grund for lovforslaget.
Den gældende lov nr. 909 af 8. december 1993 om  

 forsvarets formål, opgaver og organisation m.v. afløste den  

 tidligere lovgivning om forsvarets organisation fra 1982 som ændret i  

 1990 og trådte i kraft den 1. januar 1994. Loven blev udarbejdet og  

 vedtaget først og fremmest i konsekvens af den forudgående  

 sikkerhedspolitiske udvikling.
En af nyskabelserne i loven var, at forsvarets  

 formål og overordnede opgaver blev fastlagt i loven.
Det havde indtil  

 da ikke været tilfældet.
Forsvarets formål og opgaver vil fortsat  

 spænde fra dialog, samarbejde og konfliktforebyggelse til krisestyring  

 og egentlige forsvarsopgaver inden for NATO´s område.
De internationale  

 og sikkerhedspolitiske perspektiver og forventninger samt den  

 risikoopfattelse, der lå til grund for NATO´s strategiske koncept fra  

 1991 og den danske forsvarslov fra 1993, er yderligere blevet bekræftet  

 i årene siden 1993. NATO´s nye strategiske koncept, som blev vedtaget  

 på NATO-topmødet i Washington i april 1999, afspejler denne  

 udvikling og beskriver Alliancens nye opgaver.
Den sikkerhedspolitiske udvikling siden begyndelsen af  

 1990erne, herunder NATO´s tilpasning og udvidelse, betyder, at Danmark i dag  

 nyder godt af en sikkerhedsgeografisk placering, der indebærer tryghed  

 nærmest uden fortilfælde.
Den høje grad af sikkerhed vil  

 tillade en prioritering af de ressourcer, som er nødvendige for at  

 sikre evnen til at kunne bidrage til den indirekte sikkerhed.
Forberedelse af  

 det direkte forsvar af dansk territorium og nærområde i  

 samarbejde med allierede styrker og forstærkninger kan under de  

 eksisterende omstændigheder tillægges relativ mindre betydning  

 til fordel for bidrag til NATO´s reaktionsstyrker samt deltagelse i  

 internationale operationer og i andre former for internationalt  

 samarbejde.
Opgaverne i tilslutning til et egentligt  

 territorierelateret forsvar i NATO-regi har ikke længere den tidligere  

 aktualitet, idet der ikke umiddelbart kan identificeres nogen direkte  

 militær trussel mod dansk territorium.
Derimod vurderes der fortsat at  

 være betydeligt behov for at bidrage til i internationalt regi at  

 modvirke ustabilitet og konflikt.
De egentlige forsvarsopgaver må imidlertid i  

 overensstemmelse med Atlantpagtens artikel 5 fastholdes som en uadskillelig  

 del af formålet med dansk forsvar.
Efter Atlantpagtens artikel 5 er  

 deltagerne enige om, at et væbnet angreb mod én eller flere af  

 deltagerne skal betragtes som et angreb mod dem alle.
Hver af deltagerne skal  

 derfor i tilfælde af et væbnet angreb bistå det angrebne  

 deltagerland ved i samarbejde med de øvrige deltagerlande at foretage  

 nødvendige skridt til genoprettelse og opretholdelse af det  

 nordatlantiske områdes sikkerhed.
Evnen til at varetage de egentlige  

 forsvarsopgaver er endvidere en forudsætning for, at dansk forsvar kan  

 påtage sig opgaver i forbindelse med internationale aktiviteter og  

 samarbejdsaktiviteter på det forsvarsmæssige område til  

 støtte for bevarelse eller etablering af fred.
Økonomiske konsekvenser for stat, kommuner og  

 amtskommuner Lovforslaget skønnes ikke at have økonomiske  

 konsekvenser for staten i indeværende eller nærmest  

 følgende finansår.
Ligeledes vurderes forslaget ikke at have  

 økonomiske konsekvenser for kommuner eller amtskommuner.
Administrative konsekvenser for stat, kommuner og  

 amtskommuner Lovforslaget vurderes ikke at have administrative  

 konsekvenser for staten, kommuner eller amtskommuner.
Økonomiske og administrative konsekvenser for  

 erhvervslivet Lovforslaget skønnes ikke at have væsentlige  

 økonomiske eller administrative konsekvenser for erhvervslivet.
Miljømæssige konsekvenser og forholdet til  

 EU-retten Der skønnes ikke at være væsentlige  

 miljømæssige konsekvenser som følge af lovforslaget,  

 ligesom lovforslaget ikke ses at indeholde EU-retlige aspekter.
Hørte myndigheder Lovforslaget har været i høring hos  

 Statsministeriet, Finansministeriet, Udenrigsministeriet, Justitsministeriet,  

 Miljø- og Energiministeriet, Statsansattes Kartel,  

 Statstjenestemændenes Centralorganisation II, Akademikernes  

 Centralorganisation, Tjenestemænds og Overenskomstansattes Kartel,  

 Forsvarskommandoen, Hjemmeværnskommandoen, Forsvarets  

 Efterretningstjeneste, Forsvarets Auditørkorps og Forsvarets  

 Bygningstjeneste.
Vurdering af konsekvenser af lovforslag Positive Konsekvenser/mindreudgifter Negative Konsekvenser/merudgifter Økonomiske konsekvenser for stat, kommuner og  

 amtskommuner Nej Nej Administrative konsekvenser for stat, kommuner og  

 amtskommuner Nej Nej Økonomiske konsekvenser for erhvervslivet Nej Nej Administrative konsekvenser for erhvervslivet Nej Nej Miljømæssige konsekvenser Nej Nej Administrative konsekvenser for borgerne Nej Nej Forholdet til EU-retten Lovforslaget ses ikke at rumme EU-retlige aspekter.
Bemærkninger til lovforslagets  

 enkelte bestemmelser Til § 1 Bestemmelsen svarer til gældende lovs § 1,  

 stk. 1.
Dansk forsvars formål og opgaver tager udgangspunkt  

 i et bredt sikkerhedsbegreb.
Forsvaret bidrager til at fremme fred og  

 sikkerhed gennem opretholdelse af en krigsforebyggende evne og deltagelse i  

 konfliktforebyggende og konfliktløsende operationer i international  

 sammenhæng.
Til § 2 Bestemmelsen svarer til gældende lovs § 1,  

 stk. 2.
Forsvarets krigsforebyggende evne skal fortrinsvis ses i  

 relation til dansk forsvars muligheder i tilfælde af en større  

 europæisk krise, mens forsvarets deltagelse i konfliktforebyggende og  

 konfliktløsende operationer primært relaterer sig til de  

 udvidede danske sikkerhedspolitiske mål og interesser.
Opretholdelse af  

 en effektiv krigsforebyggende evne forudsætter, som hidtil, dansk  

 medlemskab af NATO samt aktiv og afbalanceret dansk deltagelse i Alliancens  

 fælles forsvarsindsats, herunder muligheden for rettidigt at kunne  

 tilvejebringe de militære styrker, som i samarbejde med allierede  

 effektivt kan sikre dansk suverænitet samt nationens fortsatte  

 eksistens.
Til § 3 Bestemmelsen er en omformulering af gældende lovs  

 § 1, stk. 4, og skal ses i relation til § 2, nr. 1 og 2.
Løsning af krisestyrings- og de kollektive  

 forsvarsopgaver inden for alliancen har sammenhæng med den  

 fredsmæssige suverænitetshævdelse og er forbundet med det  

 militære forsvars rolle som den institution, der skal gøre det  

 muligt for samfundet at opretholde egen eksistens og integritet.  

 Nøglebegrebet er evnen til i samarbejde med allierede rettidigt at  

 kunne tilvejebringe en militær kapacitet, der er afpasset i forhold til  

 omgivelsernes kapaciteter, og som derved forebygger krig, muliggør  

 krisestyring og ultimativt et effektivt, kollektivt forsvar i NATO-regi.
Den  

 krigsforebyggende effekt er i sidste ende baseret på en troværdig  

 forsvarsevne, der for Danmarks vedkommende må ses i relation til  

 samarbejdet med NATO-allierede.
Opgaven omfatter ligeledes dansk forsvars  

 deltagelse i krisestyring og forsvar i andre dele af allianceområdet i  

 medfør af Atlantpagtens artikel 5 og i overensstemmelse med NATO´s  

 strategi.
En vigtigt del af opgaveløsningen er fremskaffelse af  

 rettidig og nøjagtig efterretningsmæssig viden.
Forsvaret er en  

 del af det samlede totalforsvar.
Til § 4 Bestemmelsen er ny, relaterer sig til § 2, nr. 2, og  

 har til formål at lovfæste de opgaver vedrørende  

 suverænitetshævdelse og myndighedsudøvelse, som forsvaret  

 udøver inden for Danmarks område.
Til § 5 Bestemmelsen afløser sammen med § 6  

 gældende lovs § 1, stk. 3, og skal ses i sammenhæng med  

 § 2, nr. 1 og 3.
Forsvarets deltagelse i og bidrag til konfliktforebyggelse  

 og fremme af en fredelig udvikling i verden sigter mod at fremme  

 åbenhed, tillid og stabilitet samt at fjerne grundlaget for, at et land  

 uopdaget kan sætte sig i stand til eller uforvarende kan opfattes at  

 udgøre en direkte militær trussel mod et andet land.
Opgaverne  

 omfatter dialog og samarbejde på det militære område,  

 primært i form af østsamarbejde, hvor dansk forsvar bl.a.  

 deltager i udviklingen af et stadigt tættere partnerskab med de  

 øst- og centraleuropæiske lande, samt gennemførelse og  

 verifikation af aftaler på våbenkontrol- og  

 nedrustningsområdet.
For NATO har aktiviteter under Partnerskab for  

 Fred i forbindelse med dette opgavekompleks særlige dimensioner.
Disse  

 er dels knyttet til Alliancens bestræbelser på at bistå de  

 lande, der har udtrykt ønske om medlemskab af NATO, med at forbedre  

 deres muligheder for optagelse i Alliancen, dels knyttet til muligheden for  

 at kunne gennemføre operationer til støtte for bevarelse eller  

 etablering af fred i NATO-regi med deltagelse af styrker fra lande, der ikke  

 er medlemmer af alliancen.
Til § 6 Bestemmelsen afløser sammen med § 5  

 gældende lovs § 1, stk. 3, og skal ses i sammenhæng med  

 § 2, nr. 1 og 3.
 Løsningen af konfliktforebyggende, fredsbevarende,  

 fredsskabende, humanitære og andre lignende opgaver sigter mod en  

 generel styrkelse af international fred og sikkerhed gennem evnen til at  

 deltage i militære operationer, der gennemføres for at  

 opnå kontrol med eller at bilægge konflikter, der normalt kun  

 indirekte er forbundet med dansk sikkerhed.
Det forhold, at aktørerne i det internationale  

 system er villige og i stand til at bidrage med styrker til løsning af  

 sådanne opgaver, er en grundlæggende forudsætning for at  

 opretholde et velfungerende og regelbundet internationalt system.  

 Bestemmelsen giver mulighed for, at forsvaret kan deltage i løsningen  

 af et bredt spektrum af opgaver til støtte for bevarelse eller  

 etablering af fred og i forskellige multilaterale sammenhænge, herunder  

 FN, OSCE og NATO.
Bestemmelsen ændrer ikke ved, at der forud for  

 deltagelse i visse internationale opgaver skal indhentes samtykke fra  

 Folketinget i overensstemmelse med grundlovens § 19.
Til § 7 Bestemmelsen er ny, og giver forsvarsministeren  

 bemyndigelse til i samarbejde med respektive ministre at fastsætte  

 nærmere bestemmelser for art og omfang af forsvarets varetagelse af  

 andre opgaver end de i §§ 3 til 6 nævnte.
Samarbejdet med  

 respektive ministre skal sikre, at en overtagelse af løsningen af  

 visse opgaver er præcis og sker i en fælles forståelse af  

 rækkevidde, begrænsninger m.v.
Forsvarets andre opgaver falder sædvanemæssigt  

 inden for et meget bredt spektrum og har det til fælles, at opgavernes  

 løsning enten er en hensigtsmæssig følge af den  

 virksomhed, som det militære forsvar i øvrigt udfører,  

 eller er et udtryk for, at samfundets civile ressourcer på det  

 pågældende område ikke er tilstrækkelige eller ikke  

 er så egnede som forsvarets ressourcer.
Der er tale om varetagelse af  

 eller deltagelse i offentlige tjenester og om forskellige former for  

 permanent eller lejlighedsvis opgaveløsning.
 Forsvaret har siden 1. januar 1996 haft ansvaret for  

 Statens Istjeneste og har siden 1. januar 2000 haft ansvaret for den  

 statslige maritime miljøovervågning og håndhævelse  

 samt den statslige maritime forureningsbekæmpelse til søs.
 Forsvaret udøver fiskeriinspektion ved  

 Færøerne og Grønland og yder bistand til de lokale  

 samfund.
 Forsvaret bidrager til eftersøgnings- og  

 redningstjenesten.
 Forsvaret udfører ammunitionsrydning m.v. og yder  

 efter anmodning bistand til politiet, Told og Skat, redningsberedskabet,  

 Sygehusvæsenet mfl.
Forsvaret samarbejder med og støtter det  

 øvrige totalforsvar.
Totalforsvaret er et samarbejde mellem forsvaret,  

 politiet, redningsberedskabet og det civile beredskab, som udgør de  

 fire totalforsvarskomponenter.
Med henblik på at optimere indsatsen i  

 tilfælde af katastrofe, krise eller krig, herunder sikre effektiv og  

 afbalanceret ressourceudnyttelse, koordineres den samlede indsats mellem  

 civile og militære myndigheder i totalforsvarssamarbejdet.
 Det er hensigten, at bestemmelsen sikrer en  

 videreførelse af disse opgaver.
Til § 8 Bestemmelsens 1. punktum svarer indholdsmæssigt til  

 gældende lovs § 1, stk. 5.
Løsningen af forsvarets opgaver kan  

 nødvendiggøre indsats af styrker af alle tre værn med et  

 kort varsel.
Forsvaret skal således kunne udruste og uddanne enheder til forskelligartede opgaver, støtte enheder logistisk i en længere periode og over  

 større afstande samt indgå i kommandostrukturer i rammen af internationale  

 organisationer.
De overordnede opgaver for dansk forsvar sammenholdt med  

 Danmarks geografi og placering indebærer, at forsvaret skal være  

 sammensat således, at Danmarks suverænitet kan hævdes, og landets eksistens  

 kan sikres, at der inden for rammen af NATO´s integrerede militære  

 samarbejde kan ydes effektiv modstand mod angreb på dansk område  

 og gennemføres et effektivt egentligt forsvar af Danmark, at der kan udføres effektiv efterretningsvirksomhed,  

 overvågning og varsling, at der kan opretholdes et afpasset beredskab, og at der kan gennemføres uddannelse og foretages en effektiv  

 styrkeopbygning.
 Bestemmelsens 2. punktum er ny og lovfæster  

 hjemmeværnets deltagelse i løsningen af forsvarets opgaver inden  

 for rammerne af lov om hjemmeværnet, der fastsætter nærmere  

 bestemmelser om hjemmeværnets organisation m.v.
Til § 9 Bestemmelsen svarer indholdsmæssigt til  

 gældende lovs § 2, idet der er foretaget en sproglig  

 præcisering.
Bestemmelsen fastslår, at forsvarsministeren er  

 højeste ansvarlige myndighed for forsvaret.
Til § 10 Bestemmelsen svarer til gældende lovs § 3 og  

 fastslår, at forsvarsministeren fastsætter organisationen af  

 hæren, søværnet og flyvevåbnet m.v.
Til § 11 Bestemmelsen svarer indholdsmæssigt til  

 gældende lovs § 4, idet der i stk. 1 er foretaget en  

 præcisering.
Bestemmelsen har til formål at regulere  

 ansvarsfordelingen mellem forsvarsministeren, forsvarschefen og  

 Forsvarsstaben.
Til § 12 Bestemmelsen svarer med en ændring af stk. 1  

 til gældende lovs § 5.
Ad stk. 1 og 2. Beslutning om danske styrkers  

 indsættelse i internationalt regi træffes i hvert enkelt  

 tilfælde af den danske regering.
Ved afgivelse af styrker m.v., der  

 indsættes til løsning af opgaver, hvor de pågældende  

 styrker er bemyndiget til at anvende militære magtmidler mod fremmed  

 stat ud over selvforsvar, vil Folketingets samtykke forudgående blive  

 indhentet i overensstemmelse med grundlovens § 19, stk. 2.
Specielt til stk. 1 bemærkes, at sådanne  

 afgivelser normalt arrangeres efter aftale mellem Danmark og de relevante  

 parter.
De dele af forsvarschefens kommando, som vedrører styrkernes  

 operative anvendelse og visse logistiske forhold, kan delegeres inden for  

 definerede rammer.
Begrænsninger i de danske styrkers anvendelse vil  

 fremgå af mandatet til styrken samt af aftalen vedrørende den  

 konkrete operation.
Således fastlægges styrkens detaljerede  

 opgave og myndighed, herunder mulighed for magtanvendelse, ligesom der  

 normalt sættes begrænsninger for styrkens geografiske anvendelse.  

 Det forudsættes, at ændringer i sådanne vilkår for  

 afgivelsen af styrker alene kan finde sted efter nærmere forhandling  

 mellem de relevante parter og danske myndigheder.
I de tilfælde, hvor  

 dele af forsvarschefens kommando måtte være delegeret,  

 opretholdes fuld national kommando blandt andet med henblik på at  

 sikre, at styrkerne alene anvendes i overensstemmelse med den indgåede  

 aftale.
Det vil yderligere gennem instruktion til den danske kommandohavende  

 for de afgivne styrker blive sikret, at den kommandohavende kan  

 forelægge ordrer m.v., som efter dennes opfattelse kan være i  

 strid med aftalen om afgivelse, for nationale danske myndigheder.
Ansvaret  

 for administrative forhold m.v. vedrørende det afgivne personel vil  

 forblive et nationalt anliggende, ligesom der ikke med kommandodelegationen  

 overdrages jurisdiktionskompetence over personellet til chefen for den  

 pågældende internationale styrke eller mission.
I de tilfælde, hvor Danmarks sikkerhed er truet, vil  

 de afgivne styrker umiddelbart kunne hjemkaldes.
I andre situationer vil  

 styrkerne først kunne hjemkaldes efter udløbet af et efter  

 omstændighederne rimeligt varsel, medmindre helt afgørende  

 forudsætninger for afgivelsen måtte briste.
I forhold til gældende bestemmelse er  

 indsættelse af styrker ikke begrænset til opgaver under FN og  

 OSCE.
Også eventuelle opgaver i lignende regi vil være  

 dækket af bestemmelsen.
 På denne baggrund er den foreslåede ordning  

 ikke omfattet af den særlige bestemmelse i grundlovens § 20.
Særligt vedrørende stk. 2  

 bemærkes, at ved afgivelse af styrker til NATO i forbindelse med NATO´s  

 eventuelle rolle som udførende organisation finder det oven for under  

 stk. 1 anførte tilsvarende anvendelse.
Også hvor NATO ikke  

 fungerer som udførende organisation, herunder ved egentlige  

 forsvarsmæssige foranstaltninger, kan delegation af forsvarschefens  

 kommando alene ske, for så vidt angår de dele af kommandoen, der  

 vedrører styrkernes operative anvendelse og visse logistiske forhold,  

 idet der via de fast etablerede godkendelses-, kommando- og  

 konsultationsprocedurer inden for NATO udøves effektiv national  

 kontrol med de afgivne styrkers anvendelse m.v.
Ansvaret for administrative  

 forhold m.v. vedrørende det afgivne personel vil forblive et nationalt  

 dansk anliggende, ligesom der ikke med kommandodelegationen overdrages  

 jurisdiktionskompetence over personellet til NATO-myndigheder.  

 Jurisdiktionsspørgsmål afgøres efter "Overenskomst  

 mellem deltagerne i Den Nordatlantiske Traktat vedrørende status for  

 deres styrker".
 Ad stk. 3. Bestemmelsen svarer til gældende lov  

 og giver forsvarschefen mulighed for efter forsvarsministerens bemyndigelse  

 at delegere dele af sin kommando over de militære styrker til Chefen  

 for Forsvarets Operative Styrker.
Til § 13 Bestemmelsen er ny og har til formål at  

 lovfæste Forsvarets Efterretningstjenestes organisatoriske placering og  

 opgaver.
Der tilsigtes ikke med bestemmelsen en ændring af de  

 nugældende forhold, som de er fastsat ved forsvarsministerens  

 direktiver til tjenesten.
Forsvarets Efterretningstjeneste er som nævnt i  

 bestemmelsen underlagt forsvarsministeren og virker direkte under ansvar over  

 for denne.
Forsvarsministeren udsteder bestemmelser for tjenestens virksomhed  

 og opgaveløsning og varetager på regeringens vegne den  

 overordnede kontrol med tjenesten.
Forsvarschefen prioriterer inden for  

 rammerne af gældende bestemmelser Forsvarets Efterretningstjenestes  

 løsning af militære opgaver.
Som nævnt i bestemmelsen har Forsvarets  

 Efterretningstjeneste til opgave at indsamle, bearbejde og formidle  

 informationer om forhold i udlandet af betydning for Danmarks sikkerhed,  

 herunder for danske militære enheder og andre, som er udsendt til  

 løsning af internationale opgaver.
Forsvarets Efterretningstjeneste  

 skal endvidere kunne tilvejebringe det efterretningsmæssige grundlag  

 for totalforsvaret.
Den efterretningsmæssige virksomhed er rettet mod  

 forhold i udlandet, hvor Forsvarets Efterretningstjeneste indhenter  

 militære, politiske, økonomiske og teknisk-videnskabelige  

 informationer af betydning for danske sikkerhedsinteresser.
Disse  

 informationer indhentes over et bredt spektrum af muligheder, herunder  

 elektronisk efterretningsindhentning, ligesom Forsvarets  

 Efterretningstjeneste samarbejder med udenlandske partnere.
 Efter forsvarsministerens bestemmelse leder og  

 kontrollerer Forsvarets Efterretningstjeneste på forsvarschefens vegne  

 den militære sikkerhedstjeneste, herunder sikkerhedstjeneste i relation  

 til private virksomheders arbejde på forsvarsområdet.
 Forsvarets Efterretningstjeneste orienterer løbende  

 forsvarsministeren om virksomheden, herunder om samarbejdet med udenlandske  

 partnere.
 Folketingets Udvalg vedrørende  

 Efterretningstjenesterne, der er nedsat ved lov nr. 378 af 6. juli 1988, vil  

 i overensstemmelse med hidtidig praksis blive holdt orienteret om Forsvarets  

 Efterretningstjenestes forhold samt om væsentlige omstændigheder  

 af sikkerhedsmæssig karakter eller vedrørende udenrigspolitiske  

 spørgsmål, som er af betydning for Forsvarets  

 Efterretningstjenestes virksomhed.
Til § 14 Suverænitetsopgaven omfatter overvågning og  

 suverænitetshævdelse i form af kontrol af fremmede  

 orlogsfartøjers og andre statsskibes samt militære  

 luftfartøjers adgang til de danske og de nordatlantiske dele af  

 rigsfællesskabets territorium og tilstødende områder for  

 at kunne konstatere og afvise krænkelser af dansk suverænitet.  

 Bestemmelsen skaber entydig hjemmel inden for et område, der  

 traditionelt har været reguleret ved kgl. anordning, senest kongelig  

 anordning nr. 224 af 16. april 1999 om fremmede orlogsfartøjer og  

 militære luftfartøjers adgang til dansk område under  

 fredsforhold.
Bestemmelsen skal i øvrigt ses i sammenhæng med  

 adgangen til at regulere sejlads og lufttrafik under krig eller andre  

 ekstraordinære forhold, jf. lovforslagets § 17, stk. 1, nr. 2  

 og 3, som svarer til gældende lovs § 7.
Til § 15 Bestemmelsen er ny og skal erstatte kgl. anordning af 2.  

 oktober 1940 angående politimyndighed for søværnets skibe  

 og luftfartøjer.
Forsvaret tillægges i medfør af  

 bestemmelsen bemyndigelse til at udøve politimyndighed til søs  

 og i luften.
Politiet har generel hjemmel til at udøve  

 politimyndighed, men råder ikke over skibsmateriel til  

 egenhændigt og i alle situationer at kunne udøve denne til  

 søs.
Det er således hensigtsmæssigt, at forsvaret i  

 forbindelse med sin øvrige opgavevaretagelse til søs kan  

 udøve politimyndighed.
Forsvaret assisterer og støtter  

 endvidere så vidt muligt politiet til søs og i luften, jf.  

 bemærkningerne til § 7. Det er hensigten efter forhandling med  

 Justitsministeriet at fastsætte nærmere bestemmelser om  

 forsvarets udøvelse af politimyndighed til søs og i luften med  

 hjemmel i denne lov.
Til § 16 Bestemmelsen svarer med en sproglig præcisering til  

 gældende lovs § 6.
Bestemmelsen stammer fra lov nr. 276 af 18. juni 1951 og  

 blev indsat i forlængelse af oprettelsen af hjemmeværnet i 1948.  

 Hensigten var og er fortsat at gøre det ulovligt at oprette private  

 militære grupper, sammenslutninger m.v. uden for forsvarets, herunder  

 hjemmeværnets, organisation.
Deltagelse i en ulovlig militær  

 organisation eller gruppe straffes efter straffelovens § 114,  

 stk. 2, med bøde, hæfte eller under skærpende  

 omstændigheder fængsel i indtil 2 år.
Samme strafferamme  

 fastsættes, jf. lovforslagets § 18, stk. 1, for de  

 tilfælde, hvor oprettelsen af en ulovlig militær organisation  

 ikke kan sidestilles med deltagelse, og hvor gerningsindholdet i  

 straffelovens § 114, stk. 2, således ikke er opfyldt.
Til § 17 Bestemmelsen svarer til gældende lovs § 7 og  

 har til formål at regulere forsvarsministerens beføjelser under  

 krig eller andre ekstraordinære forhold.
Til § 18 Bestemmelsen svarer med enkelte ændringer til  

 gældende lovs § 8.
 Ad stk. 1. Denne bestemmelse har til hensigt at  

 sikre, at overtrædelser af lovforslagets § 16 om oprettelsen af en  

 ulovlig militær organisation kan straffes efter straffelovens  

 § 114, stk. 2.
Ad stk. 2 og 3. Da formentlig ikke alle forhold, der  

 omfattes af lovforslagets § 17, vil kunne straffes efter straffelovens  

 § 110c, er en selvstændig straffebestemmelse, som svarer til  

 strafferammen i straffelovens § 110c, medtaget.
Det følger af lov  

 nr. 432 af 31. maj 2000 om fuldbyrdelse af straf m.v., at idømmelse af  

 hæfte afskaffes fra 1. juli 2001 og erstattes af idømmelse af  

 fængsel indtil 4 måneder.
Lovforslagene er justeret i  

 overensstemmelse hermed.
Ad stk. 4. Der er alene tale om en sproglig  

 ændring af bestemmelsen.
Det kollektive bødeansvar efter  

 stk. 4 omfatter ikke overtrædelse af stk. 1, idet der i disse  

 tilfælde alene vil være tale om et personligt strafansvar for  

 deltagere i den ulovlige sammenslutning.
Til § 19 Loven foreslås at træde i kraft 1. marts 2001.  

 Lov nr. 909 af 8. december 1993 om forsvarets formål, opgaver og  

 organisation m.v. ophæves samtidig hermed.
Til § 20 Der er her tale om en overgangsbestemmelse som  

 følge af, at loven foreslås at træde i kraft 1. marts 2001  

 og lov nr. 432 af 31 maj 2000 først ophæver hæftestraf 1.  

 juli 2001.
