Meddelelse om fastsættelse af  

 bøde i straffesager mod chauffører, som arbejder for en  

 vognmand, der har hjemsted i udlandet Jeg har modtaget oplysning om, at der i visse politikredse  

 følges en praksis med forskellige bøder til  

 lastbilchauffører for samme forseelse ved overtrædelse af  

 reglerne om transport af farligt gods og om køre- og hviletid.  

 Således forekommer det eksempelvis med hensyn til sager om  

 overtrædelse af køre- og hviletidsreglerne, at bøder til  

 en chauffør, der arbejder for en vognmand med hjemsted i udlandet,  

 fastsættes efter de vejledende (højere) takster for vognmanden  

 (arbejdsgiveren). Til gengæld gennemføres i disse tilfælde  

 ingen strafforfølgning mod den udenlandske vognmand  

 (arbejdsgiveren).
Der kan rejses spørgsmål om, hvorvidt denne  

 praksis er i strid med det almene forbud i EU-retten mod diskrimination  

 på baggrund af nationalitet.
Jeg har anmodet Justitsministeriet om en  

 udtalelse herom samt om, hvorvidt denne praksis bør bringes til  

 ophør.
 Justitsministeriet har meddelt, at man finder det  

 rigtigst, at sanktionspraksis indrettes således, at danske og  

 udenlandske chauffører pålægges bøder af samme  

 størrelse for samme forseelse uafhængig af, om vognmanden har  

 hjemsted her i landet eller i udlandet.
 Jeg skal i den anledning anmode om, at chauffører,  

 der begår strafbart forhold ved overtrædelse af reglerne om  

 vejtransport af farligt gods, reglerne om køre- og hviletid samt andre  

 regler, strafforfølges med bøder af samme størrelse,  

 uanset om chaufføren arbejder for en vognmand, der har hjemsted her i  

 landet eller i udlandet.
 Sager mod vognmænd, der har hjemsted i udlandet,  

 behandles efter de samme principper som sager mod vognmænd, der har  

 hjemsted her i landet.
