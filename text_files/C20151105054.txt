Midlertidig toldfri indførsel af transportmidler fra tredjelande - ændring af EU-arbejdstageres private brug af disse transportmidler i EU - styresignal SKM2015. 287. SKAT Sammenfatning:
 Arbejdstagere bosiddende i EU, som får et transportmiddel, der er registreret uden for EU's toldområde, stillet til rådighed af en arbejdsgiver, der er bosiddende uden for EU, kan fra den 1. maj 2015 kun i begrænset omfang benytte dette transportmiddel til privat kørsel i EU.
 Regelgrundlaget:
 Kommissionen har den 13. februar 2015 vedtaget gennemførelsesforordning (EU) nr. 2015/234 om ændring af artikel 561, stk. 2, i forordning (EØF) nr. 2454/93 for så vidt angår midlertidig indførsel af transportmidler, der er beregnet til at blive anvendt af en person med bopæl i EU's toldområde.
 SKATs opfattelse:
 Ændringen medfører, at der fortsat kan bevilges fuldstændig toldfritagelse, når et transportmiddel indføres i EU's toldområde og her bruges af en fysisk person, der har bopæl i EU, hvis følgende betingelser er opfyldt:
 brugeren af transportmidlet skal være ansat af den, der ejer, lejer eller leaser transportmidlet  ejer, lejer eller leasingtager skal være etableret uden for EU's toldområde  transportmidlet skal være registreret uden for EU's toldområde i en uden for dette område etableret persons navn.
 Anses betingelserne for opfyldt, kan den ansatte benytte transportmidlet i EU's toldområde til både erhvervsmæssig og privat brug.
 Privat brug af transportmidlet er dog begrænset til at omfatte transport mellem den ansattes arbejdssted og bopæl, og transport i forbindelse med at den ansatte udfører en arbejdsopgave, der er anført i ansættelseskontrakten.
 Brugeren af transportmidlet skal på SKATs forlangende kunne fremvise en kopi af ansættelseskontrakten.
 Transportmidlet kan, når det anvendes til privat brug, forblive under ordningen i op til 6 måneder (for skibe, både mv. dog 18 måneder).
 Begrænsningerne i anvendelse af transportmidler til ansattes private brug finder anvendelse fra den 1. maj 2015, uanset om transportmidlet er indført midlertidigt toldfrit inden denne dato.
 Gyldighed:
Indholdet af dette styresignal vil blive indarbejdet i Den juridiske vejledning 2015-2, afsnit F.
A. 19.2.2. Herefter er styresignalet ophævet.
