Ankestyrelsens principafgørelse B-4-95 om særligt børnetilskud - enlig adoptant - løn under sygdom Resume:
En enlig adoptant til et udenlandsk barn havde ikke ret til særligt børnetilskud efter børnetilskudslovens § 4, stk. 3, nr. 3, da det ikke var godtgjort, at den, der havde forældremyndigheden, var død på det tidspunkt, barnet blev adopteret.
Ankestyrelsen fandt således ikke, at det var et tilstrækkeligt grundlag for ret til særligt børnetilskud, at der på grund af forholdene i barnets hjemland ikke kunne gives oplysninger om den, der havde forældremyndigheden før adoptionen.
Der var heller ikke grundlag for at anvende § 4, stk. 3, nr. 2, om ret til særligt børnetilskud, når kun én af barnets forældre lever.
Der blev herved lagt vægt på, at adoptanten ved adoptionen havde på taget sig den fulde forsørgelsespligt over barnet, og at retten tilsærligt børnetilskud for enlige adoptanter var fastlagt i børnetil skudslovens § 4, stk. 3, nr. 3.
 Love:
Lov om børnetilskud og forskudsvis udbetaling af børnebidrag - lovbekendtgørelse nr. 254 af 8. april 1992 - § 4, stk. 3 Vejledninger:
Sikringsstyrelsens vejledning nr. 158 af 18. december 1986 om børnetilskud og forskudsvis udbetaling af børnebidrag - pkt. 14, pkt. 15 Sagsfremstilling:
 Ankestyrelsen har behandlet 2 sager, hvor enlige adoptanter til udenlandske børn havde fået afslag på særligt børnetilskud.
I den første sag var ankenævnets afgørelse begrundet med, at det er en betingelse for særligt børnetilskud, at den, der havde forældremyndigheden inden adoptionen, er afgået ved døden.
Det var ikke godtgjort i det foreliggende tilfælde.
Der blev henvist til børnetilskudslovens § 4, stk. 3, nr. 3.
I den anden sag var ankenævnets afgørelse begrundet med, at adoptanten helt frivilligt havde påtaget sig den fulde forsørgelsespligt overfor barnet og derved trådte i såvel faders som moders sted.
Der blev henvist til børnetilskudslovens § 4, stk. 3, nr. 2.
I anken i den første sag blev det anført, at det ofte ville være umuligt at godtgøre, at den oprindelige indehaver af forældremyndigheden var død, når man adopterede børn fra udviklingslande.
Det blev derfor anført, at det burde være tilstrækkeligt, at adoptanten kunne dokumentere, at al kontakt til forældremyndighedsindehaveren var afskåret, og at det ikke ville være muligt at fastslå, hvad der var sket med vedkommende.
I anken i den anden sag blev det gjort gældende, at der ikke i loven var taget højde for enlige adoptanters adoption af udenlandske børn.
Det blev endvidere anført, at udenlandske børn, der var adopteret af enlige, ingen fader havde, og at de derfor havde ret til særligt børnetilskud som reelt faderløse danske børn.
 Sagerne blev behandlet i principielt møde med henblik på afklaring af, om der til børn, der adopteres af enlige adoptanter, kan ydes særligt børnetilskud, når der ikke kan fremskaffes oplysninger om, hvorvidt den tidligere forældremyndighedsindehaver er afgået ved døden.
 Afgørelse:
 De enlige adoptanter havde ikke ret til særligt børnetilskud.
 Ifølge børnetilskudslovens § 4, stk. 3, nr. 3, er der ret til særligt børnetilskud, når barnet, efter at forældremyndighedens indehaver er død, adopteres af dennes ægtefælle eller af en enlig person.
Ankestyrelsen lagde ved afgørelserne vægt på, at det ikke var godtgjort, at den, der havde forældremyndigheden over barnet, var død på det tidspunkt, da barnet blev adopteret.
Ankestyrelsen fandt således ikke, at det var tilstrækkeligt grundlag for ret til særligt børnetilskud, at der på grund af forholdene i barnets hjemland ikke kunne gives oplysninger om den, der havde forældremyndigheden før adoptionen.
Ankestyrelsen fandt heller ikke, at der var grundlag for at anvende § 4, stk. 3, nr. 2, om ret til særligt børnetilskud, når kun én af barnets forældre lever.
Ankestyrelsen lagde herved vægt på, at adoptanten ved adoptionen har påtaget sig den fulde forsørgelsespligt over barnet, og at retten til særligt børnetilskud for enlige adoptanter er fastlagt i børnetilskudslovens § 4, stk. 3, nr. 3.
