 Nævnet har truffet afgørelse om, at vognmænd m.fl. der udfører momspligtig  

 passagerkørsel, jf. lovens § 2, stk. 3, punkt f, 2. punktum, ved opgørelsen  

 af den momspligtige værdi efter lovens § 7 for kørsel i både ind- og udland,  

 skal opdele det samlede vederlag i en indenlandsk og en udenlandsk andel.
 Opdelingen skal ske på grundlag af den tilbagelagte strækning, det vil  

 sige antal kørte kilometer her i landet og i udlandet.
En gymnastikforening fandt det urimeligt, at den i forbindelse med en 2  

 døgns opvisningstur til Hamburg fra et busselskab havde modtaget en faktura  

 lydende på i alt 6.908 kr., heraf moms 658 kr.
Momsbeløbet var af vognmanden  

 opgjort på grundlag af antal kørte kilometer i Danmark i forhold til det  

 samlede antal kilometer på hele turen.
Den momspligtige andel af det samlede  

 vederlag for turen udgjorde 47,87%. Efter foreningens opfattelse skulle  

 momsbeløbet kun udgøre 275 kr., idet opgørelsen burde foretages efter det  

 antal timer, hvor bussen havde kørt i Danmark.
Den momspligtige værdi ville  

 herved udgøre 1.250 kr., beregnet som 2 gange 2½ times kørsel á  

 250 kr. pr. time.
Af toldvæsenets vejledning "BUSMOMS" fremgår de nærmere regler  

 for turistvognmændenes opgørelse af den momspligtige værdi.
Der skal ske  

 opdeling efter forholdet mellem antal kørte kilometer i Danmark og antal  

 kørte kilometer i udlandet, dog således, at der tages hensyn til eventuelle  

 overliggedage, jf. afgørelse nr. 880.
Skatteministeriet, Departementet, har oplyst, at baggrunden for  

 opgørelsesmetoden i toldvæsenets vejledning skal søges i forarbejderne til  

 ændringsloven vedrørende busmomsen - lov nr. 269 af 9. juni 1982. Af udvalgsbetænkningen af 28. maj 1982 fremgår det, at  

 skatteministeren besvarede 2 spørgsmål (nr. 4 og nr. 20) vedrørende kørsel  

 både i Danmark og i udlandet.
Det fremgår af afgivne svar, at der kun skal betales moms af kørsel her i  

 landet; værdien findes ved en forholdsmæssig fordeling af det samlede  

 vederlag for hele transportydelsen.
Det fremgår imidlertid ikke, om  

 fordelingen herefter skulle ske efter antal kørte kilometer her i landet,  

 henholdsvis i udlandet, eller efter antal timer/døgn de 2 steder.
Efter forhandlinger med brancheorganisationerne blev den første løsning  

 valgt.
Afgørende for valget var blandt andet, at det allerede i  

 bemærkningerne til lovforslaget var oplyst, at der også skulle betales moms  

 af turistkørsel her i landet med udenlandske turistbusser.
Det blev samtidig  

 oplyst, at der i disse tilfælde skulle beregnes moms på grundlag af et  

 gennemsnitsvederlag efter den tilbagelagte strækning og antallet af  

 befordrede passagerer.
Afgiften afregnes p.t. med 5 øre pr. personkilometer.
 Ved afgørelsen har nævnet lagt vægt på dels de oplysninger, der foreligger  

 om forarbejderne, dels de praktisk administrative fordele ved en opdeling  

 efter antal kørte kilometer i stedet for antal timer/døgn de 2 steder.
