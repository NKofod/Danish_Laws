Cirkulæreskrivelse om meddelelse om  

 dagpengeret i tilfælde, hvor der ikke er sket ændringer i det  

 ugentlige timetal på tidspunktet for tilmeldingen til  

 arbejdsformidlingen Kommentarer m.v.:  

  

 Et deltidsbeskæftiget medlem blev anset for dagpengeberettiget, uanset  

 at medlemmet efter tilmeldingen til arbejdsformidlingen var beskæftiget  

 i samme omfang som i den periode, der lå til grund for beregningen af  

 medlemmets dagpenge.
 Meddelelse om afgørelsen:
 Et fuldtidsforsikret medlem, der var ophørt med sin  

 beskæftigelse, fik af kassens afdeling at vide, at hun først  

 skulle fremmøde på arbejdsformidlingen, når hun var  

 dagpengeberettiget.
 Medlemmet henvendte sig herefter på  

 bistandskontoret, som heller ikke anmodede hende om at fremmøde  

 på arbejdsformidlingen.
Efter at være påbegyndt  

 deltidsbeskæftigelse, anså medlemmet sig for at være i  

 arbejde, hvorfor hun fortsat ikke fremmødte på  

 arbejdsformidlingen.
Først da hun var i afdelingen i andet  

 ærinde, blev hun opmærksom på, at hun skulle  

 fremmøde på arbejdsformidlingen.
 Afdelingen anførte, at medlemmet i en lang periode  

 ikke havde stået tilmeldt arbejdsformidlingen på grund af  

 manglende og forkert information, hvilket medlemmet ikke alene burde  

 bære skylden for.
Hovedledelsen fandt, at beregningen af medlemmets  

 dagpengesats samt vurderingen af, om hun kunne få udbetalt supplerende  

 dagpenge, skulle foretages på baggrund af de seneste 13 ugers arbejde  

 forud for tilmeldingen til arbejdsformidlingen.
Da medlemmet havde arbejdet  

 uden ændring af timetallet de sidste 6 1/2 måned, var der ikke  

 sket nogen timenedsættelse i forbindelse med fremmødet på  

 arbejdsformidlingen, hvorfor hun ikke var berettiget til at modtage  

 supplerende dagpenge.
 Direktoratet var enig med hovedledelsen i, at medlemmet  

 ikke ved tilmeldingen til arbejdsformidlingen sås at have mistet nogen  

 indtægt, hvorfor direktoratet kunne tiltræde hovedledelsens  

 afgørelse.
 Direktoratet fandt, at medlemmet ville opnå  

 overkompensation i forhold til sin umiddelbare forudgående  

 indtægt, hvis hun kunne oppebære dagpenge, samtidig med at hun  

 var beskæftiget i samme omfang som i den periode, der lå til  

 grund for beregningen af dagpenge, jf. arbejdsløshedsforsikringslovens  

 § 51, stk. 1.
 Ankenævnet fandt, at der ikke var  

 tilstrækkelig hjemmel til at nægte medlemmet dagpenge under  

 henvisning til, at der ikke var sket nogen ændring i  

 beskæftigelsens omfang før og efter tilmeldingen til  

 arbejdsformidlingen, hverken i arbejdsløshedsforsikringslovens § 59,  

 stk. 1, i direktoratets bekendtgørelse nr. 646 af 21. december 1983 om  

 retten til dagpenge for et medlem, som opnår arbejde af kortere  

 varighed end fuld tid eller er ledig på grund af vejrlig eller som  

 følge af arbejdsfordeling eller i direktoratets bekendtgørelse  

 nr. 685 af 8. oktober 1986 vedrørende fremgangsmåden ved  

 beregning af arbejdsfortjenesten for lønmodtagere.
 Ankenævnet fandt derfor, at medlemmet var berettiget  

 til supplerende dagpenge under forudsætning af, at de øvrige  

 betingelser herfor var opfyldt, herunder at hun stod til rådighed for  

 arbejdsmarkedet i det omfang, som arbejdsløshedsforsikringsloven  

 forudsætter, jf. arbejdsløshedsforsikringslovens § 62.
