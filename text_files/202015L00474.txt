Tillægsbetænkning afgivet af Klima-, Energi- og Forsyningsudvalget den 16. december 2020 Tillægsbetænkning over Forslag til lov om ændring af lov om elforsyning (Gennemførelse af elmarkedsdirektivet, ensretning af udløbsdatoer for netbevillinger m.v.) [af klima-, energi- og forsyningsministeren (Dan Jørgensen)]:
1. Ændringsforslag Klima-, energi- og forsyningsministeren har stillet 2 ændringsforslag til lovforslaget.
2. Indstillinger Udvalget indstiller lovforslaget til vedtagelse med de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved afgivelsen af tillægsbetænkningen ikke medlemmer i udvalget og dermed ikke adgang til at komme med indstillinger eller politiske bemærkninger i tillægsbetænkningen.
 En oversigt over Folketingets sammensætning er optrykt i tillægsbetænkningen.
3. Politiske bemærkninger Udvalget Udvalget beder ministeren om at igangsætte et arbejde, hvor 1) forskellige muligheder for geografisk differentierede tariffer med særlig fokus på lokalt samspil mellem forbrug og produktion via det kollektive net vurderes i forhold til samfundsøkonomi, fordelingsvirkninger, statens afgiftsprovenu og administrerbarhed og 2) en justering eller afskaffelse af matrikelkravet og reglerne for direkte linjer vurderes i forhold til samspil mellem forbrug og produktion i elsystemet, herunder f.eks. borgerenergifællesskaber, og under hensyn til samfundsøkonomi, fordelingsvirkninger, statens afgiftsprovenu og administrerbarhed.
 Arbejdet bør være færdigt i 2021.
Dansk Folkeparti Dansk Folkepartis medlemmer af udvalget udtaler: Regeringen bedes inden udgangen af indeværende folketingssamling fremlægge en plan for og præsentere initiativer til, hvordan vi sikrer, at elnettet også i fremtiden er stabilt og kan håndtere de store mængder strøm, vi skal bruge i fremtiden.
Nogle rapporter fra bl.a. regeringens eget klimapartnerskab for energi og forsyning fremskriver, at det danske elforbrug bliver fordoblet frem mod 2030, fordi elektricitet overtager pladsen fra fossile brændsler i vores varmeproduktion, i transporten og i industrien.
Og i klimaaftalen for energi og industri fra juni i år er der enighed om, at regeringen har til opgave at præsentere initiativer, der understøtter den fortsatte udvikling af elinfrastrukturen.
Det mangler regeringen fortsat at levere på.
4. Ændringsforslag med bemærkninger Ændringsforslag Til § 1 Af klima-, energi- og forsyningsministeren, tiltrådt af udvalget:
 1) I det under nr. 32 foreslåede § 22, stk. 4, indsættes i 1. pkt. efter »netudviklingsplanerne«: »og planernes form og struktur«, og »Forsyningstilsynet og offentliggørelse« ændres til: »Forsyningstilsynet, offentliggørelse og relaterede processuelle forhold«, og 3. pkt. udgår.
[Ændret ansvarsfordeling] 2) I den under nr. 45 foreslåede § 45 a indsættes i stk. 2, 1. pkt., efter »elforsyningsnet«: », og om, at netvirksomhederne ved anskaffelse af elektricitet til at dække nettabet i deres elforsyningsnet kan indkøbe VE-elektricitet«.
[Netvirksomhedernes indkøb af VE-elektricitet ved indkøb af elektricitet til dækning af netkøb] Bemærkninger Til nr. 1 Det følger af det fremsatte forslag til § 22, stk. 4, 1. pkt., i lov om elforsyning, at klima-, energi- og forsyningsministeren bemyndiges til at fastsætte nærmere regler om netvirksomhedernes netudviklingsplaner, herunder om de indholdsmæssige rammer for netudviklingsplanerne og om planlægningsperioden og opdatering af planerne inden for 2-årsperioden, samt om høring, forelæggelse for Forsyningstilsynet og offentliggørelse.
Det følger af det fremsatte forslag til § 22, stk. 4, 3. pkt., i lov om elforsyning, at Forsyningstilsynet fastsætter regler om netudviklingsplanernes form og struktur og supplerende regler om processuelle forhold.
Det foreslås, at Forsyningstilsynets bemyndigelse flyttes til ministeren.
Forslaget vil medføre, at ministeren også vil skulle fastsætte regler om netudviklingsplanernes form og struktur og supplerende regler om processuelle forhold.
Forsyningstilsynets bemyndigelse efter det fremsatte lovforslag udgår som konsekvens heraf.
Til nr. 2 Det følger af det fremsatte forslag til § 45 a, stk. 2, 1. pkt., i lov om elforsyning, at ministeren bl.a. vil skulle fastsætte regler om de metoder, som netvirksomhederne skal anvende ved anskaffelse af elektricitet til at dække nettabet i deres elforsyningsnet.
 Det foreslås med ændringsforslaget, at ministeren endvidere vil skulle fastsætte regler om, at netvirksomhederne ved anskaffelse af elektricitet til at dække nettabet i deres elforsyningsnet kan indkøbe VE-elektricitet.
 Forslaget vil medføre, at det vil skulle indgå i de metoder, som ministeren vil fastsætte efter forslaget til § 45 a, stk. 2, 1. pkt., at netvirksomheder vil kunne vælge at indkøbe VE-elektricitet.
 VE-elektricitet er i § 5, nr. 21, i lov om elforsyning defineret som elektricitet, der fremstilles ved anvendelse af vedvarende energikilder omfattet af lov om fremme af vedvarende energi.
I tilknytning til den forventede initiale udmøntning af § 45 a, stk. 2, 1. pkt., som bl.a. er beskrevet i det fremsatte lovforslags generelle bemærkninger i afsnit 3.2.1.3. og 3.2.1.4., vil ændringsforslaget blive udmøntet således, at der også vil blive fastsat regler, hvorefter netvirksomhederne har mulighed for at kunne udbyde en kontrakt til indkøb af VE-elektricitet til dækning af nettab til løbende afregning til elspotprisen plus en markup.
Det vil være omfattet af bemyndigelsen i § 45 a, stk. 2, 1. pkt., som foreslået ændret, at ministeren vil kunne fastsætte regler om anvendelse af en metode for verificering af, at den indkøbte elektricitet er VE-elektricitet, hvis en netvirksomhed vælger at udbyde kontrakten for indkøb af VE-elektricitet til dækning af nettab.
Det vil ligeledes være omfattet af bemyndigelsen, at ministeren vil kunne fastsætte regler om den eller de verifikationsmetoder, som netvirksomhederne i givet fald vil kunne anvende.
 Udmøntningen af bemyndigelsen vil i øvrigt fortsat ske således, at det vil blive fastsat, at der ikke vil kunne indgå andre produkter eller ydelser i netvirksomheders udbud for indkøb af elektricitet til dækning af nettab, eksempelvis prissikringsprodukter, ved siden af elektriciteten, der altså kan være VE-elektricitet.
5. Udvalgsarbejdet Lovforslaget blev fremsat den 30. oktober 2020 og var til 1. behandling den 6. november 2020. Lovforslaget blev efter 1. behandling henvist til behandling i Klima-, Energi- og Forsyningsudvalget.
Udvalget afgav betænkning den 10. december 2020. Lovforslaget var til 2. behandling den 15. december 2020, hvorefter det blev henvist til fornyet behandling i udvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Bilag Efter udvalgets afgivelse af betænkning er der omdelt 4 bilag på lovforslaget.
Spørgsmål Udvalget har efter afgivelsen af betænkning stillet 3 spørgsmål til klima-, energi- og forsyningsministeren til skriftlig besvarelse, som ministeren har besvaret.
Anders Kronborg (S) Anne Paulin (S) Bjarne Laustsen (S) Kasper Roug (S) Henrik Møller (S) Jesper Petersen (S) Jens Joel (S) Orla Hav (S) Ruben Kidde (RV) Zenia Stampe (RV) Rasmus Helveg Petersen (RV) fmd.
Signe Munk (SF) Torsten Gejl (ALT) Rasmus Nordqvist (SF) Søren Egge Rasmussen (EL) Mai Villadsen (EL) Thomas Danielsen (V) nfmd.
Christoffer Aagaard Melson (V) Lars Christian Lilleholt (V) Kristian Jensen (V) Tommy Ahlers (V) Carsten Kissmeyer (V) Morten Messerschmidt (DF) Jens Henrik Thulesen Dahl (DF) Mona Juul (KF) Egil Hulgaard (KF) Katarina Ammitzbøll (KF) Peter Seier Christensen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
