Betænkning afgivet af Social- og Ældreudvalget den 20. maj 2021 Betænkning over Forslag til folketingsbeslutning om mere fleksibel hjælp til familier med børn med handicap [af Karina Adsbøl (DF) m.fl.]:
1. Indstillinger Et flertal i udvalget (S, V, RV, KF og LA) indstiller beslutningsforslaget til forkastelse ved 2. (sidste) behandling.
 Et mindretal i udvalget (DF, EL, NB og ALT) indstiller beslutningsforslaget til vedtagelse uændret.
 Et andet mindretal i udvalget (SF) vil stemme hverken for eller imod beslutningsforslaget.
 Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Dansk Folkeparti Dansk Folkepartis medlemmer af udvalget kan beklageligvis konstatere, at der desværre ikke er opbakning fra partierne i Folketinget til dette beslutningsforslag.
 DF har gentagne gange fremsat beslutningsforslag vedrørende fleksibel hjælp til familier med børn med handicap, fordi DF ønsker, at den enkelte familie med børn med handicap får en større frihed til selv at tilrettelægge hverdagen på den måde, der giver mening for dem.
Forældre, der får et barn med handicap, skal ikke kæmpe en hård kamp imod et bureaukratisk system, sådan som det desværre ser ud til at de skal i dag, hvilket Ankestyrelsens høje tal for omgørelsesprocenter vidner om.
I 2018 blev 47 pct. af de indklagede afgørelser på børnehandicapområdet omgjort efter Ankestyrelsens behandling.
I 2019 var tallet 51 pct., og i 2019 var der i 15 kommuner en omgørelsesprocent på over 70 pct. i børnehandicapsagerne, jf. »Retssikkerhed for udsatte borgere«, Embedsværket, juni 2020.
Familier bliver i dag kastet ud i en tidskrævende og ikke mindst udmattende kamp mod det offentlige, før de kan få den hjælp, de har brug for og ret til.
Det forstærker disse familiers generelle usikkerhed om fremtiden.
Det påvirker forældrene og deres børn og kan medvirke til at skabe stress og andre psykiske følgevirkninger.
For DF forekommer det absurd, at man som forældre til børn med handicap  ud over at være forælder  nærmest skal være uddannet både socialrådgiver og jurist for at få den hjælp fra det offentlige, som man har ret til.
 DF finder det ærgerligt, at der ikke er opbakning til at støtte beslutningsforslaget, og vil fortsætte med at gøre en indsats for at få det gennemført.
Socialistisk Folkeparti Socialistisk Folkepartis medlemmer af udvalget støtter, at regeringen fremsætter lovforslag om mere fleksibel hjælp til familier med børn med handicap.
SF er enig i intentionen med beslutningsforslaget om at sikre, at familier med børn med handicap får større frihed til selv at tilrettelægge hverdagen på den måde, der giver mening for dem, og at familien får mulighed for selv at administrere hjælpen.
SF mener dog ikke, at det skal ske, ved at der altid pr. automatik udbetales et beløb, som forældrene selv kan disponere over ved planlægning af hjælpertimer, da det kan føre til en privatisering af hjælpen.
I SF mener vi, at forslaget i stedet skal formuleres således, at det bliver den bevilgede hjælp, som familien selv kan planlægge på tværs af skole, sfo, fritidsliv og det private hjem.
Nogle gange vil det give mening, at man udbetaler beløbet til familien, mens det andre gange vil give mening, at kommunen står for det administrative ved hjælpen.
Det vil være et individuelt skøn, der afgør det.
Enhedslisten Enhedslistens medlemmer af udvalget er af den opfattelse, at der er behov for lovændringer, der giver væsentlig bedre muligheder for at tildele familier med børn med handicap en mere fleksibel hjælp.
EL har derfor flere gange inden for de seneste år fremsat beslutningsforslag med henblik på at tilvejebringe hjemmel til at gøre hjælpen til disse familier mere fleksibel.
EL støtter det foreliggende beslutningsforslag, da det efter ELs opfattelse vil være et skridt i den rigtige retning.
3. Udvalgsarbejdet Beslutningsforslaget blev fremsat den 12. december 2020 og var til 1. behandling den 2. marts 2021. Beslutningsforslaget blev efter 1. behandling henvist til behandling i Social- og Ældreudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 4 bilag på beslutningsforslaget.
Spørgsmål Udvalget har under udvalgsarbejdet stillet 5 spørgsmål til social- og ældreministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) Camilla Fabricius (S) Christian Rabjerg Madsen (S) Daniel Toft Jakobsen (S) Malte Larsen (S) Tanja Larsson (S) Rasmus Stoklund (S) Henrik Vinther (RV) Andreas Steenberg (RV) Trine Torp (SF) Charlotte Broman Mølbæk (SF) Kirsten Normann Andersen (SF) fmd.
Pernille Skipper (EL) Jakob Sølvhøj (EL) Torsten Gejl (ALT) Fatma Øktem (V) Anni Matthiesen (V) Marie Bjerre (V) Marlene Ambo-Rasmussen (V) Hans Andersen (V) Jane Heitmann (V) Karina Adsbøl (DF) nfmd.
Liselott Blixt (DF) Jens Henrik Thulesen Dahl (DF) Mai Mercado (KF) Mette Abildgaard (KF) Mette Thiesen (NB) Ole Birk Olesen (LA) Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
