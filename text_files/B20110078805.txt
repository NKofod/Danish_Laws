Bekendtgørelse om ændring af bekendtgørelse om betaling for kontrol af foder og foderstofvirksomheder (Gebyrer vedr. auditering ved tredjepart) § 1 I bekendtgørelse nr. 1489 af 15. december 2010 om betaling for kontrol af foder og foderstofvirksomheder foretages følgende ændringer:
 1. Bekendtgørelsens titel affattes således:
»Bekendtgørelse om betaling for kontrol af foder og fodervirksomheder, samt tilsyn m.v. med akkrediterede kontrolorganer« 2. Indledningen til bekendtgørelsen affattes således:
»I medfør af § 1, stk. 3, nr. 11, i lov om foderstoffer, jf. lovbekendtgørelse nr. 418 af 3. maj 2011, og efter bemyndigelse, fastsættes:« 3. I § 1 indsættes som stk. 2:
»Stk. 2. Akkrediterede kontrolorganer, der varetager auditering af foderstofvirksomheders kvalitetssikringssystem, skal betale gebyrer som fastsat i bilag 1, til dækning af Plantedirektoratets udgifter til løbende tilsyn, instruktion og supervision m.v. i henhold til bekendtgørelse om foder og foderstofvirksomheder og Europa-Parlamentets og Rådets forordning (EF) Nr. 882/2004 af 29. april 2004 om offentlig kontrol med henblik på verifikation af, at foderstof- og fødevarelovgivningen samt dyresundheds- og dyrevelfærdsbestemmelserne overholdes.« 4. Efter § 15 og før Forfald m.v. indsættes:
»Særligt om betaling i forbindelse med auditering ved tredjepart § 15 a.
Akkrediterede kontrolorganer, der efter kapitel 10 i bekendtgørelse om foder og foderstofvirksomheder ansøger Plantedirektoratet om godkendelse til at varetage direktoratets varslede kontrol (audit) af en foderstofvirksomheds kvalitetsstyringssystem, skal betale for Plantedirektoratets tidsforbrug, jf. bilag 1, D, i forbindelse med Plantedirektoratets behandling af ansøgningen.
§ 15 b.
Foderstofvirksomheder skal betale for Plantedirektoratets tidsforbrug, jf. bilag 1, D, i forbindelse med direktoratets sagsbehandling vedrørende de af kontrolorganet udførte kontrolbesøg.« § 2 Bekendtgørelsen træder i kraft 1. juli 2011.
