 I henhold til § 26a i sømandsskatteloven, jfr. lovbekendtgørelse nr. 584  

 af 28. november 1974, fastsættes herved følgende:
 § 1.  Sømandsskattekontoret fører register over  

 rederier og skibe, der opfylder betingelserne i sømandsskattelovens § 2, nr.  

 1, for at være omfattet af sømandsskatteordningen, eller for hvilke der i  

 overensstemmelse med sømandsskattelovens § 29 er givet tilladelse hertil.
§ 2.  Ethvert rederi, der ejer skib, der opfylder  

 betingelserne i sømandsskattelovens § 2, nr. 1, for at omfattes af  

 sømandsskatteordningen, eller for hvilket der i overensstemmelse med § 29 er  

 givet tilladelse hertil, skal tilmelde sig registeret.
Opfyldes betingelserne  

 senere end denne bekendtgørelses dato, skal tilmelding foretages senest 8  

 dage efter, at betingelserne er opfyldt, eller tilladelse efter § 29 meddelt.
§ 3.  Ved tilmeldingen skal rederiet oplyse rederiets  

 navn og adresse, den adresse, på hvilken skibets regnskaber føres, samt  

 rederiets eventuelle arbejdsgivernummer i Arbejdsmarkedets Tillægspension  

 (ATP) og i CIR.
Endvidere skal oplyses, om rederiet drives som  

 enkeltmandsfirma, ansvarligt interessentskab, partrederi eller aktieselskab  

 eller under hvilken anden driftsform rederiet drives.
Stk. 2.  Drives rederiet som et partrederi, et  

 interessentskab eller et kommanditselskab, skal navn og bopæl samt  

 personnummer for de enkelte personligt hæftende deltagere oplyses.
Endvidere  

 skal oplyses ejerforholdet mellem deltagerne.
 Stk. 3.  Anvender rederiet et andet regnskabsår end  

 kalenderåret, skal regnskabsårets slutdato oplyses.
 Stk. 4.  Ophører rederiet med at eje skib, eller sker  

 der ændringer i de foran nævnte forhold, herunder ændringer i ejerforholdet  

 for så vidt angår personligt hæftende deltagere, skal rederiet inden 8 dage  

 indsende oplysning herom til sømandsskattekontoret.
 § 4.  Efter tilmelding tildeles der rederiet et  

 rederinummer, der anvendes ved afregning af sømandsskat.
§ 5.  Ethvert skib, der opfylder betingelserne i  

 sømandsskattelovens § 2, nr. 1, for at omfattes af sømandsskatteordningen,  

 eller for hvilket der foreligger tilladelse hertil efter sømandsskattelovens  

 § 29, skal anmeldes til registeret.
Erhverves skibet senere end denne  

 bekendtgørelses dato, skal anmeldelse foretages senest 8 dage efter  

 erhvervelsen eller tilladelse efter § 29 er meddelt.
§ 6.  Ved anmeldelsen skal skibets navn og tonnage i  

 brt. samt skibets registreringskommune oplyses.
Endvidere skal det oplyses,  

 til hvilket formål skibet skal anvendes, fra hvilken dato skibet går i fart,  

 samt i hvilke fartområder skibet vil komme til at sejle.
Endelig skal oplyses  

 antallet af besætningsmedlemmer, samt om skibets fører eller andre ansatte  

 til tjeneste om bord er medejere af skibet.
Stk. 2.  Afhændes et skib, der omfattes af  

 sømandsskatteordningen, eller sker der ændringer i de foran nævnte forhold,  

 skal dette anmeldes til sømandsskattekontoret inden 8 dage.
Tilsvarende  

 gælder såfremt et skib oplægges.
 § 7.  Sømandsskattekontoret kan fastsætte fornødne  

 yderligere bestemmelser vedrørende vedligeholdelse af registeret over  

 rederier og skibe, der omfattes af sømandsskatteordningen.
 § 8.  Sømandsskattekontoret bemyndiges til at  

 fastsætte de i sømandsskattelovens § 26a, stk. 3, omhandlede daglige bøder i  

 tilfælde, hvor et rederi ikke har opfyldt den af de foranstående bestemmelser  

 følgende pligt til at indsende meddelelser.
 Ministeriet for skatter og afgifter, den  

 22. december 1975.
 Svend Jakobsen.
