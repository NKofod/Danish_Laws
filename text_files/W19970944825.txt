Ankestyrelsens principafgørelse O-146-97 om hjælpemiddel - medicin - antibiotika - varig hudlidelse - vedvarende forbrug Resume:
Der kunne ydes hjælp til tilskudsberettiget medicin i form af antibiotika til en mand, som led af varige hudlidelser i form af Rosacea og Serborrhoisk Dermatitis og som følge heraf havde et vedvarende forbrug af tilskudsberettiget medicin.
Der var tale om behandling i skønsmæssigt det halve af året.
 Kassation:
Der er kommet nye regler på området Love:
Lov om social bistand - lovbekendtgørelse nr. 110 af 26. februar 1996 - § 58, stk. 1 Sagsfremstilling:
Sagen drejede sig om en 53-årig mand, som led af hudsygdommene Rosacea og Serborrhoisk Dermatitis.
Han blev behandlet for disse lidelser med antibiotisk creme og piller.
Pillebehandlingen var skønsmæssigt ansat til ca. det halve af året og blev brugt, når der skete en forværring af lidelserne.
 Kommunen og nævnet gav afslag på hjælp til antibiotika med den begrundelse, at der ikke var tale om et vedvarende forbrug.
 Sagen blev behandlet i principielt møde med henblik på afklaring af, hvorvidt der i tilfælde af forværring af en kronisk lidelse, der kræver behandling med antibiotika i skønsmæssigt det halve af året, kan antages at være tale om et vedvarende forbrug som følge af en varig lidelse.
 Afgørelse:
 Ankestyrelsen fandt, at ansøgeren havde krav på hjælp til tilskudsberettiget medicin i form af antibiotika til behandling af sine hudlidelser Rosacea og Serborrhoisk Dermatitis efter bistandslovens § 58, stk. 1 og 2 og Socialministeriets bekendtgørelse nr. 303 af 10. juni 1988, § 8.
 Ankestyrelsens begrundelse var, at ansøgeren led af varige hudlidelser, og at ansøgeren som følge heraf havde et vedvarende forbrug af tilskudsberettiget medicin, idet han efter det oplyste blev behandlet med antibiotika fordelt over året, således at der var tale om behandling i skønsmæssigt ca. det halve af året.
Ankestyrelsen lagde ved afgørelsen vægt på, at der efter Socialministeriets bekendtgørelse nr. 303 af 10. juni 1988, § 8 kan ydes hjælp til tilskudsberettiget medicin, der ordineres på grund af en varig lidelse, og at der er en månedlig egenbetaling på 300 kr.
Ankestyrelsen lagde yderligere vægt på, at det ifølge Socialstyrelsens vejledning af 14. juni 1988, bilag 2, punkt NKH Medicin er en betingelse, at der er tale om lægeordineret tilskudsberettiget medicin.
 Ankestyrelsen ændrede således ankenævnets afgørelse.
