 Ankestyrelsen har foretaget en undersøgelse af praksis om hjælp til  

 etablering af selvstændig virksomhed efter bistandslovens § 43, stk. 10. I  

 undersøgelsen indgik 183 sager, og resultatet bekræftede formodningen om, at  

 reglerne kun finder sparsom anvendelse.
 Omfanget af undersøgelsen.
Der blev ialt indsendt 146 sager fra revaliderings og pensions nævnene.
Da 3 af sagerne enten var hjemvist eller bortfaldet, indgik de  

 ikke i undersøgelsen.
 Fra kommunerne blev der indsendt 6 sager, som fordelte sig på 3 kommuner,  

 Esbjerg, Haslev og Nyborg med henholdsvis 3, 2 og 1 sag.
I samme tidsrum behandlede Ankestyrelsen 34 ankesager.
Undersøgelsen har  

 således omfattet ialt 183 sager.
De enkelte sager er gennemgået med hensyn til type af sag, fordeling på  

 køn og alder, fordeling på kommuner, virksomhedstype, beløbsstørrelse, bevilling og afslag samt  

 nævnenes og kommunernes afgørelser set i forhold til Ankestyrelsens praksis.
 Af de 183 sager vedrørte de 173 spørgsmålet om ansøger var omfattet af  

 bistandslovens § 43, stk. 10, og de øvrige 10 sager drejede sig om yderligere  

 støtte til etableret selvstændig virksomhed.
Undersøgelsen på fordeling af køn og alder viste, at mændenes andel  

 udgjorde 3/4 af det samledeantalansøgninger.
I relation til aldersfordelingen  

 var det hovedsageligt aldersgruppen mellem 30 og 50 år, der søgte  

 etableringsstøtte.
Gruppen udgjorde over halvdelen af de samlede ansøgninger.  

 De fleste af os tænker på pølsemanden, når vi taler om selvstændig  

 etablering, og der gives fortsat etableringsstøtte hertil.
Men undersøgelsen  

 viste at det var meget forskelligartede typer af virksomheder, der blev søgt  

 etableringsstøtte til.
Det var typisk taxavognmand, kiosk, klinikker for  

 diverse behandlinger, forskellige typer af værksteder, konsulentvirksomheder,  

 eksport/import af diverse ting og inden for fødevarebranchen var det  

 grillbarer og pizzeriaer.
Størrelsen af den ansøgte støtte varierede også  

 utroligt meget fra få tusind kr. og op til flere hundrede tusind kr.
 Antallet af sager, som er behandlet i de enkelte nævn, er meget  

 forskelligt, hvilket ses af nedenstående tabel, der samtidig viser  

 bevillinger og afslag på etableringsstøtte efter § 43, stk. 10.
 Antal sager fordelt på de enkelte revaliderings- og pensionsnævn samt  

 bevillinger og afslag.
 Sammenholder man disse tal med fordelingen på kommuner viser det sig, at  

 det hovedsageligt er de større kommuner i det enkelte amt, der har  

 ansøgninger vedrørende § 43, stk. 10.
 Som det ses af tabellen udgør antallet af personer, der har fået bevilget  

 etableringsstøtte, 47 personer ud af de 143.
 Af de 6 sager Ankestyrelsen har modtaget fra kommunerne, er der givet 4  

 afslag og 2 bevillinger til etableringsstøtte.
 Af de 34 sager, som er behandlet i Ankestyrelsen, er der givet 27 afslag  

 og 7 bevillinger.
 Et samlet antal sager på i alt 183, hvor der i 56 er bevilget støtte til  

 selvstændig etablering, kan ikke siges at være mange ansøgninger på  

 landsplan, over en 2 årig periode.
 Dette tydeliggøres ved at sammenholde ovennævnte med antallet af personer,  

 som modtager hjælp efter de øvrige bestemmelser efter bistandslovens § 43.
 Oplysninger fra Danmarks Statistik om antallet af modtagere af  

 revalideringshjælp viser, at der i 1994 var ialt 71.901 personer, der modtog  

 hjælp til uddannelse m.v..
 Heraf modtog 51.664 revalideringsydelse efter § 43, stk. 2, 6 og 7 og  

 18.601 hjælp efter § 43, stk. 8-10.
De tilsvarende tal for 1995 viser, at 67.576 personer modtog hjælp til  

 uddannelse m.v.
Heraf modtog 51.245 revalideringsydelse og 13.696 hjælp efter  

 § 43, stk. 8-10.
 Nævnenes og kommunernes afgørelser set i relation til Ankestyrelsens  

 praksis.
 Kriterierne for, at der kan ydes hjælp til selvstændig etablering, er  

 opregnet i Socialministeriets vejledning nr. 211 af 30. november 1994, pkt.  

 80. Der skal tages stilling til:
1. om etablering af en sådan virksomhed alle forhold taget i betragtning  

 skønnes at være den bedste og en rimelig løsning på pågældendes  

 erhvervsmæssige problem, 2. om ansøger har de fornødne faglige og forretningsmæssige forudsætninger  

 for at drive en virksomhed på tilfredsstillende måde, 3. om ansøger derved skønnes at blive i stand til at forsørge sig selv og  

 sin familie eller få et ikke uvæsentligt supplement til en pension.
 Når der skal træffes afgørelse om hjælp til selvstændig etablering, er der  

 således tale om en meget skønsmæssig vurdering.
Kompetencekommuner På baggrund af de få sager, Ankestyrelsen har modtaget, er det svært at  

 udlede noget generelt om praksis, men gennemgangen af de 6 modtagne sager har  

 vist, at de trufne afgørelser er i overensstemmelse med Ankestyrelsens  

 praksis.
Nævnenes afgørelser Gennemgangen af nævnenes afgørelser har vist, at de trufne afgørelser  

 overvejende er i overensstemmelse med Ankestyrelsens praksis.
I 10 af de 143  

 sager har Ankestyrelsen dog været uenig i de trufne afgørelser. 8 sager har  

 det ikke været muligt at vurdere i forhold til praksis, da sagerne ikke har  

 været tilstrækkeligt oplyst.
 De 10 sager:
 I 3 af sagerne ville Ankestyrelsen have bevilget støtte med henvisning  

 til, at uddannelsen var ydet efter § 43, stk. 2, og at det ikke var muligt at  

 være beskæftiget uden at være selvstændig.
 I 3 sager ville Ankestyrelsen have givet afslag med henvisning til, at  

 personen ikke opfyldte betingelserne for bevilling, da ansøger ikke var  

 omfattet af personkredsen i § 43, stk. 10.
 I 2 sager ville Ankestyrelsen have givet afslag med henvisning til, at  

 hjælp efter § 43, stk. 8 havde været en rimeligere løsning på personens  

 erhvervsproblem.
1 sag drejede sig om yderligere etableringsstøtte i form af fortsat  

 underholdshjælp.
Her ville Ankestyrelsen have givet afslag på baggrund af, at  

 virksomheden havde eksisteret i mere end 1 år, uden at der endnu havde været  

 en indtjening.
 1 sag drejede sig om hjælp til eksisterende virksomhed, der ikke var  

 etableret efter § 43, stk 10. Her ville Ankestyrelsen have givet afslag, da  

 der ikke var hjemmel til støtte i loven, og da personen iøvrigt ikke opfyldte  

 betingelserne for støtte.
Konklusion En af de konklusioner, der kan uddrages af undersøgelsen er, at  

 bistandslovens § 43, stk. 10 kun anvendes i begrænset omfang som led i  

 revalideringsbestræbelserne.
Der har i den 2-årige periode, som undersøgelsen  

 har omfattet, været behandlet knap 200 sager på landsplan hvoraf knap 1/3 har  

 fået bevilget støtte til etablering af selvstændig virksomhed.
Undersøgelsen  

 har desuden vist, at antallet af behandlede sager i de enkelte nævn er meget  

 forskelligt, og at sager, som er behandlet, hovedsageligt er fra de større  

 kommuner i det enkelte amt.At der er tale om et lille antal personer  

 tydeligøres ved at sammenholde med antallet af personer, der modtager hjælp  

 efter de øvrige bestemmelser i bistandslovens § 43, der synes at stige  

 lidt.En anden konklusion, der kan uddrages, er, at der ikke kan siges noget  

 generelt om, hvorvidt udlægningen af tilkendelseskompetencen til kommunerne  

 har medført ændringer i anvendelsen af § 43, stk. 10.
Af de 18 kommuner, som har fået overført tilkendelseskompetencen i den  

 2-årige periode, har kun 3 kommuner haft sager herom.
De 6 trufne afgørelser,  

 der er truffet af kompetence-kommunerne, synes at være helt i  

 overensstemmelse med Ankestyrelsens praksis på området.
Desuden synes gennemgangen af indstillinger fra kommunerne til nævnene at  

 vise, at det kun er få af indstillingerne der bliver ændret i nævnet.
Det  

 skal dog her bemærkes, at der i en del af disse sager ikke har foreligget indstilling fra kommunen.
Derfor kan man  

 ikke uddrage noget generelt om kommunernes praksis.
Gennemgangen af nævnenes afgørelser viser, at disse i overvejende omfang  

 er i overensstemmelse med Ankestyrelsens praksis.
Der er således tale om et  

 meget lille antal sager, som ville være blevet ændret, hvis de havde været  

 påklaget til Ankestyrelsen.
Undersøgelsen er nu afsluttet, og sagerne vil blive returneret til nævn og  

 kommuner.
Ankestyrelsen giver i den forbindelse en kort tilbagemelding i de  

 sager, hvor styrelsen har haft bemærkninger.
