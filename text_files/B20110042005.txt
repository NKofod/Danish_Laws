Kapitel 1   Ordningens formål og indhold Kapitel 2   Definitioner Kapitel 3   Administration Kapitel 4   Tilsagnsberettigede projekter Kapitel 5   Betingelser for tilsagn om tilskud Kapitel 6   Ændring af projektet og indtræden i tilsagn Kapitel 7   Tilskudsberettigede projektudgifter Kapitel 8   Beregning af tilskud Kapitel 9   Udbetaling af tilskud Kapitel 10   Underretningspligt Kapitel 11   Bortfald af tilsagn og tilbagebetaling af tilskud Kapitel 12   Force majeure Kapitel 13   Ikrafttræden Bekendtgørelse om tilskud til modernisering af fiskerfartøjer og til selektive fiskeredskaber I medfør af § 3, jf. § 2, nr. 1, litra c, § 7, stk. 4, § 11, stk. 4, og § 13, stk. 1, i lov nr. 1552 af 20. december 2006 om udvikling af fiskeri- og akvakultursektoren (fiskeriudviklingsloven) fastsættes:
Kapitel 1 Ordningens formål og indhold § 1. Formålet med ordningen er gennem tilskud til investeringer i modernisering af fiskerfartøjer og investeringer i selektive fiskeredskaber at fremme et miljømæssigt og økonomisk bæredygtigt fiskeri.
 § 2. FødevareErhverv kan indenfor de i finansloven fastsatte bevillingsmæssige rammer give tilsagn om tilskud til investeringer i modernisering af fiskerfartøjer, og til investeringer i selektive fiskeredskaber.
 Stk. 2. Tilsagn om tilskud kan gives til ejere af fiskerfartøjer, når disse ejere er registreret som erhvervsfiskere eller som selskaber efter fiskeriloven.
Kapitel 2 Definitioner § 3.  Ved selektive fiskeredskaber forstås i denne bekendtgørelse redskaber, der er beregnet til anvendelse ved fiskeri fra et fiskerfartøj, og som er indrettet med henblik på, at fiskeri med redskaberne ikke medfører uønsket bifangst.
Kapitel 3 Administration Myndigheder og kontrol § 4. FødevareErhverv træffer afgørelse efter denne bekendtgørelse.
 § 5. FødevareErhverv foretager kontrol i forbindelse med administrationen efter denne bekendtgørelse.
 Stk. 2. FødevareErhverv forestår den fysiske kontrol og den efterfølgende regnskabskontrol.
 Stk. 3. Fiskeridirektoratet kan efter bemyndigelse fra ministeren for Fødevarer, Landbrug og Fiskeri forestå den fysiske kontrol og den efterfølgende regnskabskontrol.
 Stk. 4. FødevareErhverv og Fiskeridirektoratet kan til brug for kontrollen indhente oplysninger fra andre myndigheder i fornødent omfang i overensstemmelse med fiskeriudviklingslovens § 12.
Ansøgning om tilsagn om tilskud § 6. Ansøgning om tilsagn om tilskud indgives til FødevareErhverv på et særligt skema, der fås via FødevareErhvervs hjemmeside eller ved henvendelse til FødevareErhverv.
Stk. 2. Ansøgning kan indgives fra den 15. januar og skal være modtaget i FødevareErhverv senest den 1. april samme år.
FødevareErhverv kan fastsætte yderligere ansøgningsperioder, der offentliggøres på FødevareErhvervs hjemmeside senest 1 uge før ansøgningsperiodens begyndelse.
I tilfælde, hvor ansøgningsfristen er en lørdag, søndag, mandag eller en helligdag, udløber ansøgningsfristen den anden hverdag (lørdag ikke medregnet), der følger herefter.
 Stk. 3. I 2011 kan ansøgning om tilsagn om tilskud til selektive fiskeredskaber, omfattet af § 12, stk. 1, nr. 2, indgives fra den 11. maj og skal være modtaget i FødevareErhverv senest den 15. juni 2011. FødevareErhverv kan fastsætte yderligere ansøgningsperioder, der offentliggøres på FødevareErhvervs hjemmeside senest 1uge før ansøgningsperiodens begyndelse.
 Stk. 4. FødevareErhverv kvitterer for ansøgningens modtagelse og kan i forbindelse hermed give tilladelse til at iværksætte projektet.
Prioritering og afgørelse § 7. FødevareErhverv kan anvende den i finansloven fastsatte bevillingsmæssige ramme i én ansøgningsperiode eller fordele den på flere ansøgningsperioder.
 Stk. 2. FødevareErhverv kan fordele den bevillingsmæssige ramme for en ansøgningsperiode på særskilte indikative rammer for et eller flere temaer.
 Stk. 3. FødevareErhverv oplyser på sin hjemmeside forud for ansøgningsperiodens start om de bevillingsmæssige rammer og eventuelle indikative rammer, der vil være gældende for ansøgningsperioden.
 § 8. Hvis den bevillingsmæssige ramme, der er fastsat for en ansøgningsperiode, eller den indikative ramme, der er fastsat for et tema, ikke giver mulighed for at imødekomme alle ansøgninger, der opfylder betingelserne for tilsagn om tilskud, prioriteres ansøgningerne efter et pointsystem som fastlægges af FødevareErhverv, og som offentliggøres på FødevareErhvervs hjemmeside senest ved ansøgningsperiodens begyndelse.
Stk. 2. Ved FødevareErhvervs fastlæggelse af pointsystemet omfattet af stk. 1 lægges vægt på de forventede effekter af et ansøgt projekt og på de samlede budgetterede udgifter for projektet, der fremgår af ansøgningen.
Tildelingen af point sker med aftagende vægt i følgende rækkefølge:
 1) Selektivitet.
 2) Stabilitetsforbedring.
 3) Sikkerhed og arbejdsmiljø.
 4) Fremtidige fangsters kvalitet.
 5) Energieffektivisering bortset fra motorudskiftning.
 6) Motorudskiftning.
§ 9. FødevareErhverv kan træffe afgørelse om afslag eller delvis afslag for ansøgninger, hvis FødevareErhverv vurderer, 1) at effekten af det ansøgte projekt ikke i tilstrækkeligt omfang bidrager til at opfylde formålet med ordningen, 2) at effekten af det ansøgte projekt ikke er tilstrækkeligt set i forhold til projektets budgetterede udgifter, eller 3) at de anslåede udgifter ikke er rimelige.
Stk. 2. FødevareErhverv kan for det enkelte fiskerfartøj i perioden 2007-2013 i alt maksimalt give tilsagn om tilskud for et beløb, der ikke overstiger 80 pct. af fartøjets forsikringsværdi den 1. januar i ansøgningsåret.
Hvis fiskerfartøjet ikke er forsikret, skal ansøger indhente en vurdering af fartøjets forsikringsværdi efter retningslinjer fastsat af FødevareErhverv og offentliggjort på FødevareErhvervs hjemmeside forud for ansøgningsperiodens begyndelse.
Kapitel 4 Tilsagnsberettigede projekter Generelle betingelser § 10. Tilsagn om tilskud kan gives for projekter, der omfatter investering i modernisering af ansøgeres fiskerfartøjer, og for projekter, der omfatter investering i selektive fiskeredskaber til brug ved fiskeri fra ansøgers fiskerfartøj, hvor projektet opfylder et eller flere af følgende krav:
 1) Projektet vedrører investeringer, der skaber mulighed for en forbedring af fremtidige fangsters kvalitet, således at værdien pr. enhed af fangsten forøges.
 2) Projektet vedrører investeringer, som direkte forbedrer sikkerhed og arbejdsmiljø for besætningen.
 3) Projektet vedrører investeringer, der kan reducere fiskeriets påvirkning på ikke kommercielle arter, økosystemer eller havbunden, eller som kan bidrage til formindskelse af genudsætning af fangster.
 4) Projektet vedrører energieffektivisering.
 Stk. 2. Tilsagn om tilskud kan kun gives for projekter, hvis fiskerfartøjet, som projektet er knyttet til, på ansøgningstidspunktet er registreret i EUs flåderegister over fiskerfartøjer og har været registreret i registeret i mindst 5 år.
 Stk. 3. Tilsagn om tilskud for et projekt kan kun gives, hvis de samlede budgetterede udgifter i projektet udgør følgende:
 1) 25.000 kr. for projekter, der alene omfatter investeringer i stabilitetsforbedring.
 2) 50.000 kr. for andre projekter bortset fra projekter, der alene omfatter investeringer i selektive redskaber.
 § 11. Tilsagn om tilskud for et projekt kan ikke omfatte tilsagn om tilskud til følgende investeringer:
 1) Investeringer der forøger evnen til at fange fisk for det fartøj, som investeringen er knyttet til.
 2) Investeringer der vedrører bygning af fiskerfartøjer.
 3) Investeringer der vedrører udvidelse af lastrum.
 Stk. 2. Fiskeridirektoratet skal inddrages i vurderingen af, om en investering vil forøge evnen til at fange fisk for det fartøj, som investeringen er knyttet til.
Særlige betingelser for investeringer i selektive fiskeredskaber § 12. Tilsagn om tilskud for et projekt kan omfatte tilsagn om tilskud til investeringer i fiskeredskaber, for at forbedre selektiviteten af fiskeriet, hvis 1) fiskerfartøjet, som de nævnte fiskeredskaber skal anvendes fra, er omfattet af en genopretningsplan som omhandlet i art. 5 i Rådets Forordning(EF) Nr. 2371/2002 om bevarelse af fiskeressourcerne som led i den fælles fiskeripolitik, ændrer sin fangstmetode og forlader det pågældende fiskeri for at overgå til et andet fiskeri, hvor ressourcetilstanden gør det muligt at fiske, eller 2) de nye redskaber er mere selektive end det i nr. 1 omhandlede fartøjs nuværende redskaber og på anskaffelsestidspunktet opfylder anerkendte miljøkriterier og miljøregler, som er mere vidtgående end de forpligtelser, der gælder i henhold til fællesskabsretten.
 Stk. 2. Tilsagn om tilskud for et projekt kan ikke omfatte tilsagn om tilskud til investeringer i udskiftning af et fiskerfartøjs fiskeredskaber, hvis der tidligere i perioden 2007 til og med 2013 er givet tilskud 2 gange efter fiskeriudviklingsloven til udskiftning af fiskeredskaber på samme fartøj.
 § 13. Tilsagn om tilskud for et projekt kan omfatte tilsagn om tilskud til investeringer i første udskiftning af fiskeredskaber for at sikre overholdelse af nye tekniske krav til selektivitet i fællesskabsretten, hvis anskaffelsen sker inden den dato, hvor kravene bliver obligatoriske, eller i en periode efter den pågældende dato, hvis det er fastsat i den berørte EU-lovgivning.
 § 14. Tilsagn om tilskud for et projekt kan omfatte tilsagn om tilskud til investeringer i første udskiftning af fiskeredskaber, hvis udskiftningen sker for at reducere fiskeriets indvirkning på ikke-kommercielle arter.
Særlige betingelser for investeringer i motorudskiftning § 15. Tilsagn om tilskud for et projekt kan omfatte tilsagn om tilskud til investeringer i udskiftning af et fiskerfartøjs hovedmotor, hvis fartøjet har en længde overalt på 24 meter eller derunder, og hvis de i stk. 2-7 anførte betingelser er opfyldt.
 Stk. 2. Tilsagn om tilskud til et projekt kan omfatte tilsagn om tilskud til investeringer i udskiftning af hovedmotor på fiskerfartøjer under 12 m, hvis fartøjet ikke er indrettet til at anvende trukne redskaber, som anført i skema 3 i bilag I til Kommissionens forordning (EF) nr. 26/2004 om et EF-flåderegister, og hvis den nye motor har samme eller lavere effekt end den motor, der erstattes ved udskiftningen.
 Stk. 3. Tilsagn om tilskud for et projekt kan omfatte tilsagn om tilskud til investeringer i udskiftning af hovedmotor på fiskerfartøjer under 24 m., som ikke er omfattet af stk. 2, hvis den nye hovedmotor har en effekt, som er mindst 20 pct. lavere end effekten af den motor, der erstattes ved udskiftningen.
Stk. 4. Uanset stk. 3 kan tilsagn om tilskud for et projekt omfatte tilsagn om tilskud til investeringer i udskiftning af hovedmotor på et fiskerfartøj omfattet af stk. 3, hvis den nye motor har samme eller lavere effekt end den motor, der erstattes ved udskiftningen, forudsat at fartøjet indgår i en gruppe, der opfylder betingelserne i stk. 5, og den samlede motoreffekt for fartøjerne i gruppen reduceres med mindst 20 pct. af effekten for den motor der erstattes ved udskiftningen.
Ved udskiftning af flere motorer i gruppen, skal den samlede motoreffekt for fartøjerne i gruppen reduceres med mindst 20 pct. af den samlede effekt for alle de motorer, der erstattes ved udskiftningerne.
Den reduktion af motoreffekten, der fremgår af 1. og 2. punktum, må ikke genindføres på et eller flere fartøjer i den danske fiskeriflåde.
Stk. 5. En gruppe skal bestå af flere fiskerfartøjer omfattet af stk. 3. For at en sådan gruppe kan omfattes af stk. 4, skal gruppen anmeldes til FødevareErhverv, og fartøjerne skal kunne identificeres som medlemmer af samme gruppe i Fiskeridirektoratets fartøjsregister.
Gruppen skal endvidere opfylde følgende betingelser:
 1) Gruppen må højst bestå af 50 fartøjer.
 2) Alle fartøjer i gruppen skal drive den væsentligste del af deres fiskeri i de samme forvaltningsområder, som kan være Nordsøen (ICES IV), Skagerak, Kattegat, Bælterne eller Østersøen (ICES III).
3) Alle fartøjer i gruppen skal anvende samme primære fiskeredskaber, som kan være a) trawl herunder pelagisk trawl, bundtrawl og bomtrawl, b) snurrevod eller flyshooter-vod, c) langliner, eller d) sættegarn eller lignende garn herunder ruser og toggegarn.
 Stk. 6. Den reduktion af motoreffekt, der kræves efter stk. 3 og 4, skal opnås uden offentlig støtte.
 Stk. 7. Tilsagn om tilskud for et projekt kan ikke omfatte tilsagn om tilskud til investeringer i udskiftning af et fartøjs hovedmotor, hvis der tidligere i perioden 2007 til og med 2013 er givet tilskud efter fiskeriudviklingsloven til udskiftning af samme fartøjs hovedmotor.
 Stk. 8. FødevareErhverv foranlediger, at den i stk. 5 omhandlede registrering af en gruppes fiskerfartøjer som medlemmer af samme gruppe i Fiskeridirektoratets fartøjsregister sker, og at Fiskeridirektoratet registrerer den reduktion af gruppens motoreffekt, som skal ske ved et tilsagn efter stk. 4, således at reduktionen ikke senere kan anvendes til at forøge motoreffekten på andre danske fiskerfartøjer.
Kapitel 5 Betingelser for tilsagn om tilskud § 16. Tilsagn om tilskud er betinget af, 1) at de nødvendige tilladelser fra offentlige myndigheder er opnået inden anmodning om udbetaling af tilskud indsendes til FødevareErhverv, 2) at ansøger afgiver de oplysninger, FødevareErhverv anmoder om til brug for sagsbehandlingen, 3) at tilsagnshaver indsender udbetalingsanmodning og projektrapport rettidigt, jf. § 24, stk. 2, 4) at projektet opretholdes i en periode på mindst 5 år fra datoen for tilsagn om tilskud, 5) at udbetalingsanmodning med tilhørende originale regnskabsbilag holdes tilgængeligt indtil 31. december 2021, 6) at fiskerfartøjet, i tilknytning til hvilket der er ydet tilsagn om tilskud til et projekt, ikke i 5 år fra datoen for tilsagn om tilskud slettes af EUs flåderegister over fiskerfartøjer, 7) at projektet afsluttes inden en dato, der fastsættes af FødevareErhverv, og som ikke kan ligge senere end 1 år fra datoen for tilsagn om tilskud, medmindre FødevareErhverv meddeler dispensation herfra, 8) at tilsagnshaver sikrer, at kontrolmyndigheden har adgang til projektet i forbindelse med kontrol, og 9) at tilsagnshaver indsender en rapport om projektets effekter 2 og 5 år efter datoen for udbetaling af tilskud.
Rapporten skal udfærdiges på et særligt skema, som fås via FødevareErhvervs hjemmeside eller ved henvendelse til FødevareErhverv.
 Stk. 2. FødevareErhverv fastsætter i tilsagnet nærmere betingelser om tilsagnshavers forpligtelse til at informere om den offentlige medfinansiering af projektet.
 Stk. 3. FødevareErhverv kan i tilsagnet fastsætte yderligere betingelser for tilsagn om tilskud.
§ 17. Tilsagn om tilskud er betinget af, at ansøger på ansøgningstidspunktet kan påvise teknisk og økonomisk levedygtighed for virksomheden og projektet, efter at projektet er gennemført.
Ved vurdering af økonomisk levedygtighed indgår følgende:
 1) Om virksomheden i seneste regnskabsår har haft en positiv egenkapital, eller der er afgivet going concern forbehold.
 2) Om virksomheden i de foregående 3 regnskabsår har haft positive regnskabsresultater efter skat.
 3) Oplysninger om virksomhedens produktion og afsætning de sidste 3 år.
 4) Forventede og fremtidige fangstmuligheder og indtjening.
Stk. 2. Ved nyetablerede virksomheder vurderes virksomhedens økonomiske levedygtighed efter retningslinjer fastlagt af FødevareErhverv.
Retningslinierne offentliggøres på FødevareErhvervs hjemmeside forud for ansøgningsperiodens start.
 § 18. Tilsagn om tilskud til investeringer omfattet af § 15, stk. 2 er endvidere betinget af, at fiskerfartøjet ikke i perioden fra ansøgning om tilsagn om tilskud til den dato, hvor projektet senest skal være afsluttet, jf. § 16, stk. 1, nr. 7, er indrettet til at anvende trukne redskaber som anført i skema 3 i bilag I til Kommissionens forordning (EF) nr. 26/2004 om et EF-flåderegister.
 Stk. 2. Tilsagn om tilskud til investeringer omfattet af § 15, stk. 4 er endvidere betinget af, at reduceringen af gruppens samlede motoreffekt opretholdes i 5 år efter, at der er udbetalt tilskud til udskiftning af en hovedmotor på et fartøj i gruppen.
Kapitel 6 Ændring af projektet og indtræden i tilsagn § 19. Ændring af et projekt kan godkendes af FødevareErhverv på betingelse af, at ændringen efter FødevareErhvervs vurdering er i overensstemmelse med projektets formål.
Ansøgning om ændring af et projekt skal godkendes af FødevareErhverv, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer i projektet.
Stk. 3. Ansøgning om ændring af et projekt skal være modtaget i FødevareErhverv senest 2 måneder før den dato, hvor projektet senest skal være afsluttet.
FødevareErhverv kan i særlige tilfælde meddele dispensation fra denne frist.
§ 20. FødevareErhverv kan efter ansøgning tillade at en anden, der ifølge § 2, stk. 2 kan være tilsagnshaver indtræder i et tilsagn om tilskud.
Den der indtræder i tilsagnet, indtræder i rettigheder og forpligtelser efter tilsagnet.
 Stk. 2. Ansøgning efter stk. 1 skal indgives på et særligt skema, der fås via FødevareErhvervs hjemmeside eller ved henvendelse til FødevareErhverv.
Kapitel 7 Tilskudsberettigede projektudgifter § 21. De tilskudsberettigede udgifter kan omfatte 1) udgifter til gennemførelse af projektet, og 2) udgifter til udarbejdelse af projektrapport, jf. § 24, stk. 2.
 Stk. 2. Udgifterne skal være nødvendige for at gennemføre projektet og skal være direkte relateret til gennemførelsen af projektet.
§ 22. De tilskudsberettigede udgifter kan ikke omfatte 1) udgifter til brugt eller renoveret udstyr, 2) udgifter, som tilsagnshaver har afholdt inden FødevareErhverv har givet tilladelse til iværksættelse af projektet, jf. § 6, stk. 4, dog hvis en sådan tilladelse ikke er givet, udgifter, som tilsagnshaver har afholdt inden tilsagnsdatoen, 3) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, bortset fra udgifter til investeringer omfattet af § 13, 4) udgifter hvortil der ydes offentlig støtte eller støtte i medfør af anden lovgivning, bortset fra offentlig national støtte i form af garanti, kaution eller lignende, 5) finansierings-, advokat- og pengeinstitutomkostninger, 6) udgifter i form af naturalydelser som omhandlet i art. 55 i Rådets forordning(EF) Nr. 1198/2006 om Den Europæiske Fiskerifond, 7) moms, medmindre denne endeligt bæres af tilsagnshaver, og 8) udgifter til leasing eller leje.
Kapitel 8 Beregning af tilskud § 23. Tilskud kan ydes med op til 20 pct. af de tilskudsberettigede udgifter til investeringer i motorudskiftning omfattet af § 15.
 Stk. 2. Tilskud kan ydes med op til 40 pct. af de tilskudsberettigede udgifter til investeringer i udskiftning af redskaber omfattet af §§ 12-14.
 Stk. 3. Tilskud kan ydes med op til 30 pct. af de tilskudsberettigede udgifter til investeringer, der ikke er omfattet af stk. 1 eller stk. 2.
Stk. 4. Ydes der anden offentlig national støtte i form af garanti, kaution eller lignende til udgifter, der er tilskudsberettigede efter denne bekendtgørelse, nedsættes tilskud efter denne bekendtgørelse til de nævnte udgifter, således at den samlede offentlige støtte ikke overstiger 1) 20 pct. af de tilskudsberettigede udgifter for investeringer omfattet af stk. 1, eller 2) 40 pct. af de tilskudsberettigede udgifter for investeringer omfattet af stk. 2 og 3.
Kapitel 9 Udbetaling af tilskud § 24. Udbetaling af tilskud sker på grundlag af tilsagnshavers opgørelse over betalte tilskudsberettigede udgifter, der skal kunne dokumenteres.
Anmodning om udbetaling af tilskud skal ske på et særligt skema, der fås via FødevareErhvervs hjemmeside eller ved henvendelse til FødevareErhverv.
Anmodningen skal indeholde de oplysninger og være vedlagt de bilag, som FødevareErhverv forlanger til brug for beregning og udbetaling af tilskud.
Stk. 2. Anmodning om udbetaling skal være modtaget i FødevareErhverv senest 3 måneder efter datoen, hvor projektet senest skal være afsluttet.
FødevareErhverv kan i særlige tilfælde dispensere fra denne frist.
Anmodning om udbetaling skal, udover hvad der kræves efter stk. 1, være vedlagt en projektrapport.
Projektrapporten skal udfærdiges på et særligt skema, som fås via FødevareErhvervs hjemmeside eller ved henvendelse til FødevareErhverv.
 Stk. 3. Tilskuddet overføres til tilsagnshavers NemKonto.
Kapitel 10 Underretningspligt § 25. Tilsagnshaver skal i hele perioden, hvor betingelserne for tilsagn om tilskud skal opfyldes, på forlangende afgive erklæring til FødevareErhverv om, hvorvidt betingelserne for tilsagn om tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilsagn om tilskud skal opfyldes, forpligtet til uden ugrundet ophold skriftligt at give FødevareErhverv meddelelse om forhold, der kan medføre bortfald af tilsagn om tilskud eller tilbagebetaling af tilskud efter § 26.
Kapitel 11 Bortfald af tilsagn og tilbagebetaling af tilskud § 26. Tilsagn om tilskud bortfalder, hvis 1) betingelserne for tilsagn om tilskud ikke opfyldes, 2) tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 3) projektet ikke gennemføres i overensstemmelse med tilsagnet, 4) tilsagnshaver tilsidesætter sine pligter efter fiskeriudviklingslovens § 11, stk. 2, eller 5) tilsagnshaver ikke opfylder sin underretningspligt efter § 25.
Stk. 2. I de i stk. 1 nævnte tilfælde træffer FødevareErhverv afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 12 Force majeure § 27. FødevareErhverv anerkender følgende begivenheder som force majeure:
 1) Fiskerfartøjets forlis.
 2) Tilsagnshavers død.
 3) Tilsagnshavers uarbejdsdygtighed i længere tid.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssig opofrelse kunne have sikret sig her imod.
 Stk. 3. FødevareErhverv kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 28. Hvis tilsagnshaver eller dennes dødsbo ønsker at påberåbe sig force majeure, skal dette meddeles FødevareErhverv skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 13 Ikrafttræden § 29. Bekendtgørelsen træder i kraft den 11. maj 2011.
Stk. 2. Bekendtgørelse nr. 435 af 4. juni 2009 om tilskud til modernisering af fiskerfartøjer og selektivitet ophæves.
Bekendtgørelsen finder dog fortsat anvendelse for tilsagn, der er givet i medfør heraf, og ansøgninger, der er modtaget i FødevareErhverv inden den 1. marts 2011.
