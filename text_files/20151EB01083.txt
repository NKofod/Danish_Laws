Beretning afgivet af Erhvervs-, Vækst- og Eksportudvalget den 1. september 2016 Beretning over forslag til folketingsbeslutning om at undtage dansk realkredit fra kommende Basel IV-kapitalkrav [af Pelle Dragsted (EL), Rune Lund (EL) og Søren Egge Rasmussen (EL)]:
1. Udvalgsarbejdet Beslutningsforslaget blev fremsat den 1. april 2016 og var til 1. behandling den 17. maj 2016. Beslutningsforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 1 spørgsmål til erhvervs- og vækstministeren til skriftlig besvarelse, som denne har besvaret.
2. Politiske bemærkninger Udvalget bemærker, at de kommende Basel IV-kapitalkrav, der p.t. diskuteres i Baselkomiteen, og som sidenhen vil skulle implementeres i EU-lovgivningen, kan have uhensigtsmæssige konsekvenser for dansk realkredit.
Det danske realkreditsystem er internationalt set et ret unikt system, der i langt lavere grad end andre finansielle aktører er eksponeret for finansielle risici.
Dette viste sig under finanskrisen, hvor dansk realkredit i meget lille omfang blev berørt af rystelserne i det finansielle system.
Samtidig er det danske realkreditsystem med til at sikre en af de billigste finansieringer af boligkøb internationalt.
De udmeldinger, der har været angående de kommende Basel IV-kapitalkrav, peger på, at der vil blive stillet langt hårdere kapitalkrav med Basel IV-kapitalkravene, end det er tilfældet i dag.
Dette kan få uhensigtsmæssige konsekvenser for dansk realkredit, hvis der bliver påtvunget en langt større polstring, som ikke står mål med den relativt lave risikoeksponering, dansk realkredit er udsat for.
 Udvalget erfarer, at blot indledende udmeldinger fra Baselkomiteen om kommende, stigende kapitalkrav, der dog ikke endnu er konkretiseret eller endeligt fremlagt, har fået flere aktører i den danske realkredit til at reagere ved at hæve bidragssatserne markant for bl.a. at polstre sig frem mod kapitalkravene, selv om disse endnu ikke er fastlagt.
Det er afgørende for udvalget, at det danske realkreditsystem også fremover vil kunne sikre billig finansiering af boligkøb.
Derfor glæder det udvalget, at området har ministerens og regeringens skarpe bevågenhed, og at regeringen allerede har og også i den kommende tid vil kæmpe for, at de kommende Basel IV-kapitalkrav ikke vil betyde en voldsom fordyrelse af danske realkreditlån.
Udvalget vil opfordre regeringen til fortsat at give Basel IV-kapitalkravene og deres betydning for dansk realkredit allerhøjeste prioritet og løbende sikre en grundig orientering om det internationale arbejde til udvalget.
 P.u.v.
