(Til samtlige kommunalbestyrelser og  

 amtsråd samt Hovedstadsrådet) I medfør af § 9, stk. 2, og § 17 i lov om lands- og regionplanlægning,  

 jfr. lovbekendtgørelse nr. 735 af 21. december 1982 og § 3, stk. 2, og § 9 i  

 lov om regionplanlægning i hovedstadsområdet, jfr. lovbekendtgørelse nr. 736  

 af 21. december 1982 fastsættes følgende:
§ 1.  De i § 16 i lands- og regionplanloven og § 8 i  

 hovedstadsregionplanloven omhandlede redegørelser skal afgives pr. 1. januar  

 hvert andet år med ulige årstal, det vil sige pr. 1. januar 1983, 1. januar  

 1985 osv.
Den første redegørelse for de i 1981/ 82 godkendte regionplaner  

 skal dog senest afgives pr. 1. september 1983.
 Stk. 2.  Redegørelsen skal indeholde en fortegnelse over  

 de regionplantillæg og beslutninger om regionplanlægning, der er gældende.
 Stk. 3.  I de tilfælde, hvor tidspunktet for  

 toårsredegørelsen falder sammen med et normalt regionplantillæg, jfr. § 3,  

 kan redegørelsen indgå som en del af den redegørelse for forudsætningerne for  

 regionplantillægget, der skal følge tillægget, jfr. lands- og  

 regionplanlovens § 8 og hovedstadsregionplanlovens § 2, stk. 5.
 § 2.  Regionplanmyndighedens beslutning om, at  

 regionplanens retningslinier agtes ændret eller suppleret ved et tillæg eller  

 ved en ny samlet plan, skal for at have retsvirkning som regionplanlægning  

 tilkendegives i form af et regionplanlægningsdokument.
 Stk. 2.  Et regionplanlægningsdokument skal angive,  

 hvori regionplanlægningen består, og udformes som en regionplanretningslinie.
 Stk. 3.  Regionplanlægningsdokumentet eller oplysning om  

 indholdet af regionplanmyndighedens beslutning skal straks efter vedtagelsen  

 offentliggøres og sendes til de berørte kommuner, statslige og andre  

 myndigheder samt til miljøministeriet, planstyrelsen.
 § 3.  Regionplanens planperiode forlænges hvert 4. år  

 med 4 år ved et tillæg til regionplanen (normaltillæg).
 Stk. 2.  Ved de normaltillæg, der gennemføres pr. 1.  

 januar 1985, forlænges planperioden dog til 1. januar 1997.
 Stk. 3.  Ved et normaltillæg skal der ske en ajourføring  

 af regionplanens tidsbestemte retningslinier, herunder med henblik på den  

 forlængede planperiode og de forhold, hvorom der er truffet beslutning om  

 regionplanlægning.
 Stk. 4.  Normaltillæg skal gennemføres i anden halvdel  

 af den kommunale valgperiode, således at regionplanmyndigheden vedtager  

 forslaget cirka 1 år inden udløbet af valgperioden, det vil sige pr. 1.  

 januar 1985, 1. januar 1989, 1. januar 1993 osv.
Stk. 5.  Normaltillæg skal ledsages af en redegørelse  

 for tillæggets forudsætninger herunder for den forudsatte tidsfølge for  

 virkeliggørelsen.
Redegørelsen skal tillige belyse, hvorledes tillægget  

 forholder sig til den hidtil udførte planlægning i regionen.
Stk. 6.  Redegørelsen skal behandle alle de emner, der  

 omfattes af regionplanen.
For de emner, hvor der ikke er nogen ændringer i  

 forhold til regionplanen og tidligere tillæg, er en oplysning herom  

 tilstrækkelig.
 § 4.  Forslag til regionplantillæg, der gennemføres i  

 perioden mellem normaltillæg (specialtillæg), skal ledsages af en redegørelse  

 for tillæggets forudsætninger og for de regionplanemner, der berøres af de  

 forhold, der ligger til grund for tillægget.
 § 5.  Tillæg til en regionplan kan gennemføres efter  

 den i stk. 1 til 6 angivne procedure.
 Regionplanmyndighedens udarbejdelse af forslag til regionplantillæg skal  

 ske under forhandling med kommunerne, berørte statslige myndigheder og  

 koncessionerede og tilsvarende virksomheder.
 Stk. 2.  Regionplanmyndigheden vedtager forslag til de i  

 § 3 nævnte tillæg 1 år inden udløbet af den kommunale valgperiode.
Stk. 3.  Forslag med tilhørende redegørelse sendes til  

 kommunerne og berørte koncessionerede og tilsvarende virksomheder med  

 oplysning om, at eventuelle indsigelser eller bemærkninger kan sendes til  

 regionplanmyndigheden inden 4 måneder.
Forslaget sendes samtidig til  

 orientering til miljøministeriet, planstyrelsen, der underretter de statslige  

 myndigheder.
 Stk. 4.  Samtidig med udsendelsen af forslaget til  

 høring tager regionplanmyndigheden initiativ til en offentlig debat om  

 forslaget.
 Stk. 5.  Når hørings- og offentlighedsperioden er  

 afsluttet, vedtager regionplanmyndigheden ved en fornyet behandling forslaget  

 til regionplantillæg endeligt.
Stk. 6.  Forslaget indsendes til miljøministeriet,  

 planstyrelsen ledsaget af de modtagne indsigelser og bemærkninger og  

 regionplanmyndighedens vurdering heraf.
Forslag til de i § 3 nævnte tillæg  

 skal indsendes senest 2 måneder inden udløbet af den kommunale valgperiode.
 § 6.  Bekendtgørelsen træder i kraft ved  

 offentliggørelsen i Lovtidende.
