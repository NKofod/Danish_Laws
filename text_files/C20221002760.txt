Vejledning om ansøgning om støtte fra ansøgningsrunden til optag på ordningen for grundfinansiering af etablerede frivilligcentre FL § 15.71.03.10. (FRIG 2023) INDHOLDSFORTEGNELSE 1 Indledning 3 2 Ansøgningsrundens formål 3 3 Ansøgerkreds 3 4 Tildelingskriterier og vurdering 3 5 Ansøgningsfrist og -procedure 6 6 Hvis ansøger optages på grundfinansieringsordningen 7 7 Statsstøtte 8 1 Indledning På finansloven for 2022 er der på § 15.71.03.10. adgang til at søge om optag på grundfinansieringsordningen for frivilligcentre med virkning fra det kommende års finanslov (2023). Ordningen søges via en ansøgningsrunde.
2 Ansøgningsrundens formål Formålet med ansøgningsrunden er at give mulighed for, at eksisterende frivilligcentre, som ikke i forvejen modtager grundfinansiering, kan optages på ordningen for grundfinansiering af etablerede frivilligcentre.
Frivilligcentrene har bl.a. til formål at gøre det lettere for den enkelte borger at engagere sig i frivilligt socialt arbejde og styrke samspillet mellem kommuner og frivillige foreninger på det sociale område.
3 Ansøgerkreds Ansøgningsrundens ansøgerkreds er frivilligcentre, der er etableret som enten selvejende institutioner eller frivillige foreninger, og som opfylder definitionen af et frivilligcenter.
Der skal være tale om etablerede frivilligcentre, som ikke allerede er optaget på grundfinansieringsordningen, eller frivilligcentre som modtager støtte fra ansøgningspuljen til etablering af nye frivilligcentre (ETFRI - § 15.71.03.20.)), som afslutter deres toårige etableringsperiode i året for ansøgningen.
Optagelsen sker med virkning fra 2023.
Definition af et frivilligcenter Et frivilligcenter er en selvejende institution eller frivillig forening, som arbejder i et afgrænset lokalområde  typisk en kommune.
Et frivilligcenter har til formål at støtte, synliggøre, udvikle og fremme det lokale frivillige sociale arbejde og foreningsliv, som har et socialt sigte.
Et frivilligcenter arbejder for udbredelse af den frivillige indsats rettet mod målgrupper, der kan drage fordel af en frivillig social indsats.
Et frivilligcenter skal arbejde på at understøtte det frivillige arbejde bredt på en sådan måde, at det kommer forskellige målgrupper til gavn.
Frivilligcentre kan dermed ikke være kommunale, og det økonomiske og ledelsesmæssige ansvar kan ikke ligge i en kommune.
Herudover må frivilligcentrets formand og næstformand ikke være kommunale repræsentanter.
Frivilligcentrets regnskab skal være selvstændigt, og kan således ikke indgå som en post i det kommunale regnskab.
4 Tildelingskriterier og vurdering Ansøgningen vurderes på baggrund af, om tildelingskriterierne er opfyldt, og om der er sammenhæng mellem disse, jf. tabel 1. De enkelte vurderingsområder uddybes nedenfor efter den skematiske oversigt.
Tabel 1: Vurdering og tildelingskriterier  Frivilligcentret falder inden for ansøgningsrundens ansøgerkreds.
  Frivilligcentrets formål falder inden for ansøgningsrundens formål.
  Frivilligcentret fremlægger dokumentation for vedtægter, der danner grundlag for en bredt sammensat bestyrelse med repræsentanter for forskellige brancher og sektorer og med forskellige kompetencer og erfaringer.
  Frivilligcentret fremlægger dokumentation for en overordnet strategi eller forandringsteori for frivilligcentret med mål og opfølgning herpå.
  Frivilligcentret skal modtage kommunal medfinansiering på et beløb, der minimum svarer til det statslige støttebeløb.
  Frivilligcentret skal være en frivillig forening eller selvejende institution.
  Frivilligcentret skal arbejde i et afgrænset lokalområde, typisk en kommune.
  Frivilligcentret må ikke være kommunalt ejet, og det økonomiske og ledelsesmæssige ansvar må ikke ligge i den kommunale myndighed.
  Frivilligcentret fremsender et bestyrelsesgodkendt budget for frivilligcentrets samlede drift i 2023.
  Der er sammenhæng mellem formål,  strategi og organisering mm.
 Når ansøgningsskemaet udfyldes, skal ansøger beskrive nedenstående:
 Ad 1) Ansøgerkreds og formål :
 Det vil blive vurderet, om frivilligcentrets formål ligger inden for ansøgningsrundens formål.
 Til brug for vurderingen skal det beskrives, hvordan frivilligcentret har til formål at gøre det lettere for den enkelte borger at engagere sig i frivilligt socialt arbejde og styrke samspillet mellem kommunen og frivillige foreninger på det sociale område.
 Frivilligcentrets målgruppe skal beskrives kort og præcist.
Det forventes, at det enkelte frivilligcenter aktivt arbejder for at sikre kendskab blandt målgruppen til frivilligcentrene og til frivilligt socialt arbejde generelt.
Det forventes, at frivilligcentret understøtter deltagelsen i de frivillige fællesskaber ved at gøre det lettere at deltage, at finde hjælp og støtte og at blive frivillig.
Det forventes, at borgere, der ønsker at yde en frivillig indsats, kan få hjælp og vejledning i frivilligcentrene.
Den enkelte borger skal opleve det som let og ligetil at komme i gang med at yde en frivillig indsats.
Det forventes, at det enkelte frivilligcenter medvirker til løbende at fremme samspillet og samarbejdsmuligheder på tværs af kommune, foreninger og andre relevante aktører, der arbejder med frivilligt socialt arbejde.
Det forventes, at det enkelte frivilligcenter igangsætter aktiviteter, som efterspørges af borgere og foreninger, og som har værdi for det frivillige sociale arbejde.
 Det vil blive vurderet, om ansøger lever op til definitionen af et frivilligcenter, jf. afsnit 3. Frivilligcentret skal vedlægge relevant dokumentation for dette, og som minimum vedtægter.
  Vedtægterne skal være underskrevet af de tegningsberettigede ifølge vedtægterne.
  Placeringen af det økonomiske og retlige ansvar, valg af bestyrelse, fremlæggelse af regnskab og revision, generalforsamling og anvendelse af formue ved opløsning af foreningen, skal fremgå af vedtægterne.
  En kommunal repræsentant kan ikke bestride posten som formand og næstformand.
 Ad 2) Bestyrelsessammensætning:
På baggrund af ansøgers vedtægter vil det blive vurderet, om vedtægterne danner grundlag for en bredt sammensat bestyrelse med repræsentanter for forskellige brancher, sektorer og med forskellige kompetencer og erfaringer.
Såfremt ansøger ved ansøgningsfristen i 2022 endnu ikke har haft ordinær generalforsamling, skal udkast til vedtægter, som forventes godkendt på den ordinære generalforsamling, indsendes som dokumentation.
De pågældende ansøgere, som indsender udkast til vedtægter, vil i så fald modtage en reservation, som først kan ophæves, når de endeligt vedtagne vedtægter er indsendt og godkendt af Socialstyrelsen.
Når de vedtagne vedtægter foreligger, skal vedtægterne indsendes med underskrifter af de tegningsberettigede ifølge vedtægterne.
 Ad 3) Strategi og forandringsteori:
 På baggrund af beskrivelsen af en overordnet strategi eller forandringsteori for frivilligcentrets mål og opfølgning derpå, vil det blive vurderet, om ansøger beskriver mål for følgende:
a) hvordan frivilligcenteret understøtter rekruttering af frivillige i lokale organisationer b) hvordan frivilligcenteret understøtter rekruttering af udsatte borgere som frivillige i lokale organisationer c) mangfoldighed i medlemssammensætningen d) facilitering af netværk for medlemsorganisationerne.
Målene skal være bestyrelsesgodkendte, dvs. er underskrevet af de tegningsberettigede ifølge vedtægterne.
I årene fra 2018 til 2021 udarbejdede de etablerede frivilligcentre sammen med Frivilligcentre & Selvhjælp Danmark (FriSe) og Socialstyrelsen en kvalitetsmodel, der har til formål at sikre, at det enkelte frivilligcenter arbejder resultat- og udviklingsorienteret.
Der kan med fordel tages udgangspunkt i kvalitetsmodellen i arbejdet med udarbejdelsen af en strategi eller forandringsteori, da kvalitetsmodellen udfolder indholdet af ovenstående mål i modellens kvalitetskriterier.
Såfremt ansøger ved ansøgningsfristen i 2022 endnu ikke har udarbejdet en bestyrelsesgodkendt strategi for 2023, skal foreløbige målsætninger og handleplan vedlægges ansøgningen.
Når den vedtagne strategi foreligger, skal denne indsendes med underskrifter af de tegningsberettigede ifølge vedtægterne.
 Ad 4) Medfinansiering:
Kommunen skal bidrage med mindst det samme beløb som statens tilskud.
Det endelige statslige grundfinansieringstilskud kendes først, når ansøgningsrunden er færdigbehandlet, men beløbet kan ikke overstige 350.000 kr.
Dokumentation for dette kriterium skal være en erklæring fra kommunen indeholdende det præcise beløb, kommunen har forpligtet sig til at støtte frivilligcentret med i 2023. Som en del af støtten kan indgå rene huslejeudgifter til lokaler stillet til rådighed af kommunen.
Forbrugsudgifter, såsom el, vand, varme og renovation, indgår ikke som en del af støttebeløbet.
Såfremt huslejeudgifter indgår i støttebeløbet, skal størrelsen af lokalerne samt kvadratmeterprisen fremgå af dokumentationen.
Erklæringen skal som minimum være underskrevet af en kontorchef eller tilsvarende i kommunen.
Det bemærkes, at indsendelse af oplysninger om forventet kommunal støtte ikke er tilstrækkeligt for at opfylde dette kriterium.
Der skal således foreligge en endelig og forpligtende aftale med kommunen om støtte i 2023.
 Ad 5) Organisering:
Frivilligcentret skal være organiseret som en selvstændig frivillig forening eller selvejende institution.
Dokumentation af organisationsformen kan eksempelvis fremgå af vedtægterne.
Derudover skal det seneste revisionspåtegnede årsregnskab for frivilligcenteret vedlægges ansøgningen.
Ved årsregnskab forstås frivilligcentrets samlede regnskab omfattende alle indtægter og udgifter, aktiver og passiver, samt frivilligcentrets egenkapital. Årsregnskabet skal være revideret af en statsautoriseret eller registreret revisor. Årsregnskabet skal endvidere være underskrevet af de tegningsberettigede jf. vedtægterne.
Hvis frivilligcentret i en del af den seneste årsregnskabsperiode har været en del af kommunens økonomi, indsendes årsregnskab for den del af perioden, hvor frivilligcentret har været uafhængigt af kommunens regnskab.
Der skal ikke indsendes dokumentation i form af uddrag fra de kommunale regnskaber for den resterende periode.
Hvis frivilligcentret i hele den forudgående periode frem til 2022 har været kommunalt, indsendes en opgørelse over centrets økonomi/regnskab i 2021, som er det seneste regnskabsår.
Frivilligcentret skal dokumentere, at det ikke er kommunalt ejet, og at det økonomiske og ledelsesmæssige ansvar ikke ligger hos den kommunale myndighed.
Frivilligcenterets daglige leder må ikke være ansat af kommunen.
Vedtægter kan eksempelvis bruges som dokumentation herfor.
Frivilligcentret skal dokumentere, at det arbejder i et afgrænset lokalområde, typisk en kommune.
Vedtægter kan eksempelvis bruges som dokumentation herfor.
 Ad 6) Budget:
Frivilligcentret skal indsende det bestyrelsesgodkendte budget for 2023 gældende for frivilligcentrets samlede drift.
Indtægter fra grundfinansiering og kommunal medfinansiering skal fremgå særskilt af budgettet.
Budgettet skal opstilles på en måde, så det er muligt at sammenligne budget og regnskab.
Budgettet skal være underskrevet af de tegningsberettigede jf. vedtægterne.
 Ad 7) Sammenhæng:
 På baggrund af den samlede ansøgning inkl. bilag (vedtægter mv.) og dertilhørende budget vil det blive vurderet, hvorvidt der er sammenhæng mellem formål, strategi og organisering mm.
5 Ansøgningsfrist og -procedure Ansøgningsfrist Ansøgningsfristen er den 11. november 2022 kl. 12.00. Efter dette tidspunkt kan ansøgninger ikke længere fremsendes.
 Det forventes, at ansøgerne får svar på ansøgningen i december 2022.
 Spørgsmål til ansøgningsrunden kan stilles til Sten Barsøe i Socialstyrelsen via sbar@socialstyrelsen.dk.
Indgivelse af ansøgning Offentlige myndigheder og offentlige institutioner m.v. skal indgive ansøgning om støtte fra ansøgningspuljen ved anvendelse af den digitale løsning, som Socialstyrelsen stiller til rådighed (sikker mail).
Private ansøgere kan indgive ansøgning om optag på grundfinansieringsordningen til. ved anvendelse af den digitale løsning, som Socialstyrelsen stiller til rådighed (sikker mail). Private ansøgere kan indsende/aflevere ansøgninger via andre kanaler end den anviste digitale løsning (sikkermail.puljer@socialstyrelsen.dk), f.eks. med post eller via mail til tilskudsforvaltning@socialstyrelsen.dk.
Det er også muligt at afhente ansøgningsmaterialet i Socialstyrelsen eller få tilsendt papirskabeloner.
Ved behov for yderligere information om indsendelsesmuligheder kan Tilskudsforvaltning kontaktes på telefon 72 42 41 33 eller mail tilskudsforvaltning@socialstyrelsen.dk.
For alle ansøgere gælder, at ansøgningen skal indgives på den ansøgningsblanket, som Socialstyrelsen har udarbejdet til ansøgningsrunden.
Ansøgningen skal vedlægges de bilag, der fremgår af ansøgningsmaterialet.
Ansøgningsmaterialet samt link til indsendelse af ansøgning via sikker mail ligger på ansøgningsrundens side på Socialstyrelsens hjemmeside.
Ansøgere bedes indsende ansøgningsblanketten i PDF-format af hensyn til læsevenligheden, hvis det er muligt.
 Der sendes en kvittering, når Socialstyrelsen har modtaget ansøgningen.
 For yderligere information om ansøgningsprocessen henvises til vejledningen herom på socialstyrelsens hjemmeside.
Afvisning af ansøgning ved manglende opfyldelse af formalia Socialstyrelsen har ret til at afvise ansøgninger, som ikke opfylder formalia.
Det vil fx være tilfældet, hvis ansøger ikke har anvendt ansøgningsrundens ansøgningsskema, hvis alle obligatoriske bilag ikke er vedlagt ansøgningen, eller hvis eventuelle anslagsbegrænsninger i tekstfelter i ansøgningsskemaet er overskredet.
Vurdering af ansøgningen Der foretages en vurdering af projektet ud fra oplysningerne i ansøgningen og budgettet, herunder evt. budgetnoter.
Bilag til ansøgningen indgår alene i vurderingen, såfremt det fremgår af ansøgningsvejledningen, at ansøger skal eller kan indsende specifikke bilag. Øvrige bilag, som fremsendes, vil således ikke indgå i sagsbehandlingen.
 Utilstrækkelige oplysninger i ansøgningen eller anden manglende medvirken kan føre til, at sagen afgøres på det foreliggende grundlag.
It-problemer ved indsendelse af ansøgning Du skal gøre følgende, hvis du oplever it-problemer i forbindelse med indsendelse af din ansøgning.
 Hvis du oplever it-problemer på egne systemer, er det dit eget ansvar at afhjælpe disse, fx i samarbejde med din eventuelle it-leverandør/it-support.
 Hvis du oplever it-problemer med indsendelse af ansøgning via sikker mail , kan du kontakte Tilskudsforvaltning på mail tilskudsforvaltning@socialstyrelsen.dk eller telefon 72 42 41 33.
Der er ikke tale om it-tekniske problemer, hvis det fx ikke er muligt at sende sikker post fra din mailadresse.
Som ansøger bærer du således ansvaret herfor.
VIGTIGT: DETTE SKAL DU GØRE FØR ANSØGNINGSFRISTEN Hvis it-problemet på med indsendelse af ansøgning via sikker mail ikke kan løses før ansøgningsfristens udløb, kan du:
1) fremsende ansøgningen på anden vis, så den er Socialstyrelsen i hænde inden ansøgningsfristens udløb.
Ansøgningen kan sendes direkte til sikkermail.puljer@socialstyrelsen.dk (såfremt linket på hjemmesiden ikke virker) eller til tilskudsforvaltning@socialstyrelsen.dk.
2) inden ansøgningsfristens udløb kontakte Tilskudsforvaltning og dokumentere, at de it-tekniske problemer skyldes fejl på Socialstyrelsens systemer.
Fejlen kan fx bestå i, at hjemmesiden er nede, eller at link til at sende en ansøgning ikke virker.
En del af dokumentationen skal være et skærmprint, der fx viser en fejlmeddelelse.
Dokumentationen kan sendes til tilskudsforvaltning@socialstyrelsen.dk.
I umiddelbar forlængelse heraf skal du indsende din ansøgning med tilhørende budget og evt. bilag til Puljer og Sagsbehandling.
Ansøgningen kan sendes direkte til sikkermail.puljer@socialstyrelsen.dk (såfremt linket på hjemmesiden ikke virker) eller til tilskudsforvaltning@socialstyrelsen.dk.
Ansøgninger, som modtages senere end 1 time efter ansøgningsfristen, vil ikke komme i betragtning.
 Ovenstående er en forudsætning for, at din ansøgning kan indgå i Socialstyrelsens sagsbehandling.
6 Hvis ansøger optages på grundfinansieringsordningen Ansøgningsrunden vedrører alene optagelse på grundfinansieringsordningen fra og med år 2023. Såfremt frivilligcentret optages på ordningen vil det i forhold til grundfinansieringen i 2023 være sidestillet med de øvrige frivilligcentre på ordningen og være underlagt de samme krav.
Det betyder, at frivilligcentret efter optag på grundfinansieringsordningen årligt skal indsende en strategi eller forandringsteori for frivilligcenteret samt årligt indsende dokumentation for kommunal medfinansiering på mindst det samme beløb som det statslige tilskud.
Endvidere betyder det, at frivilligcentret reguleres i overensstemmelse med reglerne for kategori C-institutioner i bekendtgørelse nr. 1226 af 31. august 2022 om økonomiske og administrative forhold for modtagere af driftstilskud fra Social- og Ældreministeriet på følgende områder:
 1) Udbetaling af tilskud.
 2) Ændringer i budget, vedtægter m.v.
 3) Rapportering.
 4) Regnskab og revision.
 5) Bortfald og tilbagebetaling af tilskud.
7 Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at driftsstøtte fra en ansøgningspulje kan være uforenelig med EU-retten, hvis driften indeholder en økonomisk aktivitet, fx i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om driftsstøtten er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsministeriets hjemmeside: http://em.dk/arbejdsomraader/erhvervsregulering-og-internationale-forhold.
