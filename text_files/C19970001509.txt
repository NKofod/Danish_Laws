 Ved lov nr. 1216 af 27. december 1996 om ændring af kildeskatteloven (Løn  

 for arbejde i udlandet, overførsel af skat) er der for det første indsat en  

 ny regel i § 62 D, som ændrer reglerne om forskudsregistrering i forbindelse  

 med lønindkomst for arbejde i udlandet . For det andet er der foretaget en  

 ændring af reglen i § 88, så reglen angår indeholdelse af færøsk eller  

 grønlandsk foreløbig skat her i landet eller indeholdelse af dansk foreløbig  

 skat i Færøerne eller Grønland samt overførsel af foreløbig skat mellem de  

 danske skattemyndigheder og skattemyndighederne i en fremmed stat.
1. Kildeskattelovens § 62 D Formålet med § 62 D er at mindske problemer med, at danske  

 skattemyndigheder skal inddrive udenlandsk skat hos en dansk lønmodtager, der  

 har arbejdet i udlandet, eller at danske arbejdsgivere kommer til at betale  

 udenlandsk skat for deres medarbejdere, der har arbejdet i udlandet.
Reglen  

 gælder derfor kun, hvis lønmodtageren ikke betaler skat i arbejdsstaten, selv  

 om denne stat kan beskatte lønindkomsten, eller hvis der ikke er taget skridt  

 over for arbejdsstatens skattemyndigheder til betaling af denne stats skat.  

 Reglen gælder også kun ved arbejde i bestemte stater, som har en aftale med  

 Danmark om bistand til inddrivelse af skatter, og hvor aftalen omfatter  

 lønindkomsten.
§ 62  D medfører alene en ændring af  

 forskudsregistrering i forbindelse med arbejde i udlandet, idet der skal ses  

 bort fra særlige regler i ligningslovens § 33 A eller i  

 dobbeltbeskatningsoverenskomsterne om nedsættelse af dansk skat af udenlandsk  

 lønindkomst.
Reglen medfører derimod ikke en ændring af beregningen af  

 slutskatten.
De særlige regler vil så medføre en overskydende skat, der  

 eventuelt kan anvendes til dækning af arbejdsstatens skat.
 I dette afsnit redegøres der først for betingelserne for anvendelsen af  

 reglen og derefter for virkningerne af reglen.
Betingelserne for anvendelsen af § 62 D § 62  D, stk. 1, skal anvendes i tilfælde, hvor en  

 fuldt skattepligtig lønmodtager har lønindkomst ved arbejde på Færøerne, i  

 Grønland eller i udlandet (arbejdsstaten), og lønmodtageren er omfattet af  

 regler om skattenedsættelse i ligningslovens § 33 A eller i  

 dobbeltbeskatningsoverenskomsten med arbejdsstaten.
Løn for arbejde på  

 Færøerne eller i Grønland kan dog kun være omfattet af en  

 dobbeltbeskatningsoverenskomst.
 Under hensyn til formålet med loven (bl.a. at imødegå problemer med danske  

 myndigheders inddrivelse af udenlandske skatter af løn for arbejde i  

 udlandet) skal reglen kun anvendes for lønindkomst ved arbejde i bestemte  

 fremmede stater, som har aftale med Danmark om bistand med inddrivelse af  

 skattekrav. § 62 D skal kun anvendes ved arbejde på Færøerne, i Grønland  

 eller i en fremmed stat, som er omfattet af EF's bistandsdirektiv eller  

 OECD/Europarådets bistandskonvention, og som har en aftale med Danmark om  

 administrativ bistand med inddrivelse af skattekrav.
 Efter de gældende internationale aftaler vil reglen derfor kun omfatte  

 arbejde udført i Belgien, Finland, Frankrig, Holland, Island, Luxembourg,  

 Norge, Sverige, Tyskland og USA (i det omfang, lønmodtageren ikke er dansk  

 statsborger) samt på Færøerne og i Grønland.
 Efterhånden som flere lande bliver omfattet af disse internationale  

 aftaler, vil området for reglens anvendelse blive udvidet.
 § 62  D skal derimod ikke anvendes i de tilfælde, hvor  

 arbejdsstaten efter dens dobbeltbeskatningsoverenskomst med Danmark er  

 afskåret fra at beskatte lønindkomsten, og hvor der efter ligningslovens § 33  

 A, stk. 3, gives halv nedsættelse af den danske skat af den udenlandske  

 lønindkomst.
 Reglen gælder heller ikke for personer, der er udsendt af den danske stat  

 eller anden dansk offentlig myndighed til tjeneste uden for riget, idet disse  

 personer ikke kan beskattes af den stat, hvor de udfører deres tjeneste.
 § 62  D skal ikke anvendes, hvis de danske  

 skattemyndigheder får dokumentation for, at lønmodtageren betaler skat i  

 arbejdsstaten af lønindkomsten for arbejdet der.
 Lønmodtageren kan mest direkte dokumentere skattebetaling til  

 arbejdsstaten ved at forevise kvitteringer for betalt skat til arbejdsstaten  

 eller lønsedler, som viser, at arbejdsgiveren har trukket skat til  

 arbejdsstaten.
 Dokumentation kan også ske ved, at den pågældendes arbejdsgiver  

 attesterer, at der sker indeholdelse af skat til arbejdsstaten.
 Lønmodtageren kan også opfylde kravet om dokumentation ved at godtgøre, at  

 den pågældende er tilmeldt de relevante skattemyndigheder i arbejdsstaten.  

 Det forudsættes, at tilmeldingen indeholder de korrekte oplysninger om  

 arbejdsforholdet i denne stat.
 Det kræves således ikke ubetinget, at lønmodtageren rent faktisk betaler  

 skat til arbejdsstaten, hvis det kan dokumenteres, at denne stats  

 skattemyndigheder er bekendt med arbejdsforholdet.
 Det kan f.eks. være tilfældet, hvis arbejdet udføres i et land, som først  

 opkræver skat af lønnen i året efter den er optjent.
 Det kan også være tilfældet, hvis lønmodtageren har søgt arbejdsstatens  

 skattemyndigheder om at blive omfattet af særlige skatteregler, og  

 arbejdsstatens skattemyndigheder har bevilget henstand med skattebetaling  

 efter landets almindelige regler i den periode, ansøgningen behandles.
Hvis en lønmodtager ved påbegyndelsen af et arbejdsforhold i udlandet ikke  

 kan dokumentere skattebetaling til arbejdsstaten, vil betingelserne for  

 anvendelsen af § 62 D være opfyldt for den pågældende, således at der ikke  

 kan ske nedsættelse af de foreløbige skatter ved forskudsregistreringen.  

 Dette forhindrer imidlertid ikke, at forskudsregistreringen kan ændres, hvis  

 lønmodtageren forelægger den nødvendige dokumentation på et tidspunkt under  

 arbejdsforholdet.
Der kan ligeledes ske tilbagebetaling af for meget betalt  

 skat efter § 55, hvis det i øvrigt følger af den normale praksis efter denne  

 regel.
Virkningen af § 62 D § 62  D medfører, at der ved forskudsregistreringen  

 (eller ved ændring af forskudsregistreringen) ikke skal tages hensyn til  

 reglerne i ligningslovens § 33 A eller i en dobbeltbeskatningsoverenskomst  

 med arbejdsstaten.
Det medfører, at de foreløbige skatter af udenlandsk  

 lønindkomst ikke bliver nedsat efter disse regler.
 På samme måde kan en lønmodtager i løbet af et indkomstår ikke anmode om  

 tilbagebetaling af for meget betalt skat for samme indkomstår, jf. § 55, for  

 så vidt angår udenlandsk lønindkomst, medmindre skattebetaling til udlandet  

 dokumenteres.
 § 62  D medfører alene, at der ved  

 forskudsregistreringen skal ses bort fra reglerne i ligningslovens § 33 A  

 eller i en dobbeltbeskatningsoverenskomst om nedsættelse af dansk skat.  

 Reglen medfører derimod ikke, at der ved forskudsregistreringen skal ses bort  

 fra fradrag for udgifter for arbejde i udlandet.
 Når der ikke er taget hensyn til regler om skattenedsættelse ved  

 forskudsregistreringen, vil de foreløbige skatter alt andet lige blive større  

 end den endelige skat.
I de tilfælde, hvor der er en aftale mellem Danmark og arbejdsstaten om  

 overførsel af foreløbige skatter, kan det beløb, der er blevet indeholdt for  

 meget i foreløbige skatter, blive overført til skattemyndighederne i  

 arbejdsstaten i overensstemmelse med aftalens regler.
For tiden er der kun en  

 sådan »trækaftale« (aftale af 19. juni 1991) mellem de nordiske  

 lande, men den nedenfor omtalte ny regel i § 88, stk. 2, giver hjemmel til  

 indgåelse af flere aftaler.
 Det beløb, der overføres til arbejdsstaten efter trækaftalen, vil blive  

 modregnet i denne stats skattekrav mod lønmodtageren.
 Hvis der ikke foreligger en trækaftale, vil det beløb, der er indeholdt  

 for meget som foreløbige skatter, blive udbetalt (med godtgørelse efter de  

 sædvanlige regler) til lønmodtageren ved årsopgørelsen.
 Lønmodtageren kan anvende den overskydende skat til betaling af  

 arbejdsstatens skat.
 Hvis arbejdsstatens myndigheder på tidspunktet for udbetaling af den  

 overskydende skat har opgjort skattekravet mod den danske lønmodtager og  

 anmodet de danske skattemyndigheder om bistand til inddrivelse af dette  

 skattekrav, kan det beløb, der skal udbetales til lønmodtageren, anvendes til  

 betaling af arbejdsstatens skattekrav.
De danske skattemyndigheder skal yde bistand til inddrivelse af  

 arbejdsstatens skattekrav i overensstemmelse med reglerne i den eller de  

 aftaler om administrativ bistand, som Danmark har med den stat, hvor arbejdet  

 er udført.
Hvis lønmodtageren har indsigelser mod arbejdsstatens skattekrav,  

 afhænger det altså af den pågældende aftale om bistand, i hvilket omfang de  

 danske skattemyndigheder skal afvente udfaldet af denne klage eller eventuelt  

 foretage sikringsforanstaltninger.
 Hvis arbejdsstatens myndigheder har opgjort skattekravet mod en dansk  

 lønmodtager og pålagt den pågældendes arbejdsgiver at betale skattekravet,  

 kan det beløb, der skal udbetales som overskydende dansk skat, dog i stedet  

 blive overført til betaling af det beløb, som arbejdsgiveren har betalt, jf.  

 den ny regel i § 62 D, stk. 2.
Dette gælder også i tilfælde, hvor danske myndigheder har andre krav mod  

 den pågældende lønmodtager.
Hvis omvendt arbejdsgiveren har andre krav mod  

 lønmodtageren (end den betalte udenlandske skat), kan den overskydende skat  

 ikke overføres til arbejdsgiveren til dækning af disse krav.
 Den overskydende skat for en lønmodtager kan kun overføres til den  

 pågældendes arbejdsgiver, hvis denne først har dokumenteret over for de  

 danske skattemyndigheder, at han har betalt lønmodtagerens skat til  

 arbejdsstaten.
2. Kildeskattelovens § 88 Den gældende bestemmelse i § 88 var en udmøntning af artikel 25 i den  

 dansk-grønlandske dobbeltbeskatningsaftale af 18. oktober 1979. Det er her  

 aftalt, at når en person eller et selskab m.v. i den ene del af riget  

 udbetaler løn og pension, som kan beskattes i den anden del af riget, skal  

 den pågældende foretage indeholdelse af kildestat til den anden del af riget.
Efter den ny affattelse af § 88, stk. 1, er skatteministeren bemyndiget  

 til at indgå aftaler med Færøerne og Grønland om, at Danmark skal indeholde  

 færøsk og grønlandsk kildeskat.
Aftalerne skal være gensidige, så Færøerne og  

 Grønland også skal indeholde dansk kildeskat.
 Den aftale, som allerede er indgået med de grønlandske myndigheder, er  

 fortsat omfattet af den ny § 88.
Efter den ny affattelse af § 88, stk. 2, er skatteministeren bemyndiget  

 til at indgå aftaler med fremmede stater om overførsel af skat.
Herefter kan  

 danske skattemyndigheder overføre skatter, som de har opkrævet vedrørende en  

 indkomst, der skal beskattes i en anden stat, til dækning af den anden stats  

 skattekrav af samme indkomst.
 Det er en betingelse, at aftalerne er gensidige, så fremmede stater også  

 kan overføre skatter, som de har opkrævet vedrørende en indkomst, der skal  

 beskattes her i landet, til dækning af de danske skattekrav af samme  

 indkomst.
 Aftaler om overførsel af skat kan dog kun indgås med fremmede stater, hvis  

 skattemyndigheder arbejder sammen med danske skattemyndigheder i et særligt  

 omfang, nemlig stater, som er omfattet af EF's bistandsdirektiv eller  

 OECD/Europarådets bistandskonvention.
Danmark har allerede indgået en aftale af 19. juni 1991 med de andre  

 nordiske lande om overførsel af forskudsskatter, som er opkrævet i en stat,  

 men som vedrører lønindkomst, der beskattes i en anden stat.
Denne aftale  

 blev indgået med hjemmel i (den nu ophævede) lov nr. 74 af 31. marts 1953 om  

 indgåelse af overenskomster med fremmede stater til undgåelse af  

 dobbeltbeskatning m.v.
Aftalen gælder fortsat.
 Efter § 88, stk. 3, kan skatteministeren fastsætte nærmere regler om  

 opkrævning og afregning af skatter, der er omfattet af aftaler, som nævnt i  

 stk. 1 og 2.
 For så vidt angår den gældende aftale med Grønland, er der allerede  

 fastsat nærmere regler om kildeskat til Grønland i § 53 - 55 i bekendtgørelse  

 nr. 768 af 19. september 1995 om opkrævning m.v. af indkomst- og formueskat.
3. Ikrafttrædelse Lov nr. 1216 af 27. december 1996 om ændring af kildeskatteloven er trådt  

 i kraft med virkning fra og med dagen efter bekendtgørelsen i Lovtidende.
 Kildeskattelovens § 62 D har således virkning for forskudsansættelse for  

 indkomståret 1997, der foretages eller ændres fra og med den 29. december  

 1996, samt for forskudsansættelse for senere indkomstår.
Forskudsansættelse vedr. indkomståret 1997, som allerede var foretaget  

 inden 29. december 1996, berøres ikke af § 62 D.
Ny forskudsansættelse for  

 indkomståret 1997 eller ændringer i en allerede foretagen forskudsansættelse  

 for dette indkomstår skal derimod foretages efter § 62 D.
Forskudsansættelse for indkomståret 1998 eller senere indkomstår skal også  

 foretages efter § 62 D.
Det medfører, at erklæringer, som skattemyndighederne  

 havde udsendt inden 29. december 1996, om fritagelse for indeholdelse af  

 foreløbig skat (fritagelseserklæringer) fortsat gælder for indkomståret 1997,  

 sålænge der ikke foretages ændringer i dem, hvorimod de bortfalder fra og med  

 indkomståret 1998.
