Fremsat den 20. oktober 1998 af  

 Svend Erik Hovmand (V),  

 Hans Christian Schmidt (V),  

 Flemming Hansen (KF) og Pernille Sams (KF) Forslag til folketingsbeslutning om regelforenkling gennem etablering af en  

 dereguleringsenhed Med henblik på at forenkle den offentlige  

 administration, nedbringe og forenkle regelmængden samt lette de  

 administrative byrder opfordrer Folketinget regeringen til at etablere et  

 tværministerielt organ   en dereguleringsenhed   som skal have til  

 opgave at sikre, at lovgivningen   både den gældende og ny  

 lovgivning   ikke medfører større administrative byrder for  

 virksomhederne og borgerne end nødvendigt.
For at sikre, at  

 dereguleringsenheden har den nødvendige gennemslagskraft i forhold til  

 de enkelte ministerier, skal enheden organisatorisk placeres i  

 Statsministeriet med direkte reference til statsministeren.
Bemærkninger til forslaget Venstre og Det Konservative Folkeparti har igen i denne  

 folketingssamling sat regelforenkling og afbureaukratisering højt  

 på dagsordenen.
I flere undersøgelser har erhvervslivet udpeget  

 regelforenkling og afbureaukratisering som et af de vigtigste områder,  

 hvor forbedringer vil styrke konkurrenceevnen og effektiviteten i  

 virksomhederne.
Desværre står regelforenkling og  

 afbureaukratisering ikke højt på den politiske dagsorden hos  

 regeringen.
Arbejdet med at lette virksomhederne for administrative byrder  

 mangler politisk prioritering og vilje.
Nærværende forslag er en  

 genfremsættelse af beslutningsforslag B 33 fra folketingsåret  

 1997-98, 1. samling og er et led i en række konkrete beslutningsforslag  

 om regelforenkling.
 Skal omfanget af administrative byrder og mængden af  

 regler nedbringes effektivt, kræver det, at to betingelser er  

 opfyldt:
 1.	Der skal være en politisk målsætning om  

 deregulering, og i lovgivningsapparatet skal der være indbygget en  

 bevidst holdning, som systematisk forebygger, at lovgivningen medfører  

 flere administrative byrder end højst nødvendigt.
 2.	Der skal være politisk fokus på arbejdet med at  

 nedbringe de administrative byrder, og arbejdet skal have  

 topprioritet.
 Ingen af disse betingelser er opfyldt i dag.
De spæde tiltag, som regeringen har sat i gang, har  

 ikke karakter af deregulering.
Der er ikke tale om, at man afskaffer de  

 regler, som ligger til grund for de administrative byrder, så byrderne  

 på den måde helt forsvinder.
Det eneste, regeringen har taget  

 initiativ til, er, at den gennem anvendelse af ny teknologi vil  

 forsøge at gøre det lettere for virksomhederne at løfte  

 de byrder, de nu engang er blevet pålagt.
Samtidig savner arbejdet med at lette virksomhederne for  

 administrative byrder politisk bevågenhed, efter at ansvaret for  

 arbejdet er flyttet fra Erhvervsministeriets departement og til Erhvervs- og  

 Selskabsstyrelsen.
Det ses blandt andet ved fagministrenes manglende brug af  

 Erhvervsministeriets Testpanel i forbindelse med vurdering af administrative  

 byrder og forebyggelse af unødig byrdefuld lovgivning.
Det vil Venstre og Det Konservative Folkeparti gøre  

 noget ved.
Derfor foreslås det, at der etableres en dereguleringsenhed  

 i Statsministeriet med direkte reference til statsministeren og med  

 følgende beføjelser:
Arbejdsfeltet for den nye enhed skal være  

 regelforenkling og fjernelse af administrative byrder.
Enheden skal  

 overvåge og koordinere indsatsen på området.
Det skal  

 både ske i forhold til planlagt ny lovgivning og allerede eksisterende  

 lovgivning.
I den forbindelse vil det være naturligt organisatorisk at  

 lægge Erhvervsministeriets Testpanel ind under dereguleringsenheden.
 Dereguleringsenheden skal udøve sine aktiviteter  

 på tværs af samtlige ministerier og på en sådan  

 måde, at det enkelte ministerium ikke kan afsondre sig fra dens  

 virkefelt.
 Som udgangspunkt skal forpligtelsen til at nedbringe  

 mængden af regler og administrative byrder påhvile hvert  

 ministerium og gælde i forbindelse med ethvert påtænkt  

 initiativ, men dereguleringsenheden skal have pligt til at påse, at de  

 enkelte ministerier lever op til deres ansvar.
 Rekrutteringen af medarbejdere til dereguleringsenheden  

 skal i videst muligt omfang ske fra det private erhvervsliv, og det skal  

 gennem åremålsansættelse sikres, at medarbejderne ikke i  

 for høj grad bliver en del af systemet.
I Storbritannien har man gode erfaringer, efter at  

 arbejdet med regelforenkling og lettelse af administrative byrder har  

 fået politisk opmærksomhed og det overordnede ansvar er blevet  

 forankret hos én minister.
Storbritannien har således i 1994  

 indført "The Deregulation and Contracting Out Act". Der er  

 udnævnt en minister for deregulering, hvis ministerium er ansvarlig for  

 deregulering af den offentlige sektor.
Herudover er der nedsat en  

 "Deregulation Task Force" (DTF) med det formål at rådgive  

 regeringen om, hvorledes man kan vende den voksende lovgivningsbyrde.
 Dereguleringsministeriet har udarbejdet en vejledning til,  

 hvordan man opnår og sikrer en hensigtsmæssig konsekvensanalyse  

 (Compliance Cost Assessment - CCA) forud for al lovgivning, herunder  

 EU-lovforslag, som påvirker erhvervslivet.
 Derudover er der fastlagt en lovgivningsprocedure, der  

 skal sikre, at lovforslag belaster virksomhederne mindst muligt.
Skriftlig fremsættelse Svend Erik Hovmand (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om regelforenkling  

 gennem etablering af en dereguleringsenhed.
(Beslutningsforslag nr.
B 9).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
