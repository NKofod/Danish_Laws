Ændringsforslag stillet den 8. marts 2021 Ændringsforslag til 3. behandling af Forslag til lov om ændring af lov om tilgængelighed af offentlige organers websteder og mobilapplikationer (Justering af undtagelse for tredjepartsindhold på offentlige organers websteder og mobilapplikationer) [af finansministeren (Nicolai Wammen)]:
Til § 2 Af finansministeren:
 1) Datoen »1. juli 2021« ændres til: »1. juli 2023«.
[Ændret ikrafttræden af lovforslaget for at sikre, at implementeringen kan gennemføres rettidigt af offentlige myndigheder] Bemærkninger Til nr. 1 Den foreslåede ændring af lovforslagets ikrafttræden skyldes, at det er nødvendigt at udsætte lovforslagets ikrafttræden fra den 1. juli 2021 til den foreslåede nye dato, da den foreslåede lovændring har væsentligt større implementeringskonsekvenser for offentlige myndigheder end vurderet ved fremsættelsen af lovforslaget.
De berørte offentlige myndigheder har således brug for en længere omstillingsperiode, da lovændringen medfører behov for tilpasninger af it-systemer.
Det skal understreges, at lovændringen kun omfatter en præcisering af en undtagelsesbestemmelse i loven, og at borgerne i praksis ikke vil mærke nogen serviceforringelse, når de benytter offentlige selvbetjeningsløsninger i perioden frem til den foreslåede nye ikrafttrædelsesdato.
Det bemærkes desuden, at det ikke vurderes, at den udsatte lovændring vil medføre, at Danmark kan anses for ikke at opfylde sine EU-retlige forpligtelser til at sikre implementering af Europa-Parlamentets og Rådets direktiv 2016/2102/EU af 26. oktober 2016 om tilgængelighed af offentlige organers websteder og mobilapplikationer.
Med den gældende lov om tilgængelighed af offentlige organers websteder og mobilapplikationer, jf. lov nr. 692 af 8. juni 2018, anses Danmark for at have gennemført direktivet i national ret.
