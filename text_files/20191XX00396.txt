Skriftlig fremsættelse (16. januar 2020) Miljøministeren (Lea Wermelin):
 Herved tillader jeg mig for Folketinget at fremsætte:
Forslag til lov om ændring af lov om miljøbeskyttelse (nationale affaldshåndteringsplaner og affaldsforebyggelsesplaner) (Lovforslag nr.
L 94) Lovforslaget har til formål at gennemføre de ændrede krav til affaldshåndteringsplaner og affaldsforebyggelsesplaner som følger af det reviderede affaldsdirektiv fra 2018. Direktivet skal være gennemført inden den 5. juli 2020.
Miljøbeskyttelsesloven indeholder i dag bemyndigelser for ministeren til at udarbejde affaldsplaner for håndtering og forebyggelse.
Disse bemyndigelser udgør gennemførelsen af det tidligere affaldsdirektiv.
Lovforslaget gennemfører de nye direktivkrav ved at ændre disse bemyndigelser.
 Lovforslaget gennemfører de ændrede krav til affaldshåndteringsplanens indhold ved at supplere den eksisterende bestemmelse i miljøbeskyttelsesloven, der oplister krav til affaldshåndteringsplanens indhold, med direktivets nye krav om vurdering af ordninger for særskilt indsamling af affald og foranstaltninger til imødegåelse og oprydning af henkastet affald.
Forslaget gennemfører desuden de ændrede krav til affaldsforebyggelsesplanens indhold.
Dette ved at ophæve den gældende oplistning i miljøbeskyttelsesloven af indholdskrav til affaldsforebyggelsesplaner.
Affaldsforebyggelsesplanen vil fremover, lige som det er tilfældet i dag, blive udarbejdet af miljøministeren i medfør af miljøbeskyttelseslovens § 50 e, stk. 1, og med et indhold, som opfylder Danmarks EU-retlige direktivforpligtelser.
Efter ændringen skal denne plan, udover de tidligere indholdskrav, indeholde en redegørelse for, hvordan Danmark efterlever kravene til forebyggelsesforanstaltninger samt et specifikt program for forebyggelse af madaffald.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
