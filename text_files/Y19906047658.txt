 Betingelser for godkendelse af fornavne og fortegnelse over fornavne.
 Kirkeminister Torben Rechendorffs svar af 28. maj 1990 på medlem af  

 folketinget Hanne Thanning Jacobsens spørgsmål af 21. maj 1990 (spørgsmål nr.  

 S 873).
 »Hvilke præcise krav stilles der ifølge lov om navngivning for at få  

 godkendt et givent navn, og hvor langt er ministeren i overvejelserne om at  

 afskaffe navnecirkulæret?».
 SVAR:
 Bestemmelse om fornavn findes i § 10, stk. 1, i personnavneloven (lov nr.  

 193 af 29. april 1981), hvorefter der som fornavn ikke må vælges et navn, der  

 ikke er et egentligt fornavn, eller som kan blive til ulempe for barnet.
 Navne, der er i brug som efternavn, kan herefter i almindelighed ikke  

 godkendes som fornavne.
Der kan ikke tillægges en dreng et pigenavn eller omvendt.
Et fornavn må  

 have en sådan karakter, at der ikke kan rejses tvivl om bærerens køn.
 Navnet skal være passende og må ikke kunne vække anstød, og det må ikke  

 ved udtale eller skrivemåde afgjort stride mod dansk sprogbrug, jf.  

 bestemmelsen i personnavnelovens § 6, nr. 5 og 7 om kriterier for navnebevis  

 for nyt efternavn.
 Ministeriet har ikke aktuelle planer om at afskaffe fortegnelse over  

 godkendte fornavne, der er meget anvendt af ministerialbogsførere og borgere,  

 og man agter til efteråret 1990 at udsende en ny fortegnelse over fornavne.
 Fortegnelsen vil indeholde ca. 125 yderligere fornavne i forhold til den  

 gældende fortegnelse af 1. december 1988.
 Kirkeministeriet har i meget høj grad forenklet sin ekspedition af  

 fornavnesager inden for de sidste år.
Ansøgning om godkendelse af fornavne, der ikke er optaget i fortegnelse  

 over godkendte fornavne, kan forelægges ministeriet telefonisk.
I en række  

 sager træffes der herefter afgørelse uden indhentelse af erklæring fra  

 ministeriets særlige sagkyndige i navnesager, Københavns Universitets  

 Institut for Navneforskning.
 I de sager, hvor det er tvivlsomt, om navnet kan godkendes, forelægges  

 sagen for Københavns Universitets Institut for Navneforskning, og den  

 sagkyndiges erklæring indgår i grundlaget for sagens afgørelse.
