 Direktoratet for Arbejdsløshedsforsikringen har i bekendtgørelse nr. 663  

 af 25. september 1990 fastsat nye regler om standardvedtægten for danske  

 anerkendte arbejdsløshedskasser.
 I modsætning til tidligere er bekendtgørelsen nu udformet således, at  

 selve standardvedtægtens indhold er fastsat i bilag til bekendtgørelsen,  

 medens bekendtgørelsens § 2 angiver de mindstekrav, der stilles til det  

 administrative afsnit i den enkelte kasses vedtægt (afsnit 7).
Kassens vedtægt skal være i overensstemmelse med standardvedtægten.
I  

 visse tilfælde indeholder standardvedtægten alternative bestemmelser, hvor  

 kassen må vælge den bestemmelse, der stemmer med forholdene i kassen.
Dette  

 gælder således vedtægtens § 4, stk. 2, (kassens faglige område), § 13  

 (kontingentspørgsmål) og § 20 (klageadgang). I andre tilfælde fremgår det af  

 standardvedtægten, at kassen selv skal beslutte reglernes nærmere indhold,  

 jf. f.eks. § 2, stk. 5, om valg af repræsentanter til årsmødet.
 Standardvedtægtens bestemmelser om afdelinger skal kun medtages i  

 vedtægten for kasser, der er organiseret i afdelinger.
 Med udformningen af bekendtgørelsens § 2 indeholder standardvedtægten ikke  

 længere udførlige modeller for formuleringen af det administrative afsnit,  

 der dog ikke må være i strid med standardvedtægtens regler.
 Vedtægten omhandler ikke de særlige regler, herunder klageregler,  

 regnskabsbestemmelser m.v., der er gældende for administration af  

 kursusgodtgørelse i henhold til lov om arbejdsmarkedsuddannelser.
 Vedrørende bekendtgørelsens enkelte bestemmelser bemærkes særligt:
Til bilaget (Standardvedtægten) § 1.  Kassens formål Standardvedtægtens § 1 angiver udtømmende rammerne for kassens virksomhed.  

 Det vil sige, at aktiviteter med formål, der ikke omfattes af bestemmelsen,  

 ikke er tilladt.
Det følger heraf, at en anerkendt arbejdsløshedskasse f.eks.  

 ikke kan drive erhvervsvirksomhed, administrere livsforsikringsordninger  

 eller anvende midler til kursusaktiviteter, bortset fra kortvarige  

 jobsøgningskurser.
 Ud over administration af dagpenge m.v. har kassen f.eks. i henhold til  

 arbejdsløshedsforsikringslovens § 65 pligt til at vejlede medlemmerne om  

 deres rettigheder og pligter ifølge loven, herunder rådighedsforpligtelsen,  

 og kassen skal påse, at medlemmerne står til rådighed for arbejdsmarkedet.  

 Kassen har endvidere pligt til at vejlede medlemmerne om de foreliggende  

 muligheder for uddannelse, genoptræning og omskoling, og kassen kan anvise  

 arbejde til sine ledige medlemmer og henvise dem til samtale i henhold til  

 reglerne om arbejdsformidling.
 Det er endvidere pålagt kasserne at administrere kursusgodtgørelse m.v. i  

 henhold til lov om arbejdsmarkedsuddannelser samt uddannelses- og  

 iværksætterydelse i henhold til lov om arbejdstilbud til ledige.
 § 2,  stk. 5. Valg af repræsentanter til årsmødet.
 Kassen skal selv fastsætte i vedtægten, hvordan repræsentanterne til  

 årsmødet vælges.
 § 3,  stk. 2. Anvendelse af formuen ved anerkendelsens  

 ophør.
 Hvis kassens anerkendelse bortfalder, skal kassens mellemværende med  

 staten vedrørende forskud og refusion af udgifter til dagpenge m.v. gøres op,  

 og eventuel saldo udlignes.
Kassen skal træffe afgørelse om anvendelse af den herefter resterende  

 formue.
Afgørelsen er først gyldig, når den er godkendt af direktøren for  

 arbejdsløshedsforsikringen.
 § 4,  stk. 1. Optagelsesbetingelserne.
 Der kan ikke stilles den yderligere betingelse for optagelse, at medlemmet  

 tillige er eller bliver medlem af den tilknyttede faglige organisation.
 § 4,  stk. 2. Kassens faglige område.
 Lønmodtagerkasserne er - bortset fra Kristelig Arbejdsløshedskasse -  

 fagligt afgrænsede.
 Den enkelte kasses faglige område skal derfor beskrives så nøjagtigt som  

 muligt i vedtægtens § 4, stk. 2, med tilhørende bilag, således at det fremgår  

 af vedtægten, hvilken beskæftigelse/uddannelse, der kræves som betingelse for  

 optagelse som medlem af kassen.
 Beskrivelsen i § 4, stk. 2, kan enten tage udgangspunkt i den tilknyttede  

 faglige organisations overenskomstområde - alternativ (a) - eller, hvis det  

 faglige område ikke kan afgrænses på baggrund af overenskomstdækning, ved  

 anvendelse af formuleringen i alternativ (b).
 Alternativ (a):
Hvis afgrænsningen af kassens faglige område foretages på baggrund af den  

 tilknyttede faglige organisations overenskomstområde - alternativ (a) -  

 anføres det i bilaget, hvilke faggrupper, der omfattes af  

 overenskomstdækningen.
Hvis det faglige område omfatter flere organisationers  

 overenskomstområder, angives faggrupperne for hver enkelt.
 Alle faggrupperne skal anføres i bilaget, jf. eksempelvis bilaget til  

 vedtægten for Snedker- og Tømrerfagets Arbejdsløshedskasse, hvorefter kassens  

 faglige område omfatter faggrupperne: Tømrer, snedker, glarmester,  

 linoleumspålægger, sadelmager, tapetserer, rejsetøjs- og lædervareområdet.
 Det kan eventuelt yderligere specificeres i bilaget, hvilke fagområder  

 eller arter af virksomheder, overenskomstdækningen omfatter.
 Hvis området yderligere er reguleret ved grænseaftaler i organisations-  

 og/eller kasseregi, bør der henvises til disse i bilaget eller eventuelt i et  

 underbilag, f.eks. således:
 Eksempel 1:
»I henhold til aftale af . . . med . . . Arbejdsløshedskasse henhører  

 medlemmer inden for . . . (faggruppe) med beskæftigelse i . . . under . . .  

 Arbejdsløshedskasse, medens medlemmer, der er beskæftiget i . . . hører under  

 . . . Arbejdsløshedskasse.« Eksempel 2:
»Der er mellem . . . Arbejdsløshedskasse og . . . Arbejdsløshedskasse  

 enighed om, at medlemsafgrænsningen for så vidt angår . . . (faggruppe)  

 følger grænseaftale af . . . mellem . . . (organisation) og . . .  

 (organisation), således at forsikrede beskæftiget med . . . henhører under .  

 . . Arbejdsløshedskasse, medens forsikrede beskæftiget med . . . hører under  

 . . . Arbejdsløshedskasse.« Ordene i stk. 2: »i væsentligt omfang« indebærer, at der ikke  

 stilles krav om, at pågældendes beskæftigelse konkret sker i henhold til  

 overenskomsten.
Det er tilstrækkeligt, at beskæftigelsen efter sin art i  

 almindelighed omfattes af den tilknyttede organisations overenskomstområde.  

 En uddannet murer, der er beskæftiget med murerarbejde, kan således optages i  

 Murerfagets Arbejdsløshedskasse, selv om der ikke for det konkrete arbejde er  

 indgået overenskomst mellem arbejdsgiveren og Murerforbundet i Danmark.
 Alternativ (b):
Hvis det faglige område ikke kan afgrænses på baggrund af  

 overenskomstdækning, anvendes formuleringen i stk. 2 (b), der tilpasses  

 efter, om der er tale om medlemsberettigelse i enkeltorganisation(er) eller  

 organisationer tilsluttet en hovedorganisation.
Hvis der er tale om en  

 hovedorganisation, opregnes de tilsluttede organisationer i bilaget.
I bilaget angives endvidere - for hver organisation - en fortegnelse over  

 de faggrupper, der kan optages i organisationen.
Hvis kassen optager  

 medlemmer på grundlag af uddannelse, skal bilaget tillige angive de  

 pågældende uddannelsesområder.
 Bilaget er en del af vedtægten, og ændringer heri får derfor først  

 gyldighed, når direktøren for arbejdsløshedsforsikringen har godkendt dem.
 Vedrørende ændringer, der berører andre kassers område, henvises til  

bekendtgørelsens § 4.
 Kristelig Arbejdsløshedskasse og kasserne for selvstændige  

 erhvervsdrivende skal ikke bruge § 4, stk. 2, direkte.
 § 4,  stk. 3. Fuldtidsforsikring/deltidsforsikring.
 Et medlem af en kasse for lønmodtagere, der overgår til delpension, har  

 ret til at blive optaget som deltidsforsikret, uanset om det er fastsat i  

 kassens vedtægt, jf. arbejdsløshedsforsikringslovens § 66, stk. 2.
 § 5,  stk. 1. Skriftlig anmodning om optagelse.
 Efter de gældende optagelsesregler skal anmodningen om optagelse være  

 skriftlig.
 § 7,  stk. 1. Betingelser for at bevare medlemskabet.
 Arbejdsløshedsforsikringslovens betingelser for at bevare medlemskabet  

 fremgår af lovens §§ 42-44 med henvisninger.
 § 8,  stk. 1. Frist for udmeldelse.
 Kassen har valgfrihed med hensyn til fastsættelse af fristen.
 § 8,  stk. 2. Kontingentbetaling ved overflytning.
Ved overflytning skal medlemmet, uanset fristerne i stk. 1, kun betale  

 kontingent til den fraflyttede kasse til overflytningsdagen.
Bestemmelsen er  

 ikke til hinder for, at de involverede kasser aftaler en praktisk  

 overflytningsdato med henblik på at undgå overlapning af kontingentperioder.
 § 10,  stk. 1. Udbetaling af ydelser.
 Medlemmet kan som hidtil vælge konto i Postgirokontoret på lige fod med  

 andre pengeinstitutter.
 § 10,  stk. 2. Udbetalingsperioder.
 Alle kasser med »månedsvis« udbetaling udbetaler i praksis bagud  

 for 4 henholdsvis 5 uger, således at hver udbetalingsperiode slutter  

 næstsidste søndag i en måned.
 § 10,  stk. 4. Indlevering af dagpengekort.
Dagpengekort m.v. skal indleveres snarest muligt og senest 3 måneder efter  

 udbetalingsperiodens udløb.
Et medlem, der ikke overholder 3 måneders  

 fristen, mister retten til de forfaldne ydelser, medmindre der har været  

 fyldestgørende grund til forsinkelsen, f.eks. sygdom eller bortrejse i en  

 længere periode.
 § 10,  stk. 5. Udbetalingsspecifikation.
Kassen bør så vidt muligt sende udbetalingsspecifikation til medlemmerne  

 ved hver udbetaling.
Kassen har pligt til at fremsende specifikation, hvis  

 medlemmet forlanger det.
 § 11.  Valgbarhed.
 Det følger af reglen, at kassen ikke i vedtægten (afsnit 7) kan fastsætte  

 regler om begrænsning af medlemmernes valgbarhed, f.eks. ved at indføre  

 aldersgrænser eller ved at undtage efterlønsmodtagere eller medlemmer, der  

 ikke er medlem af den tilhørende faglige organisation.
 § 12,  stk. 1. Kontingenter.
 Bortset fra restancegebyret, jf. § 14, stk. 3, har kasserne ikke hjemmel  

 til at opkræve andre gebyrer, som f.eks. gebyr for optagelse eller gebyr for  

 udbetaling af dagpenge eller lignende, der er naturlige led i kassernes  

 administration.
 Kassen har valgfrihed med hensyn til fastsættelse af terminen for  

 kontingentbetaling.
 § 13.  Administrationsbidraget.
 Reglerne i § 13 skal beskytte ledige, efterlønsmodtagere og medlemmer, der  

 ikke er medlemmer af den faglige organisation, mod negativ særbehandling ved  

 kontingentfastsættelsen.
Kassen skal vælge den af de to formuleringer, der passer på kassens  

 forhold.
Der kan kun kræves ekstra kontingent af medlemmer, der ikke er  

 medlem af en faglig organisation tilknyttet kassen, hvis  

 administrationsudgifterne for fagligt organiserede medlemmer betales fuldt ud  

 af den/de faglige organisation(er). Det årlige administrationsbidrag for de  

 ikke-organiserede medlemmer kan i disse tilfælde højst fastsættes til 11/2 x  

 højeste dagpengesats.
 I kasser, der er organiseret i afdelinger, kan bidraget til  

 afdelingsadministrationen variere fra afdeling til afdeling.
 § 14,  stk. 1. Kontingentbetalingen.
 Det følger af reglen i stk. 1, at kassen ikke kan stille krav om  

 personligt fremmøde ved betaling af kontingent.
 § 14,  stk. 2 og stk. 6. Modregning af kontingent i  

 efterlønnen/dagpengene.
 For at sikre, at efterlønsmodtagere ikke slettes for kontingentrestance,  

 er der givet kassen adgang til at modregne efterlønsmodtagernes kontingent  

 ved udbetaling af efterlønnen.
 Ved udbetaling af dagpenge m.v. kan kassen modregne kontingent, som ikke  

 er betalt rettidigt.
 § 15.  Pligt til at kende reglerne.
Vedtægten indeholder ikke en udtømmende gengivelse af reglerne for  

 medlemskab, overflytning, dagpengeret m.v.
Medlemmerne har derfor pligt til  

 at holde sig orienteret om de gældende regler.
 § 16.  Medlemmernes oplysningspligt.
 Overtrædelse af oplysningspligten vil være en forseelse over for kassen,  

 der kan medføre tab af medlemsret eller ret til dagpenge m.v., jf. vedtægtens  

 § 19 og lovens § 87. Oplysningspligten har endvidere afgørende betydning ved  

 afgørelse af, om medlemmet skal tilbagebetale ydelser, som er modtaget med  

 urette.
Bestemmelsen indeholder ikke en udtømmende opregning af medlemmernes  

 oplysningspligt.
F.eks. har en efterlønsmodtager pligt til at underrette  

 kassen, hvis der i årets løb sker eller vil ske overskridelse af grænsen for  

 det tilladte arbejde (200-timers reglen), eller hvis der påbegyndes  

 selvstændig virksomhed m.v.
Endvidere skal et helt eller delvist ledigt  

 medlem kunne dokumentere at være aktivt arbejdssøgende ved løbende at udfylde  

 et jobsøgningsskema.
Medlemmet har i øvrigt pligt til at give kassen alle  

 oplysninger, der har betydning for vurderingen af medlemmets rådighed,  

 afvisning af arbejde og arbejdsophør.
 § 18.  Særlig medlemsadministration.
 Bestemmelsen skal kun medtages i vedtægten for kasser med decentral  

 administration eller decentrale valghandlinger.
 Det fremgår af vedtægtens § 4, stk. 2, med bilag, hvilke faglige  

 organisationer, der er tilknyttet kassen.
Et medlem kan modsætte sig hovedbestyrelsens beslutning om administration  

 direkte under hovedbestyrelsen.
Omvendt har medlemmet ikke ret til at blive  

 overført, hvis hovedbestyrelsen ikke ønsker at træffe beslutning herom.
Hovedbestyrelsen skal sikre, at også medlemmer, der ikke er fagligt  

 organiserede, kan udøve deres rettigheder i forbindelse med valg af kassens  

 delegerede, ledelse og revision, jf. § 11. Hvis medlemmerne er overført til  

 administration direkte under hovedbestyrelsen, skal der derfor træffes  

 afgørelse om, på hvilken måde de pågældende medlemmer kan deltage i  

 valghandlingerne m.v.
Dette kan enten ske ved, at medlemmerne fortsat  

 deltager i møder og valg i afdelingerne, eller ved etablering af en særskilt  

 afdeling under hovedkontoret.
 § 20.  Klageadgang.
 Kassen skal i sin vedtægt kun medtage den af de to formuleringer af  

 klagereglerne, som er i overensstemmelse med forholdene i kassen.
 Afsnit 7. Administrationsafsnittet.
 Den ny standardvedtægt indeholder ingen mønsterbestemmelser for  

 kassevedtægternes administrative afsnit, men vedtægtsbestemmelserne skal  

 mindst omfatte de forhold, der er angivet i bekendtgørelsens § 2, stk.  

 1.
Kassen skal sikre, at reglerne så nøjagtigt og udførligt som muligt  

 beskriver kassens opbygning og administrative struktur, ledelse og de enkelte  

 organers opgaver og kompetence.
Afsnittet skal bygges op således, at der for  

 hvert niveau udtømmende angives, hvilken kompetence, der tilkommer det  

 pågældende organ, således at der ikke er tvivl om opgavernes fordeling.
 Det bør angives, hvem der har kompetencen til at indkalde de kompetente  

 organer til møder (delegeretmøder/generalforsamlinger, møder i  

 hovedbestyrelse og forretningsudvalg m.v.), hvilke indkaldelsesvarsler, der  

 gælder, hvilke regler, der gælder vedrørende beslutningsdygtighed, samt hvor  

 stort flertal, der kræves for at træffe beslutninger.
 Det skal fremgå af vedtægten, i hvilket forum, der vælges  

 delegerede/repræsentanter, hvor lang disses valgperiode er, og hvilke regler,  

 der gælder for supplering.
Valgreglerne skal sikre, at alle medlemmer får mulighed for at lade sig  

 vælge til kassens ledelse og revision, jf. standardvedtægtens § 11, stk. 1.  

 Reglerne bør i detaljer angive, hvordan opstilling og valghandlinger  

 gennemføres.
Hvis der skal vælges suppleanter, bør det tillige fremgå, om  

 suppleanterne er personlige, eller om de indtræder efter stemmetal.
 Det skal fremgå, hvem der er tegningsberettiget, dvs. legitimeret til at  

 forpligte kassen i forhold til omverdenen, f.eks. ved køb og salg af fast  

 ejendom.
Reglerne for afholdelse af ekstraordinære  

 delegeretmøder/generalforsamlinger samt urafstemning skal angive, hvem der  

 har kompetence til indkaldelse, samt under hvilke betingelser indkaldelse kan  

 finde sted.
Reglerne skal endvidere angive, om indkaldelse skal godkendes af  

 direktøren for arbejdsløshedsforsikringen, idet der ikke længere i  

 standardvedtægten er krav herom.
 Hvis kassen ikke udfærdiger mønstervedtægt for afdelingerne, jf.  

bekendtgørelsens § 3, skal afdelingernes struktur, ledelse og opgaver  

 ligeledes fastsættes i vedtægten.
 § 32,  stk. 3. Underskrift af årsregnskabet.
 Alle hovedbestyrelsesmedlemmer skal gøres bekendt med årsregnskabet, men  

 det er tilstrækkeligt, at regnskabet underskrives af et flertal af  

 hovedbestyrelsens medlemmer og af revisorerne.
 Det er derimod ikke tilstrækkeligt, at regnskabet underskrives af  

 forretningsudvalget.
 § 35,  stk. 6. Betydningen af ændringer i  

 standardvedtægten.
Hvis standardvedtægten ændres, har ændringerne umiddelbar virkning for  

 kassens vedtægt.
Vedtægtsbestemmelser i strid med standardvedtægten har  

 således aldrig gyldighed, og nye standardregler kan påberåbes, selv om  

 kassens vedtægt (endnu) ikke er bragt ajour.
Da mange kasser kun har delegeretmøder/generalforsamlinger med flere års  

 mellemrum, er der tillagt hovedbestyrelsen ret og pligt til at foretage de  

 ændringer af kassens vedtægt, som er nødvendige for at bringe den ajour med  

 standardvedtægten.
Denne bestemmelse er gældende, selv om det eventuelt i  

 vedtægtens afsnit 7 er fastsat, at vedtægten kun kan ændres af  

 delegeretmødet/generalforsamlingen.
Til bekendtgørelsens § 2 Bestemmelsen angiver mindstekravet til indholdet af kassens vedtægts  

 administrative afsnit, jf. vejledningen til standardvedtægtens afsnit 7.
Til bekendtgørelsens § 3 Hvis kassen ikke fastsætter en mønstervedtægt for afdelinger, skal  

 forholdene omkring afdelingernes struktur, opgaver, ledelse m.v. være  

 beskrevet i kassevedtægtens afsnit 7, jf. vejledningen hertil.
 Reglerne i stk. 5 om indberetning ved oprettelse m.v. af afdelinger  

 gælder, selv om der ikke er udfærdiget mønstervedtægt for afdelingerne.
Til bekendtgørelsens § 4 Ændring af en kasses faglige område kan f.eks. blive aktuel i forbindelse  

 med ændringer af en faggruppes/organisations tilhørsforhold til en  

 hovedorganisation.
Hvis der er enighed om ændringen mellem de berørte kasser,  

 vil ændringen normalt blive godkendt.
Det samme vil være tilfældet, hvis  

 ændringen er led i en grænseaftale.
