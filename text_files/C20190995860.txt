Vejledning om passiver til opfyldelse af gældsbufferkrav Kapitel 1 Indledning 1. Realkreditinstitutter er ikke omfattet af kravet om nedskrivningsegnede passiver (NEP-kravet), jf. § 266 i lov om finansiel virksomhed.
Realkreditinstitutter skal i stedet opfylde et såkaldt gældsbufferkrav, jf. § 125 i i lov om finansiel virksomhed, der skal medvirke til at sikre, at der er tilstrækkelig kapital til at kunne restrukturere eller afvikle et realkreditinstitut, der vurderes nødlidende eller forventeligt nødlidende.
2. Realkreditinstitutterne indgår i forskellige koncernstrukturer, som har betydning for valget af deres afviklingsstrategier.
For at de valgte afviklingsstrategier er mulige og troværdige, bør de passiver, realkreditinstitutterne udsteder til opfyldelse af deres gældsbufferkrav, overholde en række betingelser.
Disse betingelser afhænger af de konkrete koncernstrukturer og de afviklingsstrategier, der er valgt.
 3. Formålet med denne vejledning er at beskrive, hvilke betingelser der bør gælde for passiver, der anvendes til opfyldelse af realkreditinstitutternes gældsbufferkrav.
 4. Vejledningen er opbygget om bestemmelserne i lov om finansiel virksomhed.
Kapitel 2 Gældsbufferkrav 5.  Gældsbufferkravet kan opfyldes med følgende kapital- og gældsinstrumenter, jf. § 125 i, stk. 6, nr. 1-4, i lov om finansiel virksomhed:
 1) Egentlig kernekapital.
 2) Hybrid kernekapital.
 3) Supplerende kapital.
 4) Usikret seniorgæld.
 6. For gældsbufferkrav, der opfyldes med kapital- og gældsinstrumenter omfattet af § 125 i, stk. 6, nr. 2-4, gælder følgende:
 1) Kapital- og gældsinstrumenterne skal have en oprindelig løbetid på mindst to år, jf. § 125 i, stk. 8, nr. 1.
 2) Der skal være en hensigtsmæssig spredning i kapital- og gældsinstrumenternes forfaldstid, jf. § 125 i, stk. 8, nr. 2.
 3) Finanstilsynet kan bestemme, at gældsbufferkravet for et realkreditinstitut skal opfyldes helt eller delvist med kapital- og gældsinstrumenter med kontraktuel mulighed for nedskrivning og konvertering, jf. § 125 i, stk. 9, nr. 1.
Kapitel 3 Afviklingshindring 7. Afviklingsmyndigheden vurderer i forbindelse med udarbejdelsen af afviklingsplanen, jf. § 259, og koncernafviklingsplanen, jf. § 260, hvorvidt der er væsentlige hindringer for, at en virksomhed kan afvikles, jf. § 262, stk. 1, og § 263, stk. 1.
Kapitel 4 Passiver til opfyldelse af gældsbufferkravet 8. Som en del af afviklingsmyndighedens vurdering af afviklingsmuligheder, jf. §§ 262 og 263, indgår en vurdering af, om virksomhedens eller koncernens udstedelser udgør en væsentlig hindring for, at virksomheden eller koncernen kan afvikles.
9. Ved vurderingen af, om virksomhedens udstedelser af passiver udgør en afviklingshindring, vil det være udgangspunktet, at passiver til opfyldelse af gældsbufferkravet, der ikke opfylder betingelserne i denne vejledning, udgør en væsentlig afviklingshindring.
Der vil altid være tale om en konkret vurdering.
Subordination 10. Passiver, der anvendes til opfyldelse af gældsbufferkravet, skal kunne nedskrives uden brug af bail-in, jf. § 24, stk. 4, i lov om restrukturering og afvikling af visse finansielle virksomheder.
Passiver, der anvendes til opfyldelse af gældsbufferkravet, bør bære tab før simple kreditorer for realkreditinstitutter i afvikling og i konkurs, idet det øger troværdigheden af afviklingsplanerne betydeligt, hvis afviklingsplanerne ikke forudsætter tab for simple kreditorer i en afviklingssituation.
For realkreditinstitutter, hvor strategien er konkurs, er der ikke samme behov, idet afviklingsstrategien ikke er at nedskrive og konvertere gældsbufferen i det tilfælde.
 11. Realkreditinstitutter bør opfylde deres gældsbufferkrav med kapital- eller gældsinstrumenter, som er subordinerede i forhold til forpligtelser omfattet af § 97 i konkursloven, hvilket er i overensstemmelse med markedspraksis.
 12. Realkreditinstitutter har mulighed for at udstede gældsforpligtelser, der bærer tab før øvrige simple krav til opfyldelse af deres gældsbufferkrav, jf.  § 13, stk. 3, i lov om restrukturering og afvikling af visse finansielle virksomheder.
Nedskrivning og konvertering uden brug af bail-in 13. Er afviklingsstrategien for et realkreditinstitut eller en koncern baseret på en videreførelse ved nedskrivning og konvertering af passiver i et realkreditinstitut, er følgende nødvendigt:
 1) Passiver til opfyldelse af kravet til gældsbuffer kan nedskrives og konverteres uden brug af bail-in.
2) Der er ikke andre passiver, som kræver anvendelse af bail-in, for at de kan nedskrives eller konverteres, der tager tab før passiver til opfyldelse af kravet til gældsbuffer.
Dette sikrer, at et realkreditinstitut kan videreføres i en afvikling, uden at de kreditorer, der har investeret i passiver til opfyldelse af kravet til gældsbuffer, bliver stillet ringere i en afvikling end ved konkurs (no creditor worse off-princippet).
Yderligere betingelser for realkreditdatterselskaber 14. Er et realkreditinstitut datterselskab i en koncern, og den foretrukne afviklingsstrategi er, at datterselskabet i en afviklingssituation holdes sammen med moderselskabet, bør realkreditinstituttets passiver til opfyldelse af gældsbufferkravet understøtte denne strategi.
For at sikre at realkreditdatterselskabet i en afviklingssituation kan holdes samlet med moderselskabet, bør passiver til opfyldelse af gældsbufferkravet, foruden at de bærer tab før simple krav, opfylde følgende:
1) Passiverne kan nedskrives og konverteres før eller uden afvikling.
Dette er hensigtsmæssigt for, at SPE-strategien kan gennemføres, da det ellers ville være nødvendigt at bruge afviklingsværktøjer i datterselskabet, hvis det blev nødlidende.
2) Passiverne er udstedt til moderselskabet.
Dette er nødvendigt for at sikre, at datterselskabet efter nedskrivning og konvertering af instrumenterne ikke får nye ejere, men fortsat vil være ejet af moderselskabet.
Dette gælder dog ikke, når realkreditinstituttet udsteder passiver til opfyldelse af kravet til de nedskrivningsegnede passiver på konsolideret niveau, jf. § 267, stk. 3, i lov om finansiel virksomhed.
