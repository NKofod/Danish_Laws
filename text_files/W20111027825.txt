Ankestyrelsens principafgørelse 183-11 om sygedagpenge - uarbejdsdygtighed - afgørelse - tilbagevirkende kraft - berettiget forventning Resume:
En afgørelse om ophør af sygedagpenge var først meddelt borgeren efter datoen for ophør af udbetalingen af sygedagpenge.
Dette medførte ikke, at borgeren havde ret til sygedagpenge frem til meddelelsen om afgørelsen.
Afgørelsen om ophør af sygedagpenge kunne meddeles med tilbagevirkende kraft, fordi borgeren forud for afgørelsen vidste eller burde vide, at han ikke længere var uarbejdsdygtig på grund af sygdom.
Han havde dermed ikke en berettiget forventning om fortsat at få udbetalt sygedagpenge.
 Ankestyrelsens Beskæftigelsesudvalg lagde vægt på, at borgeren forud for ophøret, i kraft af opfølgningssamtale og parthøring, var bekendt med, at retten til sygedagpenge ville ophøre.
 Kassation:
Principafgørelsen er afløst af en nyere afgørelse Kassationsdato:
04-12-2012 Love:
Lov om sygedagpenge - lovbekendtgørelse nr. 920 af 22. august 2011 - § 7 Note:
Afløst af 175-12 Afgørelse:
 Ankestyrelsens Beskæftigelsesudvalg har i møde truffet afgørelse i NNs sag om fra hvilket tidspunkt kommunen var berettiget til at standse udbetalingen af sygedagpenge i forbindelse med, at der ikke længere var tale om fuld uarbejdsdygtighed efter § 7.
Resultatet er  NN havde ikke ret til sygedagpenge efter den 30. oktober 2010, fordi han ikke længere kunne anses for uarbejdsdygtig på grund af egen sygdom.
 Vi ændrer således afgørelsen fra Beskæftigelsesankenævnet i Statsforvaltningen Y.
 Vores afgørelse medfører ikke, at det for meget udbetalte sygedagpengebeløb, som NN har modtaget som følge af nævnets afgørelse skal tilbagebetales.
 Der var enighed på mødet.
Begrundelsen for afgørelsen Ankestyrelsens Beskæftigelsesudvalg har ved afgørelsen lagt til grund, at en bebyrdende forvaltningsakt normalt ikke kan tillægges tilbagevirkende kraft, men i de tilfælde, hvor sygemeldte vidste eller burde vide, at han/hun ikke længere var uarbejdsdygtig på grund af sygdom, kan en afgørelse om dagpengeophør efter dagpengelovens § 7 meddeles med tilbagevirkende kraft.
 Sygemeldte har således ikke en berettiget forventning om fortsat udbetaling af sygedagpenge.
 Beskæftigelsesudvalget har ved afgørelsen lagt vægt på, at NN ved opfølgningssamtale den 28. oktober 2010 og ved partshøringsbrev af samme dato skriftligt var gjort bekendt med, at udbetalingen af sygedagpenge ville stoppe med sidste udbetalingsdag den 30. oktober 2010.
 Det er herved lagt til grund, at kommunen vurderede, at NN den 28. oktober 2010 ikke længere kunne anses for uarbejdsdygtig på grund af egen sygdom.
 Det er endvidere lagt til grund, at sygedagpengene ophører helt eller delvis den dag, hvor lønmodtageren eller den selvstændige erhvervsdrivende er helt eller delvis arbejdsdygtig, uanset om den pågældende genoptager arbejdet eller raskmelder sig.
 Vi er opmærksomme på, at den endelige afgørelse om ophør af sygedagpengepenge er truffet den 8. november 2010. Vi finder ikke, at dette medfører et ændret resultat.
Oplysninger i sagen Vi har afgjort sagen på grundlag af:
 De oplysninger, som forelå da Beskæftigelsesankenævnets traf afgørelse i sagen  Beskæftigelsesankenævnets afgørelse af 10. marts 2011  Klagen til Ankestyrelsens Beskæftigelsesudvalg af 31. marts 2011  Beskæftigelsesankenævnets genvurdering Den 28. oktober 2010 blev NN gjort bekendt med, at kommunen fandt, at han ikke længere var uarbejdsdygtig på grund af egen sygdom.
Udbetalingen af sygedagpenge vil stoppe med sidste udbetalingsdag den 30. oktober 2010.
 Den 8. november 2010 traf kommunen den endelige afgørelse om ophør af sygedagpenge med sidste beregningsdag den 30. oktober 2010.
 Nævnet tiltrådte kommunens afgørelse, dog med et ændret ophørstidspunkt.
 Kommunen blev pålagt at udbetale sygedagpenge til og med den 10. november 2010.
 Nævnet begrundende afgørelsen med, at kommunen ikke har haft hjemmel til at standse udbetalingen af sygedagpenge med tilbagevirkende kraft, da der ikke er almindelig hjemmel hertil i sygedagpengeloven.
 Nævnet henviste til, at en forvaltningsafgørelse først får virkning fra det tidspunkt, hvor den er meddelt, og da afgørelsen om sygedagpengestop først er meddelt NN i brev af 8. november 2010, har han derfor ret til sygedagpenge til og med den 10. november 2010, hvor han blev underrettet om kommunens afgørelse.
Kommunen anførte i klagen, at NN var vidende om, at betingelserne for udbetaling af sygedagpenge ikke længere var til stede, som følge af manglende uarbejdsdygtighed.
Kommunen henviste til opfølgningssamtale den 28. oktober 2010 og til Ankestyrelsens Principafgørelse D-7-98.
