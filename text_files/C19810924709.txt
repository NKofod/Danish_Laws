(Sygehusberedskabscirkulære nr. 8.) Hoslagt sendes »Indstilling om lægehold på skadesteder under  

 krigsforhold og ved fredsmæssige katastrofer«, udarbejdet af en under  

 styrelsen nedsat arbejdsgruppe.
 Indstillingen er tiltrådt af Civilforsvarsstyrelsens  

 sygehusberedskabsudvalg med repræsentanter for Amtsrådsforeningen i Danmark,  

 Foreningen af Sygehusadministratorer i Danmark og Den almindelige danske  

 Lægeforening.
 Indstillingen omhandler tilvejebringelse, uddannelse, sammensætning og  

 udrustning af lægehold til udsendelse såvel under krigsforhold som ved  

 katastrofer i fredstid, hvor katastrofens omfang, karakter, transportforhold  

 eller andre forhold kan gøre det nødvendigt, at der fra sygehusene udsendes  

 egentlige hold til lægelig førstebehandling af tilskadekomne på  

 katastrofested eller på venteplads.
 Civilforsvarsstyrelsen henstiller, at der på grundlag af arbejdsgruppens  

 indstilling ved kirurgiske sygehuse opstilles sådanne lægehold udrustet med  

 det i indstillingens bilag 1 beskrevne standardudstyr og standardudrustning.
 Bestemmelser vedrørende lægehold, herunder bestemmelser om transport af  

 lægehold fra sygehus til skadested, såvel i krigstid som under fredsforhold  

 bør optages i sygehusenes beredskabsplaner.
 Den i indstillingen omtalte uddannelse af læger og sygeplejersker, der  

 skal indgå i lægeholdene, etableres ved Civilforsvarsstyrelsens  

 foranstaltning.
 Under forudsætning af fornøden tilslutning vil der i 1981 blive afholdt 2  

 3-dages kurser på Civilforsvarets tekniske Skole i Tinglev, i uge 41 (5.- 9.  

 oktober) og i uge 43 (19.- 22. oktober).
 Som grundlag for tilrettelæggelsen af disse kurser skal man inden 15. juni  

 1981 bede oplyst, i hvilket omfang sygehuskommunerne ønsker at tilmelde  

 deltagere til kurserne, hvorefter nærmere meddelelse om tilmelding og  

 kursusplan m.v. vil blive udsendt.
»Indstilling om lægehold på skadesteder under krigsforhold og ved  

 fredsmæssige katastrofer« vedlægges i et antal eksemplarer til fordeling  

 til sygehusene.
Yderligere eksemplarer kan i begrænset omfang rekvireres  

 herfra.
