 Et behov for kontanthjælp, der skyldtes, at ansøgeren havde mistet det  

 beløb, han havde tilbage af allerede udbetalt hjælp, fandtes at kunne dækkes  

 efter bistandslovens § 37. De omstændigheder, under hvilke ansøgeren havde  

 mistet sine penge, fandtes at kunne anses for uforsvarlig økonomi, hvorfor  

 hjælpen burde ydes med tilbagebetalingspligt, jfr. bistandslovens § 26, stk.  

 1, nr. 1. (* 1). Ankestyrelsen henledte samtidig opmærksomheden på  

 spørgsmålet om anvendelse af bistandslovens § 49.
 REDEGØRELSE FOR SAGEN:
En enlig mand modtog hjælp efter bistandsloven på grund af arbejdsløshed.  

 Pr. 1. februar 1983 fik han udbetalt hjælp til underhold og husleje, ialt  

 2.814 kr., og han betalte sin husleje på 570 kr.
Den 11. februar 1983 søgte  

 ansøgeren socialforvaltningen om hjælp, idet han erklærede sig uden midler.  

 Ansøgeren oplyste, at han under et besøg i en anden by havde mistet resten af  

 den udbetalte kontanthjælp under en »tur i byen«.  

 Socialforvaltningen gav afslag på hjælp.
 AFGØRELSEN, DER KLAGES OVER:
Amtsankenævnet pålagde social- og sundhedsforvaltningen at yde ansøgeren  

 et rimeligt beløb efter bistandslovens § 37 til dækning af udgifter til  

 underhold indtil næste ordinære udbetaling af hjælp.
Nævnet lagde vægt på  

 ansøgerens oplysning om, at han var uden forsørgelsesgrundlag frem til da.  

 Samtidig fandtes ansøgerens forhold at måtte sidestilles med uforsvarlig  

 økonomi, hvorfor hjælpen burde ydes med tilbagebetalingspligt efter  

 bistandslovens § 26, stk. 1, nr. 1.
 KLAGEN TIL ANKESTYRELSEN:
 Socialforvaltningen anførte, at det forhold at ansøgeren ved henvendelsen  

 den 11. februar 1983 erklærede sig uden midler ikke kunne anses for at være  

 en ændring, som berettigede til hjælp til samme formål, som der allerede  

 tidligere var ydet hjælp til efter bistandslovens § 37.
 LOVGRUNDLAG:
 Efter bistandslovens § 26, stk. 1, nr. 1, kan det sociale udvalg træffe  

 beslutning om tilbagebetaling, når der må ydes en person hjælp på grund af  

 pågældendes uforsvarlige økonomi, ubegrundet opgivelse af et arbejde eller  

 nægtelse af at påtage sig anvist arbejde.
 Ifølge bistandslovens § 37, stk. 1, kan der, når en person på grund af  

 sygdom, svangerskab og fødsel, svigtende arbejdsmuligheder, ophør af samlivet  

 med ægtefællen, aftjening af værnepligt eller andre ændringer i sine forhold,  

 i en begrænset tid er afskåret fra at skaffe det fornødne til sit eget eller  

 familiens underhold og udgifterne hertil ikke dækkes gennem dagpenge eller  

 pensionsydelser, ydes en sådan hjælp, at det modvirkes, at pågældendes og  

 familiens hidtidige levevilkår i væsentlig grad forringes.
 Efter lovens § 49 kan det sociale udvalg, hvis en person søger der hjælp  

 efter bestemmelserne i dette afsnit, ikke skønnes i stand til med bistand fra  

 den kommunale rådgivning at administrere kontante beløb, undtagelsesvis  

 beslutte at yde hjælpen som naturalhjælp.
 ANKESTYRELSENS AFGØRELSE:
Selv om bistandslovens § 37 ikke indeholder klar hjemmel til ny udbetaling  

 af beløb, som tidligere er ydet som kontanthjælp, tiltrådte ankestyrelsen  

 amtsankenævnets beslutning om ydelse af et rimeligt beløb til dækning af  

 underhold af de af nævnet givne grunde.
Ankestyrelsen henledte samtidig  

 opmærksomheden på spørgsmålet om anvendelse af lovens § 49.
 Ankestyrelsen tiltrådte endvidere, at hjælpen blev ydet med  

 tilbagebetalingspligt på grund af uforsvarlig økonomi.
 (* 1) Smh. med SM O-003-83. Se endvidere SM O-008-84 og SM O-009-84.
