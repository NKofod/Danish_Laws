 Mengrad forhøjet, da det ikke kunne anses for overvejende sandsynligt,  

 at skadelidtes strubekræft udelukkende skyldtes cigaretforbruget.
 REDEGØRELSE FOR SAGEN:
 En 63-årig mand M havde arbejdet som kedelsmed fra han blev udlært i 1943  

 og indtil 1970. Han havde i en længere årrække været udsat for asbeststøv.
M begyndte at ryge før konfirmationsalderen, og han havde røget ca. 20  

 hjemmerullede cigaretter daglig.
Omkring 1978 blev forbruget reduceret til  

 ca. 10 cigaretter daglig.
Fra ca. 1984 havde han højst røget 5 cigaretter  

 daglig.
 M blev i 1970 opereret for larynxcancer (strubekræft). M fik i 1977  

 fjernet en del af højre lunge som følge af spredning af kræftlidelsen.
 M's lungelidelse blev i 1986 anmeldt til Sikringsstyrelsen.
 Af lungemedicinsk speciallægeerklæring fra marts 1988 fremgik, at der var  

 mistanke om yderligere spredning af kræftlidelsen i begge lunger samt  

 mistanke om asbestose.
 AFGØRELSEN, DER KLAGES OVER:
 Sikringsstyrelsen fastsatte varigt men til 10 % med revision efter 3 år.
 KLAGEN TIL ANKESTYRELSEN:
 Sagen blev anket af M's faglige organisation.
 SUPPLERENDE OPLYSNINGER EFTER ANKEN:
 Ankestyrelsen indhentede en udtalelse fra Cancerregistreret som udtalte,  

 at den væsentligste årsag til udvikling af larynxcancer måtte anses for at  

 være det store tidligt påbegyndte cigaretforbrug, men det kunne på den anden  

 side ikke udelukkes, at den sandsynliggjorte erhvervsmæssige udsættelse for  

 asbest havde bidraget til strubekræftens udvikling.
 LOVGRUNDLAG:
 Arbejdsskadeforsikringslovens § 28.
 ANKESTYRELSENS AFGØRELSE:
 Ud fra de foreliggende oplysninger skønnede Ankestyrelsen, at  

 arbejdsskaden havde medført varigt men på 25 %.
 Ankestyrelsen lagde herved til grund, at det ikke kunne anses for  

 overvejende sandsynligt, at strubekræften udelukkende skyldtes  

 cigaretforbruget.
 Ankestyrelsen ændrede således Sikringsstyrelsens afgørelse.
