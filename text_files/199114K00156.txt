Nr BTL 156 Betænkning over Forslag til lov om ændring af forskellige skattelove  

 (Personfradragsregler m.v.)   

 Nr L 156 1991-92, 1. samling Afgivet af Skatteudvalget Afgivet: 19920226 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Et flertal (Socialdemokratiets, Socialistisk Folkepartis,  

 Fremskridtspartiets, Det Radikale Venstres og Kristeligt Folkepartis  

 medlemmer af udvalget) henstiller til regeringen, at det beløb, som  

 kommunerne i alt mister som følge af den fejl, der nu rettes op med  

 lovforslaget, indgår i den årlige kompensation til kommunerne i henhold til  

 det udvidede totalbalanceprincip. Ændringer på skatteområdet indgår normalt  

 ikke i kompensationen, men der er i denne sag ikke tale om en ændring på  

 skatteområdet, men derimod om en utilsigtet fejl, som staten må bære den  

 fulde byrde af.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes, Det Radikale Venstres og  

 Kristeligt Folkepartis medlemmer af udvalget) lovforslaget til  

vedtagelse med det stillede ændringsforslag.
Et mindretal (Socialistisk Folkepartis medlemmer af udvalget) vil  

 ved 3. behandling stemme hverken for eller imod lovforslaget.
Mindretallet  

 vil gerne medvirke til, at personfradragshullet lukkes, men Socialistisk  

 Folkeparti er modstander af, at arveafgiften nedsættes med den forhøjede  

 passivpost.
Konklusionen er derfor, at mindretallet ikke kan medvirke til en  

 gennemførelse af lovforslaget.
 Mindretallet vil dog stemme for det stillede ændringsforslag.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, idet en  

 vedtagelse af lovforslaget medfører nedsættelse af visse pensionisters  

 personfradrag og dermed forringede økonomiske kår for de pågældende  

 pensionister.
 Fremskridtspartiet ønsker tværtimod en forhøjelse af samtlige  

 pensionisters personfradrag, således at de har mulighed for at få en bedre  

 økonomi og højere levestandard.
 Fremskridtspartiet kan tiltræde skatteministerens ændringsforslag, ligesom  

 Fremskridtspartiet tilslutter sig, at kommunerne skal holdes skadesløse.
 Ændringsforslag Af skatteministeren , tiltrådt af udvalget :
 Til § 1 1) Paragraffen affattes således:
 » § 1 I lov om indkomstskat og formueskat for personer m.v.  

 (personskatteloven), jf. lovbekendtgørelse nr. 582 af 7. august 1991, som  

 senest ændret ved lov nr. 895 af 21. december 1991, foretages følgende  

 ændring:
 I § 10, stk. 6 , indsættes efter 1. pkt. som nyt punktum:
»Kildeskattelovens § 4, stk. 6, finder ikke anvendelse ved tildeling  

 af personfradrag efter stk. 2.«» Bemærkninger Til nr. 1 Der er alene tale om en redaktionel ændring, idet en  

 stykkebetegnelse ændres.
 Ved lov nr. 895 af 21. december 1991 om ændring af forskellige skattelove.  

 (Personfradragsregler for ikke reelt enlige pensionister) blev der indsat et  

 nyt stk. 3 i personskattelovens § 10, hvorved stk. 5 som en konsekvens blev  

 stk. 6.
Pia Gjellerup (S) fmd.
Klaus Hækkerup (S) Anne-Marie Meldgaard  

 (S) Hans Erenbjerg (S) Stavad (S) Ove Fich (S) Jes Lunde (SF) Jens Thoft (SF)  

 Bente Juncker (CD) Aagaard (KF) Pernille Sams (KF) Peter Brixtofte (V)  

 nfmd.
Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Kofod-Svendsen (KRF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet et spørgsmål til skatteministeren, som denne har besvaret mundtligt.
 Regeringen har afgivet følgende erklæring, som udvalget kan tilslutte sig:
 Regeringen vil på grund af sagens ekstraordinære karakter udtrykkeligt  

 inddrage den økonomiske virkning af lovforslaget for kommunerne i de kommende  

 økonomiforhandlinger med de kommunale parter om deres finansieringsbehov for  

 1993. Formålet er i et samarbejde med de kommunale parter at sikre  

 finansiering af de merudgifter, som de påføres som følge af lovforslaget.
 Der sker således ingen ændring af det generelle princip om, at  

 skatteområdet ikke er omfattet af det udvidede totalbalanceprincip, fordi  

 lovforslaget som anført i stedet vil blive inddraget i økonomiforhandlingerne  

 med de kommunale parter.
 Da de kommende forhandlinger vedrører 1993, vil der for kommunerne skulle  

 ske en mellemfinansiering over likviditeten i 1992.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse i den  

 affattelse, hvori det foreligger efter 2. behandling.
Et mindretal inden for flertallet (Socialistisk Folkepartis medlemmer af  

 udvalget) beklager, at skatteministerens vrangvillighed mod ved 2. behandling  

 at efterkomme et klart ønske fra et folketingsflertal betød, at sagen atter  

 måtte udvalgsbehandles.
Mindretallet har med tilfredshed noteret sig  

 regeringens erklæring.
Det havde lettet arbejdsgangen, om denne erklæring var  

 blevet afgivet ved 2. behandling, så sagen ikke var blevet unødigt forsinket.
 Et mindretal (Fremskridtspartiets medlem af udvalget) indstiller  

 lovforslaget til forkastelse . Mindretallet kan dog tilslutte sig  

 regeringens erklæring.
