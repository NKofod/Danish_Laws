Betænkning afgivet af Det  

 Politisk-Økonomiske Udvalg den 11. maj 2000 Betænkning over Forslag til lov om  

 ligestilling af kvinder og mænd Udvalget har behandlet lovforslaget i nogle møder  

 og har herunder stillet spørgsmål til ministeren for  

 ligestilling, som denne har besvaret skriftligt.
 Nogle af udvalgets spørgsmål til ministeren  

 for ligestilling og dennes svar herpå er optrykt som bilag til denne  

 betænkning.
 Der er af ministeren og af nogle mindretal stillet  

 ændringsforslag, hvorom henvises til de ledsagende  

 bemærkninger.
 En oversigt over lovforslagets bilag er optrykt som bilag  

 2 til denne betænkning.
 Endvidere har udvalget modtaget mundtlige og/eller  

 skriftlige henvendelser fra Dansk Kvindesamfund og Finanssektorens  

 Arbejdsgiverforening.
 Herefter indstiller et flertal (Socialdemokratiets,  

 Socialistisk Folkepartis, Centrum-Demokraternes, Det Radikale Venstres og  

 Enhedslistens medlemmer af udvalget) lovforslaget til vedtagelse med  

 de af ministeren stillede ændringsforslag.
 Flertallet noterer sig, at intentionerne i vedtagelsen af  

 V 87 fra folketingsåret 1998-99 er blevet fulgt i dette lovforslag.  

 Flertallet noterer sig ligeledes, at koncessionerede selskaber som hovedregel  

 ikke er omfattet af reglerne om en afbalanceret  

 kønssammensætning, og at ressortministeren kun i enkelte og  

 konkrete tilfælde vil kunne lade sådanne selskaber omfatte.  

 Flertallet noterer sig endvidere, at ministeren har oplyst, at denne adgang  

 vil få mindre og mindre betydning.
 Flertallet er tilfredse med, at ligestillingsministeren  

 følger området nøje, således at de årlige  

 beretninger reflekterer udviklingen.
 Flertallet mener, at forsøgene med  

 kønsvurdering af lovforslag i Arbejdsministeriets regi bør  

 fortsætte for at udvikle metoder og redskaber, der kan anvendes i  

 bredere sammenhænge.
 Et mindretal (Venstres medlemmer af udvalget)  

 indstiller lovforslaget til vedtagelse med de stillede  

 ændringsforslag.
Venstre ønsker ligestilling mellem kønnene.  

 Venstre ønsker forbud mod forskelsbehandling begrundet i køn,  

 og Venstre ønsker lige muligheder uanset køn.
Imidlertid er  

 ligestilling for Venstre ikke ensbetydende med en ligelig fordeling af  

 mænd og kvinder i alle organer og institutioner.
Et krav om en ligelig  

 fordeling vil betyde, at den kønslige sammensætning prioriteres  

 højere end det at sikre, at kvalifikationerne er i orden.
Venstre  

 ønsker derfor, at kravet om en afbalanceret sammensætning  

 fastholdes, da det selvfølgelig har værdi, at begge køn  

 er repræsenteret.
Venstre ønsker dog ikke, at en minister kan  

 stille krav til en privat virksomheds bestyrelses sammensætning, som  

 det er foreslået i § 11, stk. 4. Venstre har da også noteret sig,  

 at ministeren for ligestilling i svar på spørgsmål 15  

 skriver, at »  de gældende bestemmelser ikke  

 har været anvendt, og bestemmelsen må forventes at få  

 mindre betydning  «.
Venstre må derfor undre  

 sig over flertallets ønske om at fastholde bestemmelsen.
Lovforslaget indeholder muligheden for, at en minister kan  

 iværksætte initiativer til positiv særbehandling af  

 ét køn frem for et andet.
Bestemmelsen er meget bredt  

 formuleret, og der er ikke sat nogen form for begrænsninger for, hvor  

 langt det er muligt at gå med positiv særbehandling.
Positiv  

 særbehandling af det ene køn kan blive en diskrimination af det  

 andet køn.
Positiv særbehandling vil også i alt for  

 høj grad skabe tvivl om, hvorvidt det er kønnet eller  

 kvalifikationerne, der har været afgørende for en  

 ansættelse, udpegning eller lignende.
Denne tvivl kan ikke være  

 ønskelig, hverken for den berørte person eller samfundet.  

 Venstre ser dog ingen hindringer for, at man på f.eks.  

 uddannelsesinstitutioner og i særlige jobkategorier, hvor et køn  

 er meget dominerende, er opmærksom på, hvordan man kan  

 tilrettelægge uddannelsen eller jobbet, så det i højere  

 grad tiltrækker det underrepræsenterede køn.
Venstre ser positivt på en modernisering af forummet  

 for ligestilling, som i dette lovforslag konkret betyder, at  

 Ligestillingsrådet nedlægges og et mere nutidigt Videnscenter  

 oprettes.
Videnscentret skal dog alene have til opgave at kvalificere  

 ligestillingsdebatten ved at være formidler af viden og information til  

 offentligheden.
Venstre ønsker ikke et statsautoriseret debatorgan,  

 hvis formål ifølge lovforslaget er »at fremme, kvalificere og skabe debat om ligestilling  

 mellem mænd og kvinder samt at understøtte bestræbelserne  

 for at indarbejde ligestilling i al politik, planlægning og forvaltning  

«.
Ligestillingsdebatten skulle gerne udspringe af  

 befolkningen, organisationer og de politiske partier.
 Venstre vil følge det nye Ligestillingsnævn  

 tæt i den 2-årige forsøgsperiode, hvorefter Venstre vil  

 forholde sig til, om der er grundlag for at opretholde et sådant  

 ligestillingsnævn.
 Et andet mindretal (Det Konservative Folkepartis  

 medlemmer af udvalget) indstiller lovforslaget til vedtagelse med de  

 af mindretallet og af ministeren stillede ændringsforslag.
 Et tredje mindretal (Dansk Folkepartis medlem af  

 udvalget) indstiller lovforslaget til forkastelse, men kan stemme for  

 de under nr. 1-7, 9 og 10 stillede ændringsforslag.
 Et fjerde mindretal (Frihed 2000 s medlem af  

 udvalget) indstiller lovforslaget til vedtagelse med de stillede  

 ændringsforslag.
 Såfremt de af Venstre og af Det Konservative  

 Folkeparti stillede ændringsforslag ikke vedtages, vil Frihed 2000  

 stemme imod lovforslaget ved 3. behandling.
Ændringsforslag Af	et mindretal (V), tiltrådt af et mindretal (DF  

 og FRI):
Til § 3 1) Paragraffen udgår.
Til § 8 2) Ordet »ligelig« ændres til: »afbalanceret«.
(Vedtagelse af dette ændringsforslag medfører  

 tilsvarende ændringer i § 9, stk. 1, § 11, stk. 1, og § 17.) Til § 10 Af	et mindretal (KF), tiltrådt af et mindretal (V,  

 DF og FRI):
 3) I stk. 2 udgår ordene »og i særlige tilfælde anmode om en fornyet  

 sammensætning af udvalget«.
 Af	et mindretal (V), tiltrådt af et mindretal (DF  

 og FRI):
Til § 11 4) I  stk. 4 udgår sidste pkt.
Til § 14 5) Stk. 1 affattes således:
» 6) Stk. 3 udgår.
Til § 17 7) Paragraffen udgår.
Til § 22 Af	ministeren for ligestilling, tiltrådt af et  

flertal (udvalget med undtagelse af DF):
 8) I stk. 2 ændres »kan« til: »skal«.
 Af	ministeren for ligestilling, tiltrådt af  

udvalget:
Til § 24 9) I stk. 1 ændres »1.  

 maj« til: »1. juni«.
Til § 27 10) I den under nr. 2 foreslåede affattelse af  

§ 3, stk. 4, udgår »og 1  

 repræsentant for ministeren for ligestilling«.
Bemærkninger Til nr. 1 Positiv særbehandling er ikke det rette redskab til  

 at sikre ligestilling.
Det vil i alt for høj grad skabe tvivl om,  

 hvorvidt det er kønnet eller kvalifikationerne, der har været  

 afgørende for en ansættelse, udpegning eller lignende.
Denne  

 tvivl kan ikke være ønskelig, hverken for den berørte  

 person eller samfundet.
Paragraffen, der tillader foranstaltninger til  

 positiv særbehandling, foreslås derfor slettet.
Til nr. 2 Kravet til sammensætningen i offentlige udvalg,  

 kommissioner og lignende samt bestyrelser, repræsentantskaber eller  

 tilsvarende kollektiv ledelse i statslige forvaltningsmyndigheder bør  

 kønsmæssigt være afbalanceret.
Et krav om en afbalanceret  

 sammensætning af kvinder og mænd vil også kunne sikre, at  

 kvalifikationer fortsat prioriteres højt.
Kvalifikationskravet vil i  

 al for høj grad skulle vige til fordel for de udpegedes køn med  

 lovforslagets krav om en ligelig sammensætning.
Da det dog ikke er uden  

 betydning, at både kvinder og mænd er repræsenteret,  

 fastholdes kravet om en afbalanceret sammensætning.
Til nr. 3 Ligestillingsministeren skal ikke have beføjelse  

 til at tilsidesætte en ressortministers afgørelse.
Derimod kan  

 det være konstruktivt med en åben dialog.
Til nr. 4 Det skal ikke være muligt for ministre at kunne  

 stille krav til en bestyrelses sammensætning af kvinder og mænd i  

 selskaber, der udøver virksomhed i henhold til koncession eller  

 lignende offentlig godkendelse.
Til nr. 5 Videnscentret skal ikke være et statsautoriseret  

 debatforum, men alene koncentrere sig om forskning og udarbejdelse af  

 talmateriale, der kan skabe grundlag for en ligestillingsdebat i samfundet.  

 Debatten om ligestilling og dens omfang bør være op til de  

 politiske partier, private foreninger og organisationer samt borgere, der har  

 interesse for dette område.
Formålsbestemmelsen om »at fremme, kvalificere og skabe debat om ligestilling  

 mellem mænd og kvinder samt at understøtte bestræbelserne  

 for at indarbejde ligestilling i al politik, planlægning og  

 forvaltning« slettes derfor.
Til nr. 6 Videnscentret skal ikke have politisk initiativret.
Til nr. 7 Da Videnscentret ikke skal beskæftige sig med »at fremme, kvalificere og skabe debat om ligestilling  

 mellem mænd og kvinder samt at understøtte bestræbelserne  

 for at indarbejde ligestilling i al politik, planlægning og  

 forvaltning«, vil et Debatforum under  

 Videnscentret være overflødigt.
Til nr. 8 Ændringsforslaget indebærer, at ministeren for  

 ligestilling er forpligtet til på klagerens anmodning og på  

 dennes vegne at indbringe sagen for domstolene, hvis nævnets  

 afgørelser eller forlig, der er indgået for nævnet, ikke  

 efterleves.
Baggrunden er at sikre en effektiv gennemførelse af  

 nævnets afgørelser og dermed lovens formål og er  

 således en form for retshjælp, hvor der blandt andet vil blive  

 sørget for at indsende ansøgning om fri proces.
 Ministeren kan ikke af egen drift indbringe en sag om  

 manglende efterlevelse af nævnets afgørelser for domstolene.
Ministeren er pligtig at yde denne retshjælp til  

 klagerne, der anmoder herom.
I det omfang, der mod forventning ikke  

 måtte blive ydet fri proces og klageren ikke har en  

 retshjælpsforsikring, vil udgifterne blive afholdt af de midler, der  

 jf. de almindelige bemærkninger er afsat til den departementale  

 enhed.
Til nr. 9 Ændringsforslaget indebærer, at loven  

 træder i kraft den 1. juni 2000.
Til nr. 10 Da Rådet for Uddannelses- og Erhvervsvejledning ikke  

 efter lov om uddannelses- og erhvervsvejledning har til opgave at  

 rådgive ministeren for ligestilling, foreslås, at der ikke  

 udpeges en repræsentant for ministeren for ligestilling.
Derudover er  

 køns- og ligestillingsaspektet repræsenteret gennem  

 repræsentanten for Videnscenter for Ligestilling.
 Per Kaalund (S)  

  Pernille Blach Hansen (S)  Lissa Mathiasen (S)  

  Jeppe Kofod (S) Ingrid Rasmussen (S)  

  Jes Lunde (SF)  Mimi Jakobsen (CD)  

 Morten Helveg Petersen (RV)  Frank Aaen (EL)  

  Rikke Hvilshøj (V)  

  Anders Fogh Rasmussen (V)  Pia Larsen (V)  

  Ulla Tørnæs (V)  

 Pia Christmas-Møller (KF) fmd.  

  Brian Mikkelsen (KF)  Pia Kjærsgaard (DF)  

  Kirsten Jacobsen (FRI) nfmd.
 Kristeligt Folkeparti havde ikke medlemmer i udvalget.
Bilag 1 Nogle af udvalgets spørgsmål til ministeren  

 for ligestilling og dennes svar herpå Spørgsmål 4-8, 10 og 11 er optrykt efter  

 ønske fra Socialistisk Folkepartis medlem af udvalget, og  

 spørgsmål 12-15, 17 og 18 er optrykt efter ønske fra Det  

 Konservative Folkepartis medlemmer af udvalget Spørgsmål 4:
Vil ministeren løfte sløret for, hvilke  

 tidsterminer der kan fastlægges for regeringens redegørelser for  

 ligestilling? (Herunder bedes ministeren redegøre for  

 indberetningsniveauet og indholdskravet i mainstreaming-strategierne.) Svar:
Med lovforslaget indføres der pligt til hvert andet  

 år at udarbejde redegørelser for ligestilling for statslige  

 institutioner og myndigheder med mere end 50 ansatte samt for alle  

 ministerier.
Erfaringen fra det (amts-)kommunale arbejde med  

 ligestillingsredegørelser er, at redegørelserne hæver  

 opmærksomhedsniveauet og ofte følges op af egentlige  

 ligestillingsinitiativer.
 Efter forslaget skal de statslige  

 ligestillingsredegørelser indeholde oplysninger om evt.  

 ligestillingspolitik, kønsmæssig fordeling på  

 stillingskategorier og andre relevante forhold for ligestillingsindsatsen,  

 dvs. svarende til kravet til de kommunale ligestillingsredegørelser  

 efter lov om kommunernes styrelse.
 Ressortministrene bearbejder redegørelserne og  

 udarbejder en rapport, der indsendes (hvert andet år) inden den 1.  

 november til ministeren for ligestilling.
Ministeren for ligestilling udarbejder hvert år  

 inden den 1. marts en redegørelse og perspektiv- og handlingsplan til  

 Folketinget.
De statslige og kommunale redegørelser vil danne baggrund  

 for redegørelsen m.v.
Mainstreaming-strategien betyder, at  

 kønsperspektivet skal indarbejdes i al planlægning og  

 forvaltning, dvs. både i personalepolitikken og i arbejdet med  

 ressortområdet.
Princippet bør også overvejes og anvendes  

 ved udarbejdelsen af lovforslag.
Redegørelserne vil kunne anvendes ved  

 ligestillingsministerens overvågning af gennemførelsen af  

 mainstreaming.
 Spørgsmål 5:
Hvorledes har ministeren tænkt sig den  

 parlamentariske kontrol udført? Svar:
Hvert år inden den 1. marts skal  

 ligestillingsministeren udarbejde en redegørelse og en perspektiv- og  

 handlingsplan for ligestilling til Folketinget.
Redegørelsen og  

 perspektiv- og handlingsplanen giver Folketinget mulighed for at følge  

 udviklingen i ligestillingsarbejdet på såvel lokalt og regionalt  

 niveau som på regeringsniveau, og Folketingets medlemmer kan i  

 overensstemmelse med Folketingets forretningsorden stille  

 spørgsmål og forespørgsler m.v. om  

 ligestillingsarbejdet.
 Spørgsmål 6:
Vil ministeren uddybe sine bemærkninger  

 vedrørende Ligestillingsnævnets beføjelser samt  

 arbejdsform og ressourceforbrug? Svar:
Ligestillingsnævnet skal træffe endelige  

 afgørelser i sager om kønsdiskrimination, både på  

 og uden for arbejdsmarkedet.
Nævnets kompetence er i forhold til sager  

 på arbejdsmarkedet afgrænset i forhold til det fagretlige system,  

 idet det forudsættes, at sager om diskrimination på grund af  

 køn på arbejdsmarkedet for organiserede arbejdstagere fortsat  

 skal behandles i det fagretlige system.
Af hensyn til ønsket om i  

 videst muligt omfang at beskytte individets retsstilling i sager om  

 diskrimination på grund af køn skal nævnet dog kunne  

 behandle sådanne sager, såfremt vedkommendes faglige organisation  

 ikke agter at forfølge sagen i det fagretlige system, jf.  

 lovforslagets § 19, stk. 2, eller såfremt klager ikke er fagligt  

 organiseret.
Nævnet sammensættes af tre medlemmer - en  

 dommer som formand og to jurister med kendskab til ligestilling og/eller  

 arbejdsmarked.
Der er lagt vægt på, at nævnet ikke skal  

 være for stort af hensyn til effektiviteten.
Nævnet træffer afgørelse på  

 baggrund af indhentede oplysninger og parternes oplysninger.
Nævnet kan  

 indhente yderligere oplysninger fra eksperter, herunder fx organisationer.  

 Ministeren for ligestilling kan fastsætte dette i forretningsordenen  

 for nævnet.
Nævnet bør kun mødes, når der er  

 konkrete sager, dvs. indkaldes ad hoc.
I forretningsordenen kan der fx  

 også fastsættes regler om, at ukomplicerede sager skal behandles  

 skriftligt efter aftale mellem formanden og sekretariatet, uden at hele  

 nævnet træder sammen.
Ministeren for ligestilling stiller et  

 sekretariat til rådighed, som forbereder sagerne og står for  

 vejledning af borgere, myndigheder, organisationer etc.
Ministeren har ingen  

 instruktionsbeføjelser over for nævnet eller over for  

 sekretariatets medarbejder(e), når det arbejder for nævnet.
 Nævnets ressourceforbrug vil afhænge af  

 omfanget af sager.
 Spørgsmål 7:
 Hvorledes ser ministeren den individuelle retsbeskyttelse  

 håndhævet i forbindelse med en klagesag, der er rejst i  

 Ligestillingsnævnet? Hvor mener ministeren den forurettede part kan  

 søge og få uvildig rådgivning? I dag er det  

 Ligestillingsrådets kompetence.
 Svar:
Den individuelle retsbeskyttelse er især aktuel ved  

 klager over kønsdiskrimination på arbejdsmarkedet fra  

 organiserede arbejdstagere, som ikke får bistand fra deres faglige  

 organisation, jf. lovforslagets § 19, stk. 2, og i tilfælde med  

 arbejdstagere, der ikke er fagligt organiserede.
I disse sager, der ellers  

 ville være henvist til de almindelige domstole, kan sagen behandles af  

 Ligestillingsnævnet.
 Efter lovforslagets § 18, stk. 3, stiller ministeren for  

 ligestilling sekretariat til rådighed for nævnet, der udover at  

 forberede sager for nævnet får en rådgiverfunktion i  

 relation til konkrete forespørgsler, herunder om praksis,  

 ligestillingslovgivningen generelt samt om i hvilke fora, sager om  

 diskrimination kan behandles.
 Spørgsmål 8:
Hvilke oplysninger kan ministeren give vedrørende  

 den fremtidige mulighed for, at alle relevante parter kan få mulighed  

 for at få adgang til at kunne indhente relevante lønoplysninger  

 i forbindelse med en ligelønsklagesag? Svar:
Når en ligelønssag behandles af  

 Ligestillingsnævnet, skal nævnet i kraft af officialprincippet  

 indhente alle relevante oplysninger, så sagen kan oplyses  

 tilstrækkeligt.
Det kan f.eks. være lønoplysninger fra  

 arbejdsgiveren og lønmodtageren samt disses organisationer.
Undladelse  

 f.eks. fra arbejdsgiveren af at fremlægge oplysninger kan  

 medføre processuel skadevirkning, dvs., at klagerens oplysninger  

 lægges til grund for afgørelsen Efter ligelønsloven har Ligestillingsrådet i  

 dag kompetence til at indhente lønoplysninger fra arbejdsgivere og  

 lønmodtagere samt disses organisationer.
Som konsekvens af at  

 Ligestillingsrådet nedlægges, foreslås denne bestemmelse i  

 Ligelønsloven ophævet, og der er i den gældende  

 ligelønslov ikke andre muligheder for at indhente  

 lønoplysninger.
Det er blevet oplyst, at visse forbund har anvendt den  

 foreslåede ophævede bestemmelse som henvisning til at få de  

 nødvendige oplysninger hos arbejdsgiverne, når forbundet  

 overvejede at rejse en ligelønssag, og at forbundene gerne ser en ny  

 bestemmelse om indhentning af lønoplysninger.
Jeg lægger meget vægt på, at  

 spørgsmålet om, at de faglige organisationer eller den enkelte  

 lønmodtager i fremtiden skal have mulighed for at få udleveret  

 lønoplysninger, bliver løst.
Arbejdsministeren overvejer for  

 tiden spørgsmålet.
 Spørgsmål 10:
 Ministeren bedes oversende en oversigt over, hvilke regler  

 for indhentelse af lønoplysninger der gælder i de øvrige  

 nordiske lande.
 Svar:
Jeg forstår spørgsmålet således,  

 at der ønskes en redegørelse for reglerne om indhentning af  

 lønoplysninger i relation til ligeløn.
For så vidt  

 angår de danske regler henvises til svar på udvalgets  

 spørgsmål 8 og spørgsmål 11.
Sverige: Enhver arbejdsgiver, der beskæftiger  

 mere end 10 ansatte, har pligt til årligt at udarbejde handlingsplaner  

 for ligeløn, herunder at redegøre for lønforskelle  

 mellem kvinder og mænd og årsagerne hertil.
Sådanne  

 redegørelser kan anvendes som et instrument i arbejdet for at sikre  

 ligeløn, dels ved at synliggøre og forebygge konkrete  

 tilfælde af uligeløn og dels ved at medvirke til at sikre et  

 overordnet billede af løndannelsen i forhold til køn både  

 inden for samme stillingskategorier og forskellige stillingskategorier.
Der  

 foregår i øjeblikket drøftelser i Sverige om at stramme  

 op på bestemmelsen, så arbejdsgivere tillige skal foretage en  

 analyse af lønforskelle samt inddrage arbejdsmarkedets parter aktivt i  

 arbejdet.»9a § Arbetsgivaren skall som ett led i  

 verksamheten enligt 2 §, årligen kartlägga förekomsten av  

 löneskillnader mellan kvinnor och män i skilda typer av arbete och  

 för olika kategorier av arbetstagare.Denna skyldighet gäller dock  

 inte arbetsgivare som vid senaste kalenderårsskifte sysselsatte  

 färre än tio arbetstagare.« Norge: Ligestillingsombudet og  

 Ligestillingsklagenævnet kan kræve de oplysninger, der er  

 nødvendige for at tage stilling i en sag, herunder oplysninger om  

 løn.
Både offentlige myndigheder og private har pligt til at  

 give oplysninger.
Reglen svarer omtrent til den ret, der hidtil har  

 været tillagt Ligestillingsrådet til at få udleveret  

 lønoplysninger fra arbejdsgivere og lønmodtagere samt disses  

 organisationer. »§ 15. Offentlige myndigheter  

 plikter uten hinder av taushetsplikt å gi Ombudet og Nemnda de  

 opplysninger som er nødvendig til gjennomføringen af denne lov.  

 Slike opplysninger kan også kreves af andre som har vitneplikt efter  

 tvistemålsloven.
Tvistemålsloven § 211 gjelder tilsvarende.  

 Avgjørelse som nevnt i tvistemålsloven § 207 tredje led, § 208  

 annet led, § 209 annet led og § 209 a tredje led treffes av herreds- eller  

 byretten.Nemnda og ombudet kan foreta slik granskning og besiktelse som de  

 finner påkrevet for å utøve sine gjøremål  

 etter loven.
Om nødvendig kan det kreves hjelp av politiet.
Nemnda  

 eller Ombudet kan kreve at opplysninger skal gis til, eller granskning skal  

 foretas av, andre offentlige organer som er pålagt å medvirke ved  

 gjennomføringen av denne lov.« Finland: Hvis en lønmodtager mener, at  

 han/hun er blevet diskrimineret på grund af sit køn, har  

 arbejdsgivere pligt til at give en redegørelse for evt. forskelle og  

 grunde hertil.
Det indebærer således også, at hvis en  

 lønmodtagere mener, at der er tale om uligeløn, skal  

 arbejdsgiveren give de nødvendige oplysninger til arbejdstageren,  

 så det kan undersøges, om ligelønsreglen er  

 overtrådt.
Oplysningerne kan også gives til en repræsentant  

 for lønmodtageren, for eksempel dennes faglige organisation.
Hvis der  

 udleveres lønoplysninger, skal lønmodtagerne underrettes om  

 udleveringen, og oplysningerne skal behandles fortroligt. »10 §. (__) Arbejdsgivare skall til arbetstagaren  

 lämne utredning om grunderna för lönen och andra sådanna  

 nödvändiga uppgifter om arbetstagaren enligt vilka det kan  

 bedömas om förbudet mot lönediskriminering enligt 8 § 2 mom. 2  

 punkten har iagttagits.En förtroendeman eller enligt vad som har  

 överenskommits på arbetsplatsen någon annan representant  

 för arbetstagarna har en självständig rätt att få  

 uppgifter om lön och arbetsvillkor för en enskild arbetstagare med  

 hans eller hennes samtycke eller en grupp av arbetstagare eller såsom  

 har överenskommits i kollektivavtalet som gäller branschen, som det  

 finns skäl att mistänke lönediskriminering på grund av  

 kön.
Om uppgifterne gäller en enskild persons lön, skall han  

 underrätas om att uppgiftarna har givits.
En förtroendeman eller en  

 annan representant för arbetstagarna får inte yppe uppgifter om  

 lön och arbetsvillkor till någon annan. (_)«.
 Spørgsmål 11:
Kan ministeren bekræfte, at lovforslaget  

 medfører en ændring af adgangen til at indhente  

 lønoplysninger hos private, og vil ministeren redegøre for,  

 hvori forskellen kompetencemæssigt består i forhold til  

 gældende lov? Svar:
Lovforslaget medfører en ændring af adgangen  

 til at indhente lønoplysninger.
Efter ligelønsloven har  

 Ligestillingsrådet kompetence til at indhente lønoplysninger fra  

 arbejdsgivere og lønmodtagere samt disses organisationer.
Dette  

 gælder for private og offentlige.
Som konsekvens af  

 Ligestillingsrådets nedlæggelse foreslås bestemmelsen  

 ophævet, og der er ikke i den gældende ligelønslov andre  

 muligheder for at indhente de pågældende oplysninger.
Som  

 nævnt i svaret på spørgsmål 8 vil undladelse af at  

 fremlægge lønoplysninger i en ligelønssag, der behandles  

 af Ligestillingsnævnet, kunne medføre processuel skadevirkning,  

 dvs. at klagerens oplysninger lægges til grund for afgørelsen.  

 Arbejdsministeren er ressortansvarlig for ligelønsloven og overvejer  

 for tiden spørgsmålet om, hvilke muligheder der i fremtiden skal  

 være for at indhente lønoplysninger.
Der henvises til svar  

 på udvalgets spørgsmål 8 (L 193 - bilag 6).
 Spørgsmål 12:
 Ministeren bedes bekræfte, at ingen  

 bestyrelsesmedlemmer, der er valgt ved direkte valg - f.eks. på en  

 generalforsamling - kan blive omfattet af lovforslagets § 11 og § 12, stk. 1,  

 2 og 4.
 Svar:
 Jeg kan bekræfte, at ingen medlemmer af bestyrelser,  

 repræsentantskaber m.v., der er valgt ved direkte afstemning - f.eks.  

 på en generalforsamling, kan blive omfattet af de særlige  

 indstillingsregler i lovforslagets § 12, stk. 1, 2 og 4. Dette følger  

 af forslagets § 12, stk. 3.
 Spørgsmål 13:
 Ministeren bedes bekræfte, at for så vidt  

 angår udlicitering ændres der med dette forslag ikke på det  

 hidtidige regelsæt.
 Svar:
 Jeg kan bekræfte, at der ikke med dette forslag  

 ændres på regelsættet for udlicitering.
 Spørgsmål 14:
 Ministeren bedes bekræfte, at i bestyrelser, hvor  

 der er både offentligt udpegede og direkte valgte medlemmer, kan lovens  

 bestemmelser under ingen omstændigheder finde anvendelse på de  

 direkte valgte medlemmer, hvorfor kønssammensætningen i denne  

 del af bestyrelsen er uden betydning for kønssammensætningen i  

 den offentligt udpegede del.
 Svar:
Efter lovforslagets § 12, stk. 3, gælder  

 indstillingsreglerne i stk. 1 ikke, hvis bestyrelsesmedlemmerne vælges  

 ved direkte afstemning.
Jeg kan bekræfte, at lovens bestemmelser under  

 igen omstændigheder finder anvendelse på de direkte valgte  

 medlemmer, og at kønssammensætningen i den del, der er valgt ved  

 direkte afstemning, er uden betydning for den offentligt udpegede del.
 Spørgsmål 15:
 Ministeren bedes uddybe beskrivelsen af  

 anvendelsesområdet for § 11, stk. 4, med en udtømmende  

 beskrivelse af, hvilke virksomheder og selskaber der er omfattet.
 Svar:
Som udgangspunkt er de institutioner og selskaber m.v.,  

 der er nævnt i § 11, stk. 4, ikke omfattet af lovens regler om  

 kønssammensætningen i bestyrelsen.
Ifølge § 11, stk. 4  

 kan ressortministeren beslutte, at de her angivne selskaber skal være  

 omfattet af stk. 1 eller 2, således at bestyrelserne bør have en  

 ligelig kønssammensætning, jf. stk. 1, eller  så vidt  

 muligt bør have en afbalanceret kønssammensætning, jf.  

 stk. 2. Stk. 4 gælder for selskaber mv., hvis udgiften ved virksomheden  

 dækkes med over 50 % af statslige midler, eller hvis over 50 % af  

 selskabet eje af staten samt for selskaber, der udøver virksomhed i  

 henhold til koncession eller lignende offentlig godkendelse.
Private  

 selskaber kan således kun blive omfattet af bestemmelsen, hvis  

 virksomheden forudsætter en koncession eller lignende offentlig  

 godkendelse.
Anvendelsen af § 11, stk. 4  vil have baggrund i en konkret  

 vurdering af, om det findes hensigtsmæssigt at inddrage selskabet,  

 f.eks. fordi det pågældende selskab har overtaget offentlige  

 opgaver svarende til andre statslige institutioner, hvis bestyrelse er  

 omfattet af kravet om en ligelig eller afbalanceret  

 kønssammensætning.
Der findes ikke en udtømmende liste  

 over selskaber, der omfattes af bestemmelsen, men såfremt udvalget  

 måtte ønske en sådan, vil jeg spørge samtlige mine  

 kolleger om, hvilke selskaber m.v., der findes inden for deres  

 ressortområde, som er omfattet af lovforslaget.
Det kan nævnes,  

 at DSBs bestyrelse er omfattet af forslagets § 11, stk. 1, der omhandler  

 bestyrelser i den statslige forvaltning.
Togdrift udøves også af  

 privatbaner efter koncession, der driver samme virksomhed som DSB - i en vis  

 udstrækning med samme type rullende materiel, ligesom det ret ofte  

 forekommer, at DSB-materiel befarer en privatbane eller omvendt.
Nogle af  

 disse privatbaner vil faktisk være omfattet af kravet om en  

 afbalanceret kønssammensætning, fordi staten ejer hovedparten af  

 aktierne.
I det omfang, disse koncessionerede selskaber ikke allerede er  

 omfattet af bestemmelserne om kønssammensætningen i bestyrelsen,  

 jf. § 11, stk. 2, kan den relevante ressortminister beslutte, at disse skal  

 være omfattet.
Herved gælder der samme vilkår for de  

 offentligt ejede og de privatejede for så vidt angår reglerne om  

 bestyrelsens kønssammensætning.Som eksempler på  

 virksomheder, der forudsætter »offentlig  

 godkendelse «, men som ikke har overtaget  

 offentlige opgaver, kan nævnes en række finansielle selskaber,  

 banker, forsikringsvirksomheder, realkreditinstitutter m.v.
Det forventes  

 ikke, at bestemmelsen vil blive anvendt for sådanne selskaber.  

 Herudover er der koncessionerede selskaber inden for energiforsyningen.  

 Hertil kan eksempelvis oplyses, at det fra Miljø - og  

 Energiministeriet telefonisk er oplyst, at der ikke er offentligt udpegede  

 bestyrelsesmedlemmer i de selskaber, der hører under A P Møller  

 koncernen.
Lovforslagets § 11, stk. 4 vil således ikke kunne finde  

 anvendelse på disse selskaber.
Det skal understreges, at stk. 4´s  

 anvendelse er møntet på bestyrelser i private virksomheder, der  

 har overtaget offentlige opgaver.
Bestemmelsen er en direkte  

 videreførsel af den gældende bestyrelseslovs adgang til at lade  

 sådanne selskaber være omfattet af kravet til  

 kønssammensætningen i bestyrelsen.
Så vidt jeg er  

 orienteret har de gældende bestemmelser ikke været anvendt, og  

 bestemmelsen må forventes at få mindre betydning i takt med, at  

 der på stadigt færre områder er eneret til drive bestemte  

 former for virksomhed, som det tidligere var gældende, f.eks. på  

 teleområdet.
 Spørgsmål 17:
 Ministeren bedes med konkrete eksempler belyse indholdet  

 af den foreslåede § 3 samt redegøre for, på hvilke  

 områder den medfører en fravigelse af det hidtidige  

 regelgrundlag.
 Svar:
Lovforslagets § 3 omhandler adgangen til at fravige det  

 generelle forbud mod forskelsbehandling til fordel for ligestillingsfremmende  

 initiativer uden for arbejdsmarkedsområdet.
I forbindelse med  

 lovforslaget foretages der også en ændring af  

 ligebehandlingsloven § 13, der gennemfører samme regler på  

 arbejdsmarkedsområdet. § 3 er en ny bestemmelse og skal sikre, at der  

 også på områder, der ikke er omfattet af  

 ligebehandlingsloven, kan tages særlige ligestillingsinitiativer af  

 ressortministeren for enten kvinder eller mænd.  

 Særforanstaltninger kan for eksempel tænkes anvendt inden for  

 undervisning, der ikke er omfattet af ligebehandlingsloven, fordi der ikke er  

 tale om egentlig erhvervsuddannelse.
Da der er få kvindelige  

 iværksættere, kunne det eksempelvis også tænkes, at  

 der tages særlige initiativer for at få flere kvindelige  

 iværksættere.
Det kan ikke nøjagtigt angives, hvorledes  

 denne nye bestemmelse vil blive anvendt, da behovet for særlige  

 initiativer formentlig vil variere på baggrund af samfundsudviklingen.  

 Efter den gældende ligebehandlingslov, der gælder for  

 arbejdsmarkedsområdet, skal dispensationer gives af  

 Ligestillingsrådet efter høring af den eller de relevante  

 ressortministre, og det forudsættes derudover, at arbejdsmarkedets  

 parter er enige i beslutningen.
Med lovforslaget, der ændrer  

 ligebehandlingsloven, skabes en administrativt lettere adgang til at meddele  

 dispensation, idet ressortministeren har kompetencen.
Forslaget har baggrund  

 i, at Udvalget vedrørende det fremtidige ligestillingsarbejde lagde  

 vægt på, at der burde skabes en mindre bureaukratisk og  

 administrativt lettere adgang til at lave særforanstaltninger til  

 fremme af ligestilling.
For eksempel kan arbejdsministeren efter forslaget  

 tillade, at der inden for daginstitutionsområdet, hvor der ikke er  

 mandlige pædagoger, opfordre mænd til at søge ledige  

 stillinger.
Undervisningsministeren vil på samme måde kunne give  

 tilladelse til, f.eks. inden for datalogi, hvor der er få kvinder, at  

 der tilrettelægges uddannelsesforløb, der særligt retter  

 sig mod kvinder.
Hvis der på bestemte områder er behov for mere  

 generelle undtagelser, kan ministeren for ligestilling i en  

 bekendtgørelse give adgang hertil, f.eks. til at annoncere efter det  

 underrepræsenterede køn i stillingsannoncer, så der ikke  

 skal gives dispensation i hvert enkelt tilfælde.
Forslagets § 3, og  

 ligebehandlingsloven § 13 er formuleret således, at ministeren for  

 ligestilling dækker de mere overordnede principper, mens de enkelte  

 ressortministre tillægges kompetencen til konkrete fravigelser og  

 administrationen heraf.
Dette stemmer overens med mainstreamings-princippet,  

 der forudsætter såvel specifikke initiativer som koordinering og  

 samordning.
 Spørgsmål 18:
 Ministeren bedes oplyse, om der på andre  

 retsområder findes regler svarende til den foreslåede § 10, stk.  

 2, som medfører, at en ressortminister kan overtrumfes af en anden  

 ressortminister.
 Svar:
Bestemmelsen i § 10, stk. 2, er optaget i lovforslaget  

 på baggrund af betænkning afgivet til den gældende  

 udvalgslov (28. marts 1985), hvor Det Politisk-Økonomiske Udvalg  

 understregede vigtigheden af, at der ikke kun skal ske underretning om  

 kønssammensætningen i udvalg, men også sikres tid og  

 mulighed for at reagere.
Ministeren for ligestilling kan efter den  

 nævnte bestemmelse rette henvendelse til ressortministeren og anmode om  

 en begrundelse og i særlige tilfælde anmode om en fornyet  

 sammensætning af et udvalg, der ikke er i overensstemmelse med § 8,  

 stk. 1, hvorefter offentlige udvalg m.v. bør have en ligelig  

 sammensætning af kvinder og mænd.
Ministeren for ligestilling kan  

 således ikke »overtrumfe« en anden minister.
Det er formålet at give  

 ligestillingsministeren mulighed for, inden ressortministeren træffer  

 endelig afgørelse, at pege på problemet og drøfte,  

 hvorledes kønssammensætningen kan gøres mere ligelig.
Det  

 er ikke meningen, at ligestillingsministeren skal bestemme udvalgets  

 sammensætning.
Der kan være gode grunde til, at der ikke har  

 kunnet opnås en ligelig sammensætning, for eksempel i  

 tilfælde hvor det ikke har været muligt at foreslå  

 både kvinder og mænd med de fornødne kvalifikationer, jf.  

 bemærkningerne til lovforslagets § 9.§ 10, stk. 2 svarer i princippet  

 til tilfælde, hvor andre ressortministre ifølge den  

 gældende lovgivning kan fastsætte regler for andre ministres  

 områder efter forhandling eller godkende eller regulere visse  

 aktiviteter.
For eksempel er der mange tilfælde i  

 miljølovgivningen, hvor miljøministeren kan fastsætte  

 regler efter forhandling med ressortministrene om støj, forurening,  

 bygning af svinestalde m.v.
Inden for By- og Boligministeriets område  

 kan ministeren træffe afgørelse om regulering af byggeri, jf. §  

 103 i lov om almene boliger samt støttede private andelsboliger m.v:  

»Med henblik på en hensigtsmæssig  

 tilrettelæggelse af boligbyggeriet og den øvrige bygge- og  

 anlægsvirksomhed ud fra samfundsøkonomiske hensyn, herunder  

 byggebehov og byggekapacitet, kan boligministeren træffe bestemmelse om  

 regulering af bygge- og anlægsvirksomheden, herunder fastsætte  

 tidsfrister for påbegyndelse og gennemførelse af byggeri.« Bestemmelsen i § 10, stk. 2 skal ses i  

 sammenhæng med, at ministeren for ligestilling overtager opgaver og  

 kompetence vedrørende ligestilling i forbindelse med udvalg og  

 bestyrelser fra statsministeren, ligesom ministeren for ligestilling  

 får en koordinerende og tværgående rolle i forhold til  

 ligestillingsarbejdet.
Bilag 2 Bilagsoversigt vedrørende L 193 i PØU Bilagsnr.
