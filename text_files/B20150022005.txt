 Bekendtgørelse om ændring af bekendtgørelse om nettilslutning af vindmøller og pristillæg for vindmølleproduceret elektricitet m.m.
§ 1 I bekendtgørelse nr. 1063 af 7. september 2010 om nettilslutning af vindmøller og pristillæg for vindmølleproduceret elektricitet m.m., som ændret ved bekendtgørelse nr. 885 af 4. juli 2014, bekendtgørelse nr. 1470 af 19. december 2014 og bekendtgørelse nr. 129 af 6. februar 2015, foretages følgende ændringer:
 1. § 1, stk. 2, affattes således:
 »Stk. 2. I denne bekendtgørelse anvendes følgende definitioner:
 1) Afregningsmåler: Måler, som anvendes til registrering af vindmøllens elproduktion eller elforbrug.
 2) Havvindmølle: En vindmølle, der er opstillet på søterritoriet eller i den eksklusive økonomiske zone, og hvor vindmøllens fundament ikke er synligt ved normal vandstand.
 3) Installeret effekt: Den opstillede vindmølles nominelle effekt, der er angivet i vindmøllens certifikat, jf. bekendtgørelse om teknisk certificeringsordning for vindmøller, eller i vindmøllens tekniske specifikation.
 4) Internt opsamlingsnet: Det interne forbindelsesnet mellem vindmøllerne i en havvindmøllepark eller vindmøller, der er opstillet i gruppe eller parker på land, frem til tilslutningspunktet.
 5) Kollektivt opsamlingsnet: Det kollektive elforsyningsnet fra tilslutningspunktet til leveringspunktet.
 6) Leveringspunkt: Det punkt i det kollektive elforsyningsnet, hvor det kollektive opsamlingsnet ophører, og hvor elforbrugere kan tilsluttes.
 7) Oprindelig produktion: Elproduktion, der opgøres eller beregnes for en vindmølles drift siden den oprindelige tilslutning.
 8) Oprindelig tillslutning: En vindmølles første tilslutning til det kollektive elforsyningsnet i Danmark eller i udlandet.
 9) Tilslutningspunktet: Det punkt, hvor en eller flere vindmøller tilsluttes det kollektive elforsyningsnet.
10) Udpeget vindmølleområde: Et område, der er udpeget af staten eller af kommunen i en kommuneplan specifikt, til opstilling af en eller flere vindmøller, jf. bekendtgørelse om planlægning for og tilladelse til opstilling af vindmøller.« 2. Overalt i bekendtgørelsen ændres »elnet« og »elnettet« til: »det kollektive elforsyningsnet«.
 3. § 5, stk. 1, affattes således:
»Ved nettilslutning af havvindmøller, som er etableret efter udbud, jf. § 23, stk. 1, jf. § 22, stk. 3, nr. 1, i lov om fremme af vedvarende energi (store havvindmølleparker) er den transmissionsvirksomhed, som ejer det elforsyningsnet, hvortil havvindmøllerne tilsluttes, forpligtet til at afholde omkostninger til etablering af ledningsnet frem til et opsamlingspunkt ved havvindmøllernes interne forbindelsesnet.« 4. § 6 affattes således:
»§ 6. Ved nettilslutning af havvindmøller, som ikke er omfattet § 5, påhviler omkostninger til etablering af havvindmølleparkens interne opsamlingsnet frem til et tilslutningspunkt på land vindmølleejeren.
Fra dette tilslutningspunkt påhviler omkostningerne til udbygning og forstærkning af det kollektive elforsyningsnet, herunder transformering, den net- eller transmissionsvirksomhed, som ejer det kollektive elforsyningsnet.
 Stk. 2. Net- eller transmissionsvirksomheden fastsætter spændingen i tilslutningspunktet på et af følgende spændingsniveauer:
1) 10-20 kV, 2) 33 kV, 3) 50-60 kV eller 4) 132-150 kV.
Stk. 3. Vindmølleejeren er ansvarlig for at finde den geografiske placering af tilslutningspunktet.
Vindmølleejeren skal i forbindelse med etablering af et anlæg, som skal indeholde det nævnte tilslutningspunkt, afholde omkostningerne i forbindelse med byggemodningen af anlægsprojektet, samt dække net- eller transmissionsselskabets omkostninger til areal til nettilslutning, herunder byggemodning.
Stk. 4. Ved land forstås den ø eller det fastland, hvor net- eller transmissionsvirksomheden kan fastsætte et leveringspunkt, som ikke nødvendiggør etablering af elforsyningsnet på søterritoriet.« 5. I § 7, stk. 2, ændres »§§ 3-6« til: »§§ 3-5«.
 6. I § 7 indsættes som stk. 3:
»Stk. 3. Hvis nettilslutning af vindmøller efter § 6 leveres til en net- eller transmissionsvirksomhed gennem en ledningsforbindelse, hvortil der ikke er tilsluttet forbrugere eller andre elproducenter end vindmøller, afholdes omkostningerne til nettab i denne ledningsforbindelse fra tilslutningspunktet som en del af net- eller transmissionsvirksomhedens omkostninger ved, at vindmøllerne er tilsluttet det kollektive elforsyningsnet.« 7. I § 8, stk. 8, indsættes efter 1. pkt.: »Dette gælder dog ikke driftsomkostninger til ledningsforbindelser, som er nævnt i § 7, stk. 2 og 3, og som er en del af det kollektive opsamlingsnet«.
 8. I § 9, stk. 5, udgår: », som efter bekendtgjort udbud meddeles tilladelse til opstilling i et område omfattet af udbuddet,«.
 9. Overalt i bekendtgørelsen ændres »den systemansvarlig virksomhed« til: »Energinet.dk«.
 10. I § 18, stk. 2, udgår: »virksomhed«.
§ 2 Stk. 1. Bekendtgørelsen træder i kraft den 4. marts 2015.
 Stk. 2. Havvindmøller, for hvilke der er meddelt tilladelse til etablering i henhold til § 25, stk. 1, i lov om fremme af vedvarende energi, nettilsluttes efter de hidtil gældende regler.
