Bekendtgørelse om  

 bogføringspligtiges årsregnskaber I medfør af § 16, stk. 2, og § 18 i bogføringsloven, jf. lov  

 nr. 1006 af 23. december 1998, fastsættes:
Åbningsbalance og årsregnskab § 1. Virksomheder m.v., for hvilke pligt til at  

 bogføre m.v. er foreskrevet i den hidtidige bogføringslov, der  

 blev ophævet ved § 19, stk. 2, i lov nr. 1006 af 23. december 1998, jf.  

 bilag 1, skal udarbejde årsregnskab efter reglerne i denne  

 bekendtgørelse.
Stk. 2. Drives en ejendom dels som landbrug, dels som  

 gartneri, frugtplantage eller planteskole, er den benyttelse, der må  

 anses for hovedformålet for driften af ejendommen, afgørende for  

 pligten til at udarbejde årsregnskab.
Er ejendommen bortforpagtet,  

 påhviler pligten forpagteren (brugeren). Er ejendommen i sameje, er  

 samtlige parthavere hver for sig ansvarlig for, at pligten opfyldes.
Stk. 3. Den, der er ejer eller bruger af flere af de  

 under bilag 1, litra C, nr. 35, nævnte ejendomme, skal udarbejde  

 årsregnskab, hvis ejendommenes samlede areal udgør mindst 15 ha  

 og de samlede ejendomsværdier er 175.000 kr. eller derover.
På  

 tilsvarende måde er den, der er ejer eller bruger af flere af de under  

 nr. 36 nævnte ejendomme, pligtig til at udarbejde årsregnskab,  

 hvis ejendommenes samlede ejendomsværdier er 125.000 kr. eller derover.  

 Hvor ejeren af en af de under nr. 35 eller 36 nævnte ejendomme har  

 bortforpagtet en del af ejendommen, der ikke er selvstændigt vurderet,  

 afhænger ejerens eller brugerens pligt til at udarbejde  

 årsregnskab af, hvor stor en del af arealet og ejendomsværdien  

 (nr. 35) eller af ejendomsværdien alene (nr. 36), der må anses at  

 falde på hver af de to dele af ejendommen.
Stk. 4. Den ansættelse til ejendomsværdi for  

 et regnskabsår, der for de under bilag 1, litra C, nr. 35, 36 og 37,  

 nævnte ejendomme er afgørende for pligten til at udarbejde  

 årsregnskab, er den seneste ansættelse før  

 regnskabsårets begyndelse.
Dette gælder, selv om der i tidsrummet  

 mellem ansættelsen og regnskabsårets begyndelse er sket  

 ændringer i ejendommens størrelse eller tilstand.
 Stk. 5. Såfremt en, der skal udarbejde  

 årsregnskab i øvrigt, tillige driver erhvervsaktiviteter, der  

 ikke omfattes af bestemmelserne i bilag 1, skal den pågældende  

 også inddrage denne aktivitet i årsregnskabet.
 § 2. Ved indtræden af pligten til at  

 udarbejde årsregnskab opgøres den regnskabspligtige virksomheds  

 balance (åbningsbalance).
 Stk. 2. For hver regnskabsperiode skal der udarbejdes et  

 årsregnskab indeholdende en resultatopgørelse for perioden samt  

 en opgørelse over aktiver og passiver (balance) ved periodens  

 udgang.
 Stk. 3. Åbningsbalancen og årsregnskabet skal  

 under omhyggelig hensyntagen til tilstedeværende værdier og  

 forpligtelser og under foretagelse af blandt andet af- og nedskrivninger  

 opgøres i overensstemmelse med god regnskabsskik.
Stk. 4. I resultatopgørelsen skal indtægter  

 og udgifter anføres i hovedposter eller optages gruppevis på  

 overskuelig måde.
Af- og nedskrivninger på faste ejendomme,  

 skibe, inventar, maskiner og lignende anlægsaktiver samt eventuelle  

 beregnede renter af egenkapitalen angives særskilt.
Stk. 5. I balancen kan posterne optages hver for sig  

 eller i hovedgrupper efter posternes art.
Egenkapitalposter må ikke  

 sammenblandes med andre balanceposter.
For varebeholdninger og andre poster,  

 der ikke specificeres i balancen, skal der foreligge særskilte  

 specifikationer med oplysning om værdiansættelsen.
For poster,  

 der i balancen opføres til en anden værdi end  

 anskaffelsesværdien med fradrag af de i bogføringen oplyste af-  

 og nedskrivninger, skal det af specifikationerne fremgå, hvilke metoder  

 der er anvendt ved værdiansættelsen.
 Stk. 6. Der skal i årsregnskabet redegøres  

 for, hvorledes egenkapitalen har ændret sig ifølge  

 resultatopgørelsen som følge af uddeling af overskud, udtagelse  

 af penge eller varer til indehavere eller som følge af ændringer  

 i aktiver eller passiver, der ikke fremgår af  

 resultatopgørelsen.
 Stk. 7. Der skal i årsregnskabet gives oplysning om  

 omfanget af foretagne pantsætninger samt påtagne  

 vekselforpligtelser og påtagne, ikke særligt dækkede  

 kautions- og andre garantiforpligtelser, herunder kontraktmæssige  

 ydelser af pensionslignende art.
Stk. 8. Ejes en virksomhed af en enkelt indehaver, skal  

 alle den pågældendes aktiver og passiver optages i balancen,  

 herfra dog undtaget løsøre, der ikke benyttes inden for  

 virksomheden.
Aktiver og passiver, der ikke vedrører virksomheden, kan  

 dog optages i et særligt tillæg til balancen.
Indtægter og  

 udgifter vedrørende sådanne aktiver og passiver kan i så  

 fald holdes uden for bogføringen.
§ 3. Regnskabsperioden skal omfatte tolv  

 måneder.
En virksomheds første regnskabsperiode kan dog omfatte  

 et kortere eller længere tidsrum, dog højst atten måneder.  

 Ved omlægning af regnskabsperioden kan en enkelt periode ligeledes  

 omfatte et kortere eller længere tidsrum, dog højst atten  

 måneder.
 § 4. Åbningsbalancen og årsregnskabet  

 skal være udarbejdet inden 6 måneder efter henholdsvis  

 indtræden af pligten til at udarbejde årsregnskab og  

 regnskabsperiodens udløb.
Stk. 2. Åbningsbalancen og årsregnskabet skal  

 underskrives af samtlige ansvarlige indehavere.
I selskaber skal der dog  

 underskrives af de ansvarlige for virksomhedens daglige drift, medmindre  

 andet kræves i lovgivningen.
Straffebestemmelser § 5. Medmindre strengere straf er forskyldt efter  

 anden lovgivning, straffes overtrædelse af denne bekendtgørelses  

 § 1, stk. 1 og 5 og §§ 2 - 4, med bøde.
Der kan pålægges  

 selskaber m.v. (juridiske personer) strafansvar efter reglerne i  

 straffelovens 5. kapitel.
Ikrafttræden § 6. Bekendtgørelsen træder i kraft  

 den 3. juli 1999 og har virkning for regnskabsår, der påbegyndes  

 den 1. juli 1999 eller senere.
For regnskabsår, der er påbegyndt  

 før den 1. juli 1999, finder de hidtil gældende regler  

 anvendelse.
Erhvervs- og Selskabsstyrelsen, den 25. juni  

 1999 Ole Blöndal /Olaf Hasselager Bilag 1 A) 1)	Aktieselskaber, kommanditaktieselskaber og andre erhvervsdrivende  

 selskaber med begrænset ansvar, 2)	gensidige forsikringsselskaber, 3)	kreditforeninger, kreditkasser og hypotekforeninger, 4)	sparekasser samt de af lov nr. 156 af 2. maj 1934 omfattede spare-  

 og udlånsvirksomheder, 5)	brugsforeninger og andre andelsforeninger, herunder  

 andelsproduktionsforeninger, andelsboligforeninger, andelskasser og lignende  

 samt fællesforeninger af andelsforeninger, og 6)	foreninger, stiftelser, korporationer og selvejende institutioner,  

 der udøver erhvervsvirksomhed, herunder erhvervsmæssig  

 skolevirksomhed.
B) Personer, ansvarlige interessentskaber og kommanditselskaber, der driver  

 erhvervsvirksomhed, hvis udøvelse er betinget af næringsbrev i  

 henhold til næringsloven eller bevilling i henhold til  

 beværterloven.
C) Personer, ansvarlige interessentskaber og  

 kommanditselskaber, der erhvervsmæssigt driver en eller flere af  

 følgende virksomheder:
1)	revision, regnskabs- og anden økonomisk konsultation,  

 bogføring, 2)	dispachørvirksomhed, 3)	mæglervirksomhed, 4)	vejning, måling, 5)	marketenderi- eller pensionatsvirksomhed, såfremt der  

 regelmæssigt beskæftiges flere end tre fremmede  

 medhjælpere, 6)	læge-, tandlæge-, dyrlæge- eller  

 tandteknikervirksomhed, kiropraktik, 7)	drift af hospital, klinik, sanatorium eller lignende, 8)	drift af hvilehjem og lignende, såfremt der regelmæssigt  

 beskæftiges flere end tre fremmede medhjælpere, 9)	apotekernæring, 10)	skønhedspleje, fodpleje eller lignende, såfremt der  

 regelmæssigt beskæftiges flere end to fremmede  

 medhjælpere, 11)	landinspektørvirksomhed, 12)	udlejningsvirksomhed; for så vidt angår udlejning af  

 fast ejendom eller dele heraf dog kun, såfremt udlejningen omfatter  

 flere end 25 lejemål, 13)	bolig- og værelseanvisning, 14)	drift af private skoler, handelsskoler, tekniske skoler (herunder  

 fagskoler), højskoler, landbrugsskoler, husholdningsskoler,  

 musikkonservatorier, 15)	rådgivende ingeniør- eller arkitektvirksomhed, 16)	advokatvirksomhed, 17)	pantelånervirksomhed eller handel med brugte genstande, 18)	teater, varieté, cirkus, biograf eller dermed  

 beslægtet virksomhed, 19)	rednings- eller vagtvirksomhed, 20)	bjærgning, bugsering, 21)	entreprenørvirksomhed, 22)	rengøringsvirksomhed, herunder vinduespolering,  

 såfremt der regelmæssigt beskæftiges flere end to fremmede  

 medhjælpere, 23)	befordring med skib, dog ikke såfremt befordringen sker med  

 ikke-registreringspligtigt fartøj, der ejes af dettes  

 fører, 24)	anden befordring af personer eller gods, 25)	befordring af meddelelser, 26)	forlagsvirksomhed, herunder udgivelse af tidsskrifter og blade, 27)	annonce- og reklamebureauvirksomhed, 28)	rejse- og turistbureauvirksomhed, 29)	fiskeri med anvendelse af registreringspligtigt fartøj, 30)	fiskeopkøbsvirksomhed, hvis salget sker en gros, 31)	udnyttelse af sten-, granit- og kalkbrud eller grusgrav, medmindre  

 virksomheden drives alene som bierhverv i forbindelse med  

 landbrugsvirksomhed, gartneri eller skovbrug, der ikke er undergivet pligt  

 til at udarbejde årsregnskab, jf. nr. 35-37, 32)	dambrug, såfremt der regelmæssigt beskæftiges  

 flere end tre fremmede medhjælpere, 33)	hønseri, såfremt der regelmæssigt  

 beskæftiges flere end tre fremmede medhjælpere, 34)	pelsdyravl, såfremt der regelmæssigt beskæftiges  

 flere end tre fremmede medhjælpere, 35)	landbrugsejendomme med et areal på mindst 15 ha, hvis  

 ejendomsværdi er ansat til 175.000 kr. eller derover, 36)	gartneriejendomme, frugtplantager og planteskoler, hvis  

 ejendomsværdi er ansat til 125.000 kr. eller derover, 37)	alle selvstændigt vurderede skovejendomme samt skove, der er  

 vurderet sammen med en af de under nr. 35 eller 36 nævnte ejendomme,  

 når den samlede ejendom ville være underkastet pligt til at  

 udarbejde årsregnskab efter reglerne i nr. 35 eller 36. Pligten til at  

 udarbejde årsregnskab omfatter den samlede ejendom, 38)	inkassovirksomhed.
