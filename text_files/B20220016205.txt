Bekendtgørelse om administration af tilskud fra Den Europæiske Regionalfond og Den Europæiske Socialfond Plus1) I medfør af § 6, stk. 1, § 6 a, stk. 1, 2 og 4, § 6 b, stk. 1 og 2, § 6 c, stk. 2, § 9, stk. 4, § 9 a, stk. 4, § 9 d, stk. 3, § 9 e, stk. 2, § 13, stk. 1 og 2, § 15, stk. 4, og § 16, stk. 6 og 7, i lov om administration af tilskud fra Den Europæiske Regionalfond, Den Europæiske Socialfond Plus og Fonden for Retfærdig Omstilling, jf. lovbekendtgørelse nr. 160 af 7. februar 2019, som ændret ved lov nr. 2381 af 14. december 2021, og efter forhandling med justitsministeren og social- og ældreministeren fastsættes efter bemyndigelse i henhold til § 1 i bekendtgørelse nr. 161 af 28. januar 2022 om henlæggelse af visse beføjelser til Erhvervsstyrelsen efter lov om administration af tilskud fra Den Europæiske Regionalfond, Den Europæiske Socialfond Plus og Fonden for Retfærdig Omstilling:
Kapitel 1 Indledende bestemmelser § 1. Erhvervsstyrelsen har ansvaret for implementeringen i Danmark af Den Europæiske Regionalfond (Regionalfonden) og Den Europæiske Socialfond Plus (Socialfonden Plus), herunder den tværgående koordinering, programudarbejdelse, samarbejde og forhandlinger med Europa-Kommissionen samt regnskabsaflæggelse over for Europa-Kommissionen.
Stk. 2. I henhold til artikel 71 i Europa-Parlamentets og Rådets forordning om fælles bestemmelser for Den Europæiske Fond for Regionaludvikling, Den Europæiske Socialfond Plus, Samhørighedsfonden, Fonden for Retfærdig Omstilling og Den Europæiske Hav-, Fiskeri- og Akvakulturfond og om finansielle regler for nævnte fonde og for Asyl-, Migrations- og Integrationsfonden, Fonden for Intern Sikkerhed og instrumentet for finansiel støtte til grænseforvaltning og visumpolitik udpeger medlemsstaten en forvaltningsmyndighed og en revisionsmyndighed og kan overdrage regnskabsfunktionen til en anden myndighed end forvaltningsmyndigheden.
Disse myndigheder kan have ansvar for flere programmer.
 Stk. 3. Erhvervsstyrelsen er forvaltnings- og revisionsmyndighed for programmer under målet om investeringer i beskæftigelse og vækst og kan udpeges hertil for programmer under målet om europæisk territorialt samarbejde (Interreg), jf. artikel 45 i Europa-Parlamentets og Rådets forordning om særlige bestemmelser for målet om europæisk territorialt samarbejde (Interreg), der støttes af Den Europæiske Fond for Regionaludvikling og de eksterne finansieringsinstrumenter.
Kapitel 2 Sammensætning af og opgaver for overvågningsudvalget under målet om investeringer i beskæftigelse og vækst § 2. Erhvervsstyrelsen nedsætter et overvågningsudvalg for de to danske programmer under målet om investeringer i beskæftigelse og vækst i henhold til artikel 38 i Europa-Parlamentets og Rådets forordning om fælles bestemmelser for Den Europæiske Fond for Regionaludvikling, Den Europæiske Socialfond Plus, Samhørighedsfonden, Fonden for Retfærdig Omstilling og Den Europæiske Hav-, Fiskeri- og Akvakulturfond og om finansielle regler for nævnte fonde og for Asyl-, Migrations- og Integrationsfonden, Fonden for Intern Sikkerhed og instrumentet for finansiel støtte til grænseforvaltning og visumpolitik.
§ 3. Erhvervsstyrelsen varetager formandskabet og sekretariatsfunktionen i overvågningsudvalget.
Erhvervsstyrelsen har endvidere et medlem i udvalget.
 Stk. 2. Erhvervsstyrelsen udpeger efter indstilling fra de berørte parter et medlem fra henholdsvis Akademikerne, Beskæftigelsesministeriet, Børne- og Undervisningsministeriet, CO-industri, CONCITO, DAKOFA, Danmarks Erhvervsfremmebestyrelse, Dansk Arbejdsgiverforening, Dansk Energi, Dansk Erhverv, Dansk Industri, Danske Erhvervsakademier, Danske Erhvervsskoler og -Gymnasier, Danske Handicaporganisationer, Danske Regioner, Danske Universiteter, European Anti Poverty Network, Fagbevægelsens Hovedorganisation, Foreningen af Rådgivende Ingeniører, Frivilligrådet, Institut for Menneskerettigheder, Kirkens Korshær, Klima-, Energi- og Forsyningsministeriet, KL, KKR Hovedstaden, KKR Midtjylland, KKR Nordjylland, KKR Sjælland, KKR Syddanmark, Koordinationsudvalget for Lokale AktionsGrupper i Danmark, Kulturministeriet, Landbrug & Fødevarer, Landdistrikternes Fællesråd, Miljøministeriet, Ministeriet for Fødevarer, Landbrug og Fiskeri, Røde Kors, Rådet for Socialt Udsatte, Sammenslutningen af Danske Småøer, SMVdanmark, Social- og Ældreministeriet, Søfartsstyrelsen, TEKNIQ Arbejdsgiverne, Uddannelses- og Forskningsministeriet og Udenrigsministeriet.
Stk. 3. Repræsentanter fra Europa-Kommissionen deltager i arbejdet i overvågningsudvalget, hvor de har en overvågningsfunktion og en rådgivende funktion.
En repræsentant fra henholdsvis Erhvervsministeriets departement, Finansministeriet og Rigsrevisionen kan deltage i arbejdet i overvågningsudvalget, hvor de har en rådgivende funktion.
 Stk. 4. Det kan i overvågningsudvalgets forretningsorden, jf. § 4, tillades, at ikke-medlemmer, herunder repræsentanter fra Den Europæiske Investeringsbank og Den Europæiske Investeringsfond, deltager i udvalgets arbejde.
Stk. 5. Erhvervsstyrelsen udpeger efter indstilling fra de berørte parter en suppleant for hver af de myndigheder og organisationer, der er repræsenteret i udvalget.
Suppleanterne kan deltage i udvalgets møder.
 Stk. 6. Erhvervsstyrelsen kan på eget initiativ, eller efter udtalelse fra overvågningsudvalget, træffe beslutning om udpegning af tilforordnede eller yderligere medlemmer, hvis det skønnes hensigtsmæssigt.
Stk. 7. Erhvervsstyrelsen kan efter udtalelse fra overvågningsudvalget træffe beslutning om, at et medlem udtræder af udvalget.
Medlemskab kan endvidere ophøre ved, at medlemmet udtræder efter eget ønske.
 § 4. Overvågningsudvalget fastsætter selv sin forretningsorden i overensstemmelse med de gældende forordninger og programmer samt efter aftale med Erhvervsstyrelsen.
 § 5. Overvågningsudvalgets opgaver er fastlagt i Europa-Parlamentets og Rådets forordning om fælles bestemmelser for Den Europæiske Fond for Regionaludvikling, Den Europæiske Socialfond Plus, Samhørighedsfonden, Fonden for Retfærdig Omstilling og Den Europæiske Hav-, Fiskeri- og Akvakulturfond og om finansielle regler for nævnte fonde og for Asyl-, Migrations- og Integrationsfonden, Fonden for Intern Sikkerhed og instrumentet for finansiel støtte til grænseforvaltning og visumpolitik.
Stk. 2. Overvågningsudvalget behandler alle spørgsmål, der påvirker programmernes fremskridt med hensyn til at opfylde deres målsætninger.
I denne sammenhæng undersøger overvågningsudvalget bl.a.
1) fremskridt med hensyn til gennemførelsen af programmet og opnåelse af delmål og mål, 2) eventuelle spørgsmål, som påvirker programmernes præstation, og de foranstaltninger, der er truffet for at håndtere disse spørgsmål, 3) programmernes bidrag til at håndtere de udfordringer, der er identificeret i de relevante landespecifikke henstillinger, som er knyttet til gennemførelsen af programmerne, 4) de elementer i forhåndsvurderingen, der er anført i artikel 58, stk. 3, i Europa-Parlamentets og Rådets forordning om fælles bestemmelser for Den Europæiske Fond for Regionaludvikling, Den Europæiske Socialfond Plus, Samhørighedsfonden, Fonden for Retfærdig Omstilling og Den Europæiske Hav-, Fiskeri- og Akvakulturfond og om finansielle regler for nævnte fonde og for Asyl-, Migrations- og Integrationsfonden, Fonden for Intern Sikkerhed og instrumentet for finansiel støtte til grænseforvaltning og visumpolitik, og det strategidokument, der er omhandlet i forordningens artikel 59, stk. 1, 5) fremskridt med hensyn til gennemførelsen af evalueringer, sammenfatninger af evalueringer og enhver opfølgning på konstaterede forhold, 6) gennemførelsen af kommunikations- og synlighedsaktioner, 7) fremskridt med hensyn til gennemførelsen af operationer af strategisk betydning, hvis det er relevant, 8) opfyldelse af grundforudsætninger og deres anvendelse i hele programmeringsperioden, 9) fremskridt med hensyn til opbygningen af administrativ kapacitet for offentlige institutioner, partnere og støttemodtagere, hvis det er relevant, og 10) oplysninger vedrørende gennemførelsen af programmets bidrag til InvestEU-programmet i overensstemmelse med artikel 14 i Europa-Parlamentets og Rådets forordning om fælles bestemmelser for Den Europæiske Fond for Regionaludvikling, Den Europæiske Socialfond Plus, Samhørighedsfonden, Fonden for Retfærdig Omstilling og Den Europæiske Hav-, Fiskeri- og Akvakulturfond og om finansielle regler for nævnte fonde og for Asyl-, Migrations- og Integrationsfonden, Fonden for Intern Sikkerhed og instrumentet for finansiel støtte til grænseforvaltning og visumpolitik eller af de midler, der overføres i overensstemmelse med forordningens artikel 26, hvis det er relevant.
Stk. 3. Overvågningsudvalget skal endvidere godkende 1) den metode og de kriterier, der er blevet anvendt ved udvælgelse af operationer, herunder eventuelle ændringer heraf, 2) den endelige præstationsrapport for programmer, der modtager støtte fra Regionalfonden og Socialfonden Plus, 3) evalueringsplanen og enhver ændring heraf, og 4) ethvert forslag fra Erhvervsstyrelsen om ændring af regionalfonds- eller socialfondsprogrammet, herunder overførsler i overensstemmelse med artikel 24, stk. 5, og artikel 26 i Europa-Parlamentets og Rådets forordning om fælles bestemmelser for Den Europæiske Fond for Regionaludvikling, Den Europæiske Socialfond Plus, Samhørighedsfonden, Fonden for Retfærdig Omstilling og Den Europæiske Hav-, Fiskeri- og Akvakulturfond og om finansielle regler for nævnte fonde og for Asyl-, Migrations- og Integrationsfonden, Fonden for Intern Sikkerhed og instrumentet for finansiel støtte til grænseforvaltning og visumpolitik, Stk. 4. Overvågningsudvalget kan fremsætte henstillinger til Erhvervsstyrelsen, herunder om foranstaltninger til at mindske den administrative byrde for støttemodtagere.
 Stk. 5. Afgørelser i overvågningsudvalget træffes efter bestemmelserne i udvalgets forretningsorden, jf. § 4.
Kapitel 3 Danmarks Erhvervsfremmebestyrelses opgaver under målet om investeringer i beskæftigelse og vækst § 6. Danmarks Erhvervsfremmebestyrelse har til opgave at udvælge og indstille projekter til Erhvervsstyrelsen om anvendelse af tildelte midler fra Regionalfonden og Socialfonden Plus, jf. § 9 b, stk. 1, i lov om administration af tilskud fra Den Europæiske Regionalfond, Den Europæiske Socialfond Plus og Fonden for Retfærdig Omstilling, jf. dog stk. 2.
 Stk. 2. Midler vedrørende bæredygtig byudvikling og midler omfattet af kapitel 4 er undtaget fra stk. 1.
Stk. 3. Udvælgelsen og indstillingerne skal være i overensstemmelse med 1) strategien for den decentrale erhvervsfremmeindsats, jf. § 9, stk. 1, i lov om erhvervsfremme, 2) forordninger, 3) kommissionsbestemmelser og beslutninger, 4) Den Europæiske Unions charter om grundlæggende rettigheder, 5) fællesskabspolitikker, herunder de der vedrører konkurrencereglerne, offentlige udbud, beskyttelse og forbedring af miljøet, fjernelse af uligheder og fremme af ligestilling mellem kønnene samt ligebehandling af handicappede personer, 6) statslige regler og vejledninger, herunder blandt andet støtteberettigelsesregler, der efter høring af partnerskabet offentliggøres af Erhvervsstyrelsen, 7) interventioner, herunder partnerskabsaftalen mellem Danmark og Europa-Kommissionen samt det enkelte programs mål, generelle kriterier og prioriteter, 8) finansielle rammer for det enkelte program, herunder finansieringskilder, og 9) vilkår og udvælgelseskriterier for modtagelse af tilskud fra Regionalfonden eller Socialfonden Plus, som er godkendt af overvågningsudvalget for det pågældende program.
Stk. 4. Danmarks Erhvervsfremmebestyrelse kan i dennes forretningsorden bemyndige sekretariatet for Danmarks Erhvervsfremmebestyrelse, jf. §§ 8, stk. 5, og 10, stk. 4 og 6, i lov om erhvervsfremme, uden forelæggelse for bestyrelsen, at afgive indstilling til Erhvervsstyrelsen om tillægsbevillinger.
Tilsagnsbeløbets størrelse kan begrænses i forretningsordenen.
 § 7. Hvor det fremgår af programmerne for Regionalfonden og Socialfonden Plus, kan det besluttes, at dele af midler under målet om investeringer i beskæftigelse og vækst skal udmøntes, jf. § 9 a, stk. 1, i lov om administration af tilskud fra Den Europæiske Regionalfond, Den Europæiske Socialfond Plus og Fonden for Retfærdig Omstilling, uden forudgående ansøgningsrunder.
§ 8. Erhvervsstyrelsen skal i forbindelse med kvittering for modtagelse af en ansøgning, eller forud for beslutningen om udmøntning af midler under målet om investeringer i beskæftigelse og vækst uden forudgående ansøgningsrunder, jf. § 7, informere ansøger eller projektoperatør om de gældende regler vedrørende støtteberettigelse, regnskab, revision og kontrol m.v.
Af kvitteringsskrivelserne skal det endvidere fremgå, fra hvilket tidspunkt udgifterne i projektet kan medtages som støtteberettigede.
Kapitel 4 Behandling af ansøgninger vedrørende anvendelse af midler under målet om investeringer i beskæftigelse og vækst, der ikke henhører under Danmarks Erhvervsfremmebestyrelse Midler til at styrke regionernes arbejde på uddannelsesområdet § 9. Regionsrådene udvælger og indstiller efter høring af de regionale arbejdsmarkedsråd projekter til Erhvervsstyrelsen om anvendelse af tildelte midler fra Socialfonden Plus til at styrke regionernes arbejde på uddannelsesområdet, hvor regionsrådene har hjemmel i sektorlovgivningen, jf. § 9 d, stk. 1, i lov om administration af tilskud fra Den Europæiske Regionalfond, Den Europæiske Socialfond Plus og Fonden for Retfærdig Omstilling.
Stk. 2. Udvælgelsen og indstillingerne skal være i overensstemmelse med 1) de regionale udviklingsstrategier, såfremt en sådan foreligger i den pågældende region, 2) forordninger, 3) kommissionsbestemmelser og beslutninger, 4) Den Europæiske Unions charter om grundlæggende rettigheder, 5) fællesskabspolitikker, herunder de der vedrører konkurrencereglerne, offentlige udbud, beskyttelse og forbedring af miljøet, fjernelse af uligheder, fremme af ligestilling mellem kønnene samt ligebehandling af handicappede personer, 6) statslige regler og vejledninger, herunder blandt andet støtteberettigelsesregler, der efter høring af partnerskabet offentliggøres af Erhvervsstyrelsen, 7) interventioner, herunder partnerskabsaftalen mellem Danmark og Europa-Kommissionen samt det enkelte programs mål, generelle kriterier og prioriteter, 8) finansielle rammer for det enkelte program, herunder finansieringskilder, og 9) vilkår og udvælgelseskriterier for modtagelse af tilskud fra Socialfonden Plus, som er godkendt af overvågningsudvalget.
 Stk. 3. Regionsrådene skal i deres indstilling have vurderet de enkelte støttemodtageres faglige, økonomiske og organisatoriske kapacitet til at gennemføre projektet.
 Stk. 4. Regionsrådene skal endvidere i forbindelse med deres indstilling til Erhvervsstyrelsen fremsende dokumentation for, at de regionale arbejdsmarkedsråd er blevet hørt.
 § 10. Regionsrådene skal udarbejde og ajourføre en beskrivelse af regionsrådenes administrative strukturer i forbindelse med udvælgelsen af og indstillinger om projekter efter § 9, stk. 1. Beskrivelsen skal bl.a. omfatte:
 1) Et organisationsdiagram.
 2) En sagsbehandlervejledning.
 3) En procedure for ansøgningsrunder.
 4) En procedure for behandling af indkomne ansøgninger.
 5) En procedure om, at forordningskrav overholdes, herunder kommunikationsforpligtigelse.
 6) En procedure for kvitteringsskrivelse til ansøgere.
 7) En procedure for bekæmpelse af svig og uregelmæssigheder.
 Stk. 2. Regionsrådene fremsender på anmodning af Erhvervsstyrelsen dokumentation for ovennævnte procedurer og beskrivelser til Erhvervsstyrelsen.
 Stk. 3. Nærmere bestemmelser om proportionelle krav til regionsrådenes administrative strukturer kan fremgå af skriftlig samarbejdsaftale mellem regionsrådene og Erhvervsstyrelsen.
 § 11. Erhvervsstyrelsen anviser nærmere på baggrund af blandt andet Europa-Kommissionens bestemmelser, hvilke oplysninger om de enkelte projektansøgninger regionsrådene som minimum skal fremskaffe, for at der foreligger et tilstrækkeligt beslutningsgrundlag.
 § 12. Regionsrådene deltager ved gennemførelse af informations- og PR-aktiviteter i overensstemmelse med gældende bestemmelser i Europa-Parlamentets og Rådets forordning om fælles bestemmelser for Den Europæiske Fond for Regionaludvikling, Den Europæiske Socialfond Plus, Samhørighedsfonden, Fonden for Retfærdig Omstilling og Den Europæiske Hav-, Fiskeri- og Akvakulturfond og om finansielle regler for nævnte fonde og for Asyl-, Migrations- og Integrationsfonden, Fonden for Intern Sikkerhed og instrumentet for finansiel støtte til grænseforvaltning og visumpolitik, herunder informerer om de fastsatte frister for ansøgning om tilskudsmidler fra Socialfonden Plus samt vejleder om tilskudsmuligheder og -regler i det omfang, dette vedrører området for regionsrådenes indstillingsret.
 Stk. 2. Regionsrådene kan udpege en fælles deltager til det nationale kommunikationsnetværk, som koordineres og drives af Erhvervsstyrelsen.
 § 13. Regionsrådene er forpligtet til på anmodning fra Erhvervsstyrelsen at udarbejde og indsende materiale, der er nødvendigt for, at styrelsen kan varetage administrationen af programmerne, herunder formandskabet og sekretariatsfunktionen for overvågningsudvalget.
Midler til fremme af social integration af de socialt dårligst stillede § 14. Socialstyrelsen udvælger og indstiller projekter til Erhvervsstyrelsen om anvendelse af tildelte midler fra Socialfonden Plus til fremme af social integration af de socialt dårligst stillede, jf. § 9 e, stk. 1, i lov om administration af tilskud fra Den Europæiske Regionalfond, Den Europæiske Socialfond Plus og Fonden for Retfærdig Omstilling.
Stk. 2. Udvælgelsen og indstillingerne skal være i overensstemmelse med 1) forordninger, 2) kommissionsbestemmelser og beslutninger, 3) Den Europæiske Unions charter om grundlæggende rettigheder, 4) fællesskabspolitikker, herunder de der vedrører konkurrencereglerne, offentlige udbud, beskyttelse og forbedring af miljøet, fjernelse af uligheder, fremme af ligestilling mellem kønnene samt ligebehandling af handicappede personer, 5) statslige regler og vejledninger, herunder blandt andet støtteberettigelsesregler, der efter høring af partnerskabet offentliggøres af Erhvervsstyrelsen, 6) interventioner, herunder partnerskabsaftalen mellem Danmark og Europa-Kommissionen samt det enkelte programs mål, generelle kriterier og prioriteter, 7) finansielle rammer for det enkelte program, herunder finansieringskilder, og 8) vilkår og udvælgelseskriterier for modtagelse af tilskud fra Socialfonden Plus, som er godkendt af overvågningsudvalget.
 Stk. 3. Socialstyrelsen skal i sin indstilling have vurderet de enkelte støttemodtageres faglige, økonomiske og organisatoriske kapacitet til at gennemføre projektet.
 § 15. Socialstyrelsen skal udarbejde og ajourføre en beskrivelse af styrelsens administrative strukturer i forbindelse med udvælgelsen af og indstillinger om projekter efter § 14, stk. 1. Beskrivelsen skal bl.a. omfatte:
 1) Et organisationsdiagram.
 2) En sagsbehandlervejledning.
 3) En procedure for ansøgningsrunder.
 4) En procedure for behandling af indkomne ansøgninger.
 5) En procedure om, at forordningskrav overholdes, herunder kommunikationsforpligtigelse.
 6) En procedure for kvitteringsskrivelse til ansøgere.
 7) En procedure for bekæmpelse af svig og uregelmæssigheder.
 Stk. 2. Socialstyrelsen fremsender på anmodning af Erhvervsstyrelsen dokumentation for ovennævnte procedurer og beskrivelser til Erhvervsstyrelsen.
 Stk. 3. Nærmere bestemmelser om proportionelle krav til Socialstyrelsens administrative strukturer kan fremgå af skriftlig samarbejdsaftale mellem Socialstyrelsen og Erhvervsstyrelsen.
 § 16. Erhvervsstyrelsen anviser nærmere på baggrund af blandt andet Europa-Kommissionens bestemmelser, hvilke oplysninger om de enkelte projektansøgninger Socialstyrelsen som minimum skal fremskaffe, for at der foreligger et tilstrækkeligt beslutningsgrundlag.
 § 17. Socialstyrelsen deltager ved gennemførelse af informations- og PR-aktiviteter i overensstemmelse med gældende bestemmelser i Europa-Parlamentets og Rådets forordning om fælles bestemmelser for Den Europæiske Fond for Regionaludvikling, Den Europæiske Socialfond Plus, Samhørighedsfonden, Fonden for Retfærdig Omstilling og Den Europæiske Hav-, Fiskeri- og Akvakulturfond og om finansielle regler for nævnte fonde og for Asyl-, Migrations- og Integrationsfonden, Fonden for Intern Sikkerhed og instrumentet for finansiel støtte til grænseforvaltning og visumpolitik, herunder informerer om de fastsatte frister for ansøgning om tilskudsmidler fra Socialfonden Plus samt vejleder om tilskudsmuligheder og -regler i det omfang, dette vedrører området for Socialstyrelsens indstillingsret.
 Stk. 2. Socialstyrelsen kan udpege en deltager til det nationale kommunikationsnetværk, som koordineres og drives af Erhvervsstyrelsen.
 § 18. Socialstyrelsen er forpligtet til på anmodning fra Erhvervsstyrelsen at udarbejde og indsende materiale, der er nødvendigt, for at Erhvervsstyrelsen kan varetage administrationen af programmerne, herunder formandskabet og sekretariatsfunktionen for overvågningsudvalget.
Kapitel 5 Erhvervsstyrelsens opgaver under målet om investeringer i beskæftigelse og vækst § 19. Erhvervsstyrelsen følger de indstillingsberettigede organers indstilling af projekter til tilsagn og afslag, medmindre indstillingerne ikke er i overensstemmelse med gældende lovgivning, operationelle programmer eller andre forskrifter.
 Stk. 2. Erhvervsstyrelsen udsteder tilsagn eller afslag.
 § 20. Erhvervsstyrelsen udarbejder et tilsagn til de ansøgere eller projektoperatører, der opnår tilskud, med angivelse af bl.a. tilskudsbeløbets størrelse, det godkendte projektbudget samt relevante vilkår.
Stk. 2. Tilsagnet er accepteret, når Erhvervsstyrelsen har modtaget tilsagnsmodtagers accept ved underskrift af tilsagnet af den tegningsberettigede personkreds eller af en dertil bemyndiget.
Erhvervsstyrelsen kan kræve, at accepten sendes digitalt til styrelsen bl.a. via de it-systemer, som styrelsen stiller til rådighed.
Accepten skal være modtaget inden for den i tilsagnet angivne frist.
Erhvervsstyrelsen kan i særlige tilfælde tillade, at accepten modtages efter den i tilsagnet fastsatte frist.
 Stk. 3. Tilsagnsmodtager forpligter sig ved sin accept til at gennemføre projektet i henhold til den endelig godkendte ansøgning og tilsagnet samt de betingelser, der er knyttet til ansøgningen og tilsagnet, jf. dog stk. 5.
Stk. 4. Støttemodtager er forpligtet til generelt at overholde de gældende regler for tilskud.
Tilsagnsmodtager skal straks underrette Erhvervsstyrelsen, hvis der påtænkes ændringer i de forudsætninger, der lå til grund for tilsagnet, eller hvis de vilkår, hvorpå støtten er givet, i øvrigt ikke kan overholdes.
Stk. 5. Erhvervsstyrelsen tager stilling til anmodninger om væsentlige projektændringer.
Erhvervsstyrelsen kan af egen drift forelægge anmodninger om væsentlige projektændringer for Danmarks Erhvervsfremmebestyrelse, regionsrådene og Socialstyrelsen.
 § 21. Erhvervsstyrelsen kan forlange, at al skriftlig kommunikation vedrørende tilskud under Regionalfonden eller Socialfonden Plus skal foregå digitalt.
 Stk. 2. Erhvervsstyrelsen kan forlange, at regionsrådene og Socialstyrelsen i forbindelse med indkaldelse af ansøgninger om tilskud i henhold til § 9, stk. 1, og § 14, stk. 1, skal anvende digitale ansøgningsskemaer, som udarbejdes og stilles til rådighed af Erhvervsstyrelsen.
§ 22. Erhvervsstyrelsen kan fra projekterne indhente oplysninger til brug for evaluering med henblik på opfyldelse af forordningskrav m.v.
Erhvervsstyrelsen og Europa-Kommissionen kan anvise, hvilke oplysninger der skal indhentes, og at disse oplysninger på anmodning skal videregives til Europa-Kommissionen.
 Stk. 2. Erhvervsstyrelsen og Europa-Kommissionen kan forlange, at de i stk. 1 nævnte oplysninger overføres digitalt bl.a. via de it-systemer, som styrelsen stiller til rådighed.
Kapitel 6 Udvalg og programmer under målet om europæisk territorialt samarbejde Grænseoverskridende programmer § 23. Erhvervsstyrelsen kan i medfør af § 13, stk. 1, i lov om administration af tilskud fra Den Europæiske Regionalfond, Den Europæiske Socialfond Plus og Fonden for Retfærdig Omstilling bemyndige en dansk regional eller kommunal myndighed til helt eller delvist at fungere som forvaltningsmyndighed og til at varetage regnskabsfunktionen.
Stk. 2. Den regionale eller kommunale myndighed, der er bemyndiget til helt eller delvist at fungere som forvaltningsmyndighed, skal stille garanti over for Erhvervsstyrelsen til sikkerhed for eventuel tilbagebetaling af programmidler, som Europa-Kommissionen måtte stille krav om over for den danske stat, samt tilbagebetalinger af uretmæssigt udbetalte beløb til forvaltningsmyndigheden, jf. artikel 52 i Europa-Parlamentets og Rådets forordning om særlige bestemmelser for målet om europæisk territorialt samarbejde (Interreg), der støttes af Den Europæiske Fond for Regionaludvikling og de eksterne finansieringsinstrumenter.
Myndigheden skal endvidere forpligte sig til uden ophold at foretage opfølgning på anvisninger eller revisions- og kontrolrapporter fra et programs revisionsmyndighed, herunder fra det danske medlem af et programs revisionsgruppe.
 Stk. 3. Den regionale eller kommunale myndighed, der er bemyndiget til helt eller delvist at fungere som forvaltningsmyndighed, sikrer tillige korrektheden af det arbejde, der udføres af den tilsynsførende, som er ansvarlig for at kontrollere, at udgifter under programmet for projekter eller dele af projekter gennemført på dansk område er lovlige og korrekte, jf. § 29.
Stk. 4. Erhvervsstyrelsen kan, sammen med de danske regionale eller kommunale myndigheder, der er omfattet af et grænseoverskridende program, bemyndige en udenlandsk myndighed til at være forvaltningsmyndighed og til at varetage regnskabsfunktionen.
Bestemmelserne i stk. 2 og 3 gælder tilsvarende for sådanne danske regionale og kommunale myndigheder, herunder skal de stille garanti over for Erhvervsstyrelsen til sikkerhed for eventuel tilbagebetaling af programmidler, som Europa-Kommissionen måtte stille krav om over for den danske stat, samt tilbagebetalinger af uretmæssigt udbetalte beløb til forvaltningsmyndigheden.
De i stk. 2 og 3 nævnte opgaver kan ved bemyndigelsen helt eller delvist overdrages til programmets forvaltningsmyndighed.
 Stk. 5. De i stk. 1 og 4 nævnte regionale eller kommunale myndigheder skal være medlem af overvågningsudvalg og af relevante styringsudvalg, såfremt sådanne styringsudvalg er nedsat, og have vetoret ved enhver afgørelse, der træffes i udvalgene.
§ 24. De i § 23, stk. 1 og 4, nævnte danske regionale eller kommunale myndigheder, der er bemyndiget til helt eller delvist at fungere som forvaltningsmyndighed eller til at deltage i udvælgelsen af projekter, har ansvaret for, at udvælgelsen af projekter og gennemførelsen af programmet sker i overensstemmelse med gældende 1) forordninger, 2) kommissionsbestemmelser og -beslutninger, 3) fællesskabspolitikker, herunder dem, der vedrører konkurrencereglerne, offentligt udbud, beskyttelse og forbedring af miljøet, fjernelse af uligheder og fremme af ligestilling mellem mænd og kvinder, 4) statslige regler, vejledninger og strategier, der gælder for programmet, partnerskabsaftalen mellem Danmark og Europa-Kommissionen samt programmets mål, generelle kriterier, prioriteter og finansielle rammer, og 5) krav og udvælgelseskriterier for modtagelse af tilskud fra Regionalfonden, som er godkendt af overvågningsudvalget for det pågældende program.
Stk. 2. De i § 23, stk. 1 og 4, nævnte myndigheder deltager ved gennemførelse af informations- og PR-aktiviteter i overensstemmelse med gældende bestemmelser.
Myndighederne skal i forbindelse med kvittering for modtagelse af ansøgningen sikre, at ansøgere informeres om de gældende retningslinjer vedrørende projektets påbegyndelse, regnskab, kontrol og revision.
Stk. 3. De i § 23, stk. 1 og 4, nævnte myndigheder skal sikre, at der fra projekterne indhentes oplysninger til brug for evaluering med henblik på opfyldelse af forordningskrav m.v.
Oplysningerne vil efter nærmere anvisning kunne forlanges overført elektronisk.
 Stk. 4. De i stk. 1-3 nævnte opgaver kan, for så vidt angår de programmer, hvor en udenlandsk myndighed er forvaltningsmyndighed, ved bemyndigelse, jf. § 23, stk. 4, overdrages helt eller delvist til denne udenlandske myndighed.
 § 25. Enhver aftale, som de i § 23, stk. 1 og 4, nævnte myndigheder indgår med henblik på at bemyndige andre myndigheder til at varetage forvaltningsmyndighedsopgaver, skal godkendes af Erhvervsstyrelsen.
§ 26. De i § 23, stk. 1 og 4, nævnte regionale eller kommunale myndigheder udpeger de danske medlemmer af overvågningsudvalg og styringsudvalg efter aftale med Erhvervsstyrelsen i overensstemmelse med de til enhver tid gældende forordningers og programmers bestemmelser.
Overvågningsudvalg og styringsudvalg sammensættes og organiseres således, at udvalgenes beslutninger træffes i overensstemmelse med partnerskabsprincippet.
Erhvervsstyrelsen er medlem af overvågningsudvalg.
Stk. 2. Formandskabet i overvågningsudvalg varetages normalt på skift mellem de deltagende lande.
Hvor en af de i § 23, stk. 1, nævnte myndigheder er forvaltningsmyndighed for programmet, varetager denne myndighed dansk formandskab.
Hvor en udenlandsk myndighed er forvaltningsmyndighed for programmet, varetages dansk formandskab i overensstemmelse med det, der er fastlagt i udvalgets forretningsorden.
Stk. 3. Overvågningsudvalg udarbejder sin egen forretningsorden og varetager opgaver i overensstemmelse med gældende forordninger og programmer.
Styringsudvalgs forretningsorden fastsættes i overensstemmelse med de til enhver tid gældende forordningers og programmers bestemmelser.
Erhvervsstyrelsen er ikke medlem af styringsudvalg.
Tværnationale og interregionale programmer § 27. Erhvervsstyrelsen kan bemyndige offentlige eller private juridiske enheder til at varetage regnskabsfunktionen og forvaltningsmyndighedsopgaver, herunder sekretariatsfunktioner, vedrørende tværnationale og interregionale programmer, jf. § 13, stk. 2, i lov om administration af tilskud fra Den Europæiske Regionalfond, Den Europæiske Socialfond Plus og Fonden for Retfærdig Omstilling.
Stk. 2. Ved anvendelse af bemyndigelser indgår styrelsen aftaler med de pågældende offentlige eller private juridiske enheder.
Der fastlægges procedurer og bestemmelser for udformning af tilsagnskontrakter, projektstyring, kontrol m.v.
 § 28. Erhvervsstyrelsen medvirker i overensstemmelse med gældende programmers bestemmelser til nedsættelse af overvågningsudvalg og styringsudvalg for de i § 27 nævnte programmer.
Stk. 2. Formandskabet i overvågningsudvalg og styringsudvalg varetages normalt på skift mellem de deltagende lande.
Erhvervsstyrelsen varetager danske formandskaber i overvågningsudvalg og er medlem af styringsudvalg.
 Stk. 3. Bestemmelserne i § 26, stk. 3, gælder tilsvarende for de i stk. 2 nævnte udvalg.
Tilsynsførende § 29. Udgifter, som støttemodtager har anmeldt i forbindelse med en udbetalingsanmodning for projekter eller dele af projekter, der gennemføres i Danmark, som er omfattet af grænseoverskridende, tværnationale og interregionale programmer, skal kontrolleres og godkendes af en tilsynsførende medmindre denne opgave varetages af forvaltningsmyndigheden, jf. artikel 46 i Europa-Parlamentets og Rådets forordning om særlige bestemmelser for målet om europæisk territorialt samarbejde (Interreg), der støttes af Den Europæiske Fond for Regionaludvikling og de eksterne finansieringsinstrumenter.
Den tilsynsførende skal være en uafhængig revisor, der er godkendt efter revisorlovens § 3 og § 10, stk. 1, eller Rigsrevisionen.
Stk. 2. For grænseoverskridende programmer godkendes og udpeges den tilsynsførende for et projekt af de i § 23, stk. 1 eller 4, nævnte danske regionale eller kommunale myndigheder, medmindre programmets forvaltningsmyndighed er blevet bemyndiget til at godkende og udpege.
Erhvervsstyrelsen godkender og udpeger tilsynsførende for projekter under tværnationale eller interregionale programmer, medmindre programmets forvaltningsmyndighed er blevet bemyndiget til at godkende og udpege.
Stk. 3. Erhvervsstyrelsen sikrer for de tværnationale samt interregionale programmer, og de i § 23, stk. 1 eller 4, nævnte danske regionale eller kommunale myndigheder sikrer for de grænseoverskridende programmer, at de tilsynsførende instrueres om de regler, der gælder for tilsynet under det enkelte program.
Den tilsynsførende kontrollerer i overensstemmelse med internationale revisionsstandarder og standarderne for offentlig revision (god offentlig revisionsskik), at udgifterne er lovlige og korrekte, og i overensstemmelse med Fællesskabets og nationale regler.
Den tilsynsførendes arbejde er herunder omfattet af Erhvervsstyrelsens gældende bestemmelser om regnskab og revision.
Kapitel 7 Kontrol og revision § 30. Repræsentanter fra Europa-Kommissionen, Den Europæiske Revisionsret, Rigsrevisionen og Erhvervsstyrelsen eller den, styrelsen bemyndiger dertil, kan på stedet kontrollere forvaltnings- og kontrolsystemer hos de offentlige eller private juridiske enheder, der i henhold til § 8, stk. 2, eller § 13 i lov om administration af tilskud fra Den Europæiske Regionalfond, Den Europæiske Socialfond Plus og Fonden for Retfærdig Omstilling er bemyndiget til at varetage regnskabsfunktionen og forvaltningsmyndighedsopgaver eller til at fungere som forvaltningsmyndighed, og om de overholder de gældende regler.
 Stk. 2. Repræsentanter fra Europa-Kommissionen, Den Europæiske Revisionsret, Rigsrevisionen og Erhvervsministeriet eller den, ministeriet bemyndiger dertil, kan på stedet kontrollere Erhvervsstyrelsens forvaltnings- og kontrolsystemer, og om styrelsen overholder de gældende regler.
 Stk. 3. Ved kontrollen skal al relevant dokumentation, herunder rapporter, regnskabsmateriale og kontrolbilag, stilles til rådighed.
§ 31. Erhvervsstyrelsen har som forvaltningsmyndighed bl.a. ansvaret for forvaltning og gennemførelse af de operationelle programmer i overensstemmelse med princippet om forsvarlig økonomisk forvaltning.
Tilsvarende gælder for de offentlige eller private juridiske enheder, der i henhold til § 8, stk. 2, eller § 13 i lov om administration af tilskud fra Den Europæiske Regionalfond, Den Europæiske Socialfond Plus og Fonden for Retfærdig Omstilling er bemyndiget til at fungere som forvaltningsmyndighed eller til at varetage regnskabsfunktionen eller forvaltningsmyndighedsopgaver.
 Stk. 2. Erhvervsstyrelsen og de i stk. 1 nævnte offentlige eller private juridiske enheder sikrer ved egenkontrol, at de procedurer, som disse har indført med henblik på kontrol af anvendelsen af EU-midler og Erhvervsministeriets midler til medfinansiering af aktiviteter under Regionalfonden og Socialfonden Plus, er tilstrækkelige til at sikre, at Fællesskabets og nationale bestemmelser overholdes, samt at myndighedens og institutionens kontrol med ansøgninger, indstillinger og tilsagn fungerer effektivt.
 § 32. Erhvervsstyrelsen har som revisionsmyndighed eller som dansk medlem af programmets revisionsgruppe bl.a. ansvaret for at efterprøve, at forvaltnings- og kontrolsystemerne for de operationelle programmer fungerer effektivt.
Stk. 2. Revisionsmyndighedens forvaltningskontrol omfatter 1) de enheder, der varetager regnskabsfunktionen og forvaltningsmyndighedsopgaver i Erhvervsstyrelsen, 2) de offentlige eller private juridiske enheder, der i henhold til § 8, stk. 2, eller § 13 i lov om administration af tilskud fra Den Europæiske Regionalfond, Den Europæiske Socialfond Plus og Fonden for Retfærdig Omstilling er bemyndiget til at varetage regnskabsfunktionen eller forvaltningsmyndighedsopgaver, 3) de myndigheder, der i henhold til § 13 i lov om administration af tilskud fra Den Europæiske Regionalfond, Den Europæiske Socialfond Plus og Fonden for Retfærdig Omstilling er bemyndiget til helt eller delvist at fungere som forvaltningsmyndighed, og 4) de tilsynsførende for projekter under grænseoverskridende, tværnationale og interregionale programmer, jf. § 29.
Kapitel 8 Klageadgang § 33. I det omfang Erhvervsstyrelsen delegerer afgørelseskompetence vedrørende administration af tilskud til anden offentlig myndighed eller juridisk enhed, kan afgørelsen truffet af den delegerede offentlige myndighed eller juridiske enhed påklages til Erhvervsstyrelsen for så vidt angår retlige spørgsmål.
§ 34. Klager efter § 33 skal indgives skriftligt inden fire uger efter, at afgørelsen er meddelt den pågældende.
Klagefristen løber fra dagen efter, afgørelsen er kommet frem til adressaten, jf. stk. 2. Hvis klagefristen er en lørdag, søndag eller helligdag, udløber klagefristen den førstkommende hverdag.
Stk. 2. Erhvervsstyrelsen kan bestemme, at klagen skal indgives via e-mail eller anden digital løsning.
En digital meddelelse anses for at være kommet frem, når den er tilgængelig for adressaten for meddelelsen.
Stk. 3. Erhvervsstyrelsen kan fastsætte vilkår for, hvortil klagen skal sendes.
Der kan også fastsættes en vejledende sagsbehandlingstid.
Kapitel 9 Ikrafttræden og overgangsbestemmelser § 35. Bekendtgørelsen træder i kraft den 1. februar 2022.
 Stk. 2. Bekendtgørelse nr. 1810 af 30. december 2018 om administration af tilskud fra Den Europæiske Regionalfond og Den Europæiske Socialfond ophæves.
Stk. 3. Bekendtgørelsen finder ikke anvendelse på ansøgninger og dertil knyttede projekter, der er modtaget før bekendtgørelsens ikrafttræden.
For sådanne projekter finder de hidtil gældende regler anvendelse.
 Stk. 4. For ansøgninger, der er modtaget efter bekendtgørelsens ikrafttræden, og dertil knyttede projekter vedrørende anvendelse af uforbrugte regionalfonds- og socialfondsmidler samt REACT-EU-midler fra programperioden 2014-2020, finder de hidtil gældende regler anvendelse.
Erhvervsstyrelsen, den 28. januar 2022 Niels May Vibholt / Pernille Von Lillienskjold 1) I bekendtgørelsen er der medtaget visse bestemmelser fra Europa-Parlamentets og Rådets forordning 2021/1060/EU af 24. juni 2021 om fælles bestemmelser for Den Europæiske Fond for Regionaludvikling, Den Europæiske Socialfond Plus, Samhørighedsfonden, Fonden for Retfærdig Omstilling og Den Europæiske Hav-, Fiskeri- og Akvakulturfond og om finansielle regler for nævnte fonde og for Asyl-, Migrations- og Integrationsfonden, Fonden for Intern Sikkerhed og instrumentet for finansiel støtte til grænseforvaltning og visumpolitik, EU-Tidende 2021, nr.
L 231, side 159, Europa-Parlamentets og Rådets forordning 2021/1058/EU af 24. juni 2021 om Den Europæiske Fond for Regionaludvikling og Samhørighedsfonden, EU-Tidende 2021, nr.
L 231, side 60, Europa-Parlamentets og Rådets forordning 2021/1057/EU af 24. juni 2021 om oprettelse af Den Europæiske Socialfond Plus (ESF+) og om ophævelse af forordning (EU) nr. 1296/2013, EU-Tidende 2021, nr.
L 231, side 21, og Europa-Parlamentets og Rådets forordning 2021/1059/EU af 24. juni 2021 om særlige bestemmelser for målet om europæisk territorialt samarbejde (Interreg), der støttes af Den Europæiske Fond for Regionaludvikling og de eksterne finansieringsinstrumenter, EU-Tidende 2021, nr.
L 231, side 94. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke de nævnte forordningers umiddelbare gyldighed i Danmark.
