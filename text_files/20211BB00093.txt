Fremsat den 22. februar 2022 af Kirsten Normann Andersen (SF), Karina Lorentzen Dehnhardt (SF), Charlotte Broman Mølbæk (SF) og Trine Torp (SF) Forslag til folketingsbeslutning om implementering af en landsdækkende transportordning til fritidsaktiviteter for borgere med demens Folketinget pålægger regeringen at fremsætte et lovforslag senest inden udgangen af 2022, der implementerer en landsdækkende transportordning til fritidsaktiviteter for borgere med demens.
Ordningen skal tage udgangspunkt i erfaringerne fra Sundhedsstyrelsens forsøgsordning med befordring af borgere med demens fra perioden 2018-2021.
Bemærkninger til forslaget Mennesker med en demenssygdom udfordres på deres kognitive evner til at orientere sig og finde rundt, og der kan opstå udfordringer med at genkende omgivelser, afstandsbedømme og derfor også med at transportere sig.
Borgere med demens kan derfor få behov for hjælp til befordring.
 Sundhedsstyrelsen har gennem satspuljeaftalen 2018-2021 iværksat en forsøgsordning med befordring af borgere med demens, hvor formålet var at give mennesker med en demensdiagnose, som bor i eget hjem, mulighed for at få befordring til fritidsformål, herunder besøg hos venner og familie, indkøb, kulturelle tilbud mv.
I evalueringen af Sundhedsstyrelsens forsøgsordning vurderes det, at både pårørende og borgere med demens har været tilfredse med ordningen.
Ordningen har nemlig i høj grad bidraget til, at borgere med demens kan have et mere aktivt fritidsliv og socialt liv (»Evaluering af pulje til forsøgsordning med befordring af mennesker med en demensdiagnose«, PWC, maj 2021).
 Når sygdommen demens eller diagnosen alzheimer er konstateret, er det vigtigt, at den ramte borger holder fast i sit sociale liv og sit fritidsliv, da dette kan øge livskvaliteten og dermed være med til at bremse svækkelsen af de mentale evner, efter sygdommen er konstateret (»En aktiv hverdag hjælper på demens«, Ældre Sagen, aeldresagen.dk, den 21. januar 2022).
 Forslagsstillerne mener, at ordningen med befordring af borgere med en demensdiagnose bør udvides til hele landet, både fordi alle borgere har ret til et rigt social- og fritidsliv, og fordi det er en effektiv måde at bekæmpe sygdommens fremskridt på.
 Den danske stat bruger på nuværende tidspunkt mindst 8. mia. kr. om året på demens (»Demens koster mindst 8 mia. kr. årligt«, Nationalt Videnscenter for Demens, den 6. januar 2021).
 Forslagsstillerne mener, at der er gode argumenter for at udbrede ordningen til hele landet, da den er relativt billig sammenlignet med, hvad der årligt bruges på demensområdet, er populær blandt dem, der bruger den, og repræsenterer et vigtigt redskab til behandlingen af demenssygdomme.
 Ordningen skal udbredes på en måde, hvor der tages højde for de implementeringskonklusioner, der fremhæves i evalueringen, såsom det tætte samarbejde med demenskonsulenterne (nogle steder kaldet demenskoordinatorerne) og garantien for, at chaufførerne har de rette kompetencer (»Evaluering af pulje til forsøgsordning med befordring af mennesker med en demensdiagnose«, PWC, maj 2021).
Økonomi I ovennævnte evaluering af forsøgsordningen med befordring af borgere med en demensdiagnose er det beregnet, at en landsdækkende implementering af ordningen vil koste 2-8 mio. kr. årligt.
Evalueringen tager dog forbehold for, at estimatet kan være for lavt, idet anvendelsen af forsøgsordningen har været påvirket af covid-19. Forslagsstillerne foreslår, at finansieringen sker via det økonomiske råderum, men er åbne over for at  drøfte finansieringen.
Skriftlig fremsættelse Kirsten Normann Andersen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om implementering af en landsdækkende transportordning til fritidsaktiviteter for borgere med demens.
(Beslutningsforslag nr.
B 93) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
