 I en sag om maskeret udbytte i form af for høj løn til et selskabs  

 direktør, begærede selskabets advokat syn og skøn efter skattestyrelseslovens  

 § 30. Landsskatteretten fulgte skønserklæringen om lønnens størrelse, og  

 selskabets ansættelse blev nedsat til det selvangivne.
 Aktieselskabet A klagede for skatteåret 1987/88 over, at en del af den til  

 selskabets direktør udbetalte løn af amtsligningsrådet var anset for maskeret  

 udbytte.
Det var oplyst, at selskabet, der indtil 31. december 1985 havde drevet  

 handel med rør, sanitet og støbegods gennem X Jern- og Stålforretning, pr.  

 denne dato havde afhændet virksomheden, idet overdragelsen dog ikke omfattede  

 debitorer.
I 1986 havde selskabets indtægter alene bestået i lejeindtægt fra  

 selskabets ejendomme samt renteindtægter.
Der var ikke deklareret udbytte i  

 1984, 1985 eller 1986. Selskabets direktør, nu afdøde B, der ejede hele  

 selskabets aktiekapital, havde i 1986 fået udbetalt gage fra selskabet med  

 465.000 kr., hvortil kom værdi af naturalydelser 76.475 kr., i alt således  

 541.475 kr.
Den påklagede ansættelse beroede på, at amtsligningsrådet skønsmæssigt  

 havde anset 300.000 kr. af den til direktøren udbetalte gage for at være  

 maskeret udlodning, idet hans arbejdsindsats for selskabet efter afståelsen  

 af erhvervsvirksomheden ikke var anset for at svare til den udbetalte gage.  

 Amtsligningsrådet havde herved taget hensyn til oplysninger om, at direktøren  

 efter den 31. december 1985 havde haft et betydeligt arbejde med inddrivelse  

 af selskabets debitorer og med at skaffe nye aktiviteter til selskabet.
Man  

 havde imidlertid ved vurderingen af størrelsen af den gage, der måtte antages  

 at svare til direktørens arbejdsindsats, taget udgangspunkt i de for  

 ejendoms- og investeringsselskaber gældende retningslinier, og havde  

 endvidere lagt vægt på, at der til et revisionskontor var ydet et vederlag på  

 120.000 kr. for administration og regnskabsudarbejdelse.
Selskabets advokat anførte, at direktør B i 1986 havde anvendt megen tid  

 på at inddrive debitorer, som ikke var overdraget sammen med virksomheden,  

 med at realisere den del af varelageret, som ikke var medoverdraget, og med  

 at finde nye aktiviteter at indlægge i selskabet.
Advokaten henviste til, at  

 debitorerne pr. 1. januar 1986 havde udgjort ca. 800 med en samlet gæld på  

 ca. 2,4 mio. kr., medens deres antal pr. 30. september 1986 var nedbragt til  

 61. Heraf var dog en enkelt meget stor debitor, hvor B havde måttet deltage i  

 ledelsen for at sikre videreførelsen af debitorens virksomhed.
Debitormassen  

 var derfor kun faldet til ca. 1,9 mio. kr.
Herudover havde B deltaget i  

 behandlingen af forskellige reklamationssager.
 Vedrørende det af amtsligningsrådet nævnte honorar til selskabets  

 revisionskontor anførte advokaten, at honoraret ikke på nogen måde dækkede  

 over, at kontoret havde udført B's arbejde, men at man havde deltaget i den  

 regnskabsmæssige side af afviklingen, hvilket netop understregede, hvor stort  

 et arbejde B havde udført med den personlige kontakt til debitorerne.
 Advokaten gjorde på grundlag af det anførte gældende, at selskabets  

 situation i 1986 ikke kunne sammenlignes med stillingen i et investerings-  

 eller ejendomsselskab, og at aflønningen til direktør B følgelig heller ikke  

 kunne vurderes efter de i sådanne selskaber anlagte skøn.
 Under sagens behandling for Landsskatteretten begærede selskabets advokat  

 foretaget syn og skøn over værdien af den af afdøde præsterede  

 arbejdsindsats, jf. skattestyrelseslovens § 30 og pkt. 51 i  

 Skatteministeriets cirkulære af 18. juni 1990 om skattestyrelsesloven.
 Den af retten i Y udmeldte syns- og skønsmand, statsaut. revisor C,  

 besvarede to hovedspørgsmål og et tillægsspørgsmål i sin erklæring, der er  

 sålydende:
 »Det findes mest hensigtsmæssigt først at besvare det af 8. februar  

 1991 stillede tillægsspørgsmål til skønstemaet.
 Spørgsmål:
Såfremt selskabet, B A/S, i december 1985 skulle have foretaget en  

 genforhandling med selskabets direktør vedrørende direktørens aflønning i  

 1986, hvad ville et sædvanligt forhandlingsresultat da udgøre, såfremt det  

 måtte lægges til grund, at arbejdsområderne for direktøren ville være, a) afvikling af selskabets hidtidige forpligtelser, debitorer og ukurante  

 varelager, b) at bistå køberen af selskabets hidtil drevne virksomhed i  

 overensstemmelse med det i købekontrakten herom anførte, c) at tilvejebringe, vurdere og gennemføre nye aktive  

 erhvervsinvesteringer, d) at deltage i ledelsen af D Maskinværksted ApS med henblik på at sikre  

 denne virksomheds overlevelse, således at selskabets store tilgodehavende i  

 virksomheden kunne bevares.
 Svar:
 Det er min opfattelse, at den aftalte løn på 465.000 kr. må anses for at  

 være overensstemmende med, hvad et sædvanligt forhandlingsresultat ville  

 udgøre, idet den svarer til jobbets markedsværdi.
Det skal derudover bemærkes, at den løn der ydes i sådanne tilfælde ikke  

 blot bør bedømmes efter hvilke konkrete arbejdsområder direktøren skal have  

 og hvilken arbejdsindsats, der ved aftalens indgåelse skønnes nødvendig.  

 Betydningen af, at jobbet udføres tilfredsstillende, bør også medtages og er  

 overordentlig vigtig.
Det må lægges til grund, at det omhandlede firma i det  

 pågældende år befandt sig i en overgangsperiode.
I et sådant  

 omstillingsforløb er overblik, faglig kompetence og evnen til at træffe de  

 rigtige beslutninger af ekstraordinær vigtighed.
 Det bør således tillægges vægt, at der var tale om ansvaret for afvikling  

 af en millionforretning, A/S X Jern og Stål, etablering af nye aktiviteter,  

 og at direktørens arbejdsindsats ikke udelukkende havde til hensigt at sikre  

 indtjening, men også at sikre selskabets fremtid.
Det tillægges også vægt, at gagen i en sådan situation skal aftales på  

 forhånd ud fra en forudgående vurdering af arbejdets art og omfang.
At det  

 efterfølgende ikke er lykkedes at tilvejebringe nye aktive  

 erhvervsinvsteringer, er derfor uden betydning for direktørens aflønning.
I relation til den samlede vurdering af lønnens størrelse bør bemærkes, at  

 direktørens løn er reduceret med et væsentlig beløb i forhold til tidligere  

 år.
Lønnen i 1984 = 618.936 kr. og 1985 = 623.315 kr.
 Spørgsmål 2:
 I tillæg til dette spørgsmål opfordres skønsmanden til at oplyse, hvorvidt  

 det i denne situation ville være sædvanligt, at parterne udover direktørens  

 løn aftaler en fratrædelsesgodtgørelse til direktøren, når parterne i  

 aftalesituationen (december 1985) er klar over, at arbejdet vil ophøre ved  

 udgangen af 1986.
 Svar:
Det vil ikke være unormalt, at parterne i en sådan situation, hvor  

 direktøren har været ansat i længere tid i selskabet, udover direktørens løn  

 aftaler en fratrædelsesgodtgørelse til direktøren.
Såfremt det er 75.000 kr.  

 der har været aftalt, er det efter min opfattelse beløbsmæssigt mindre, end  

 hvad en fratrædelsesgodtgørelse i en lignende situation normalt ville udgøre.
 Spørgsmål 3:
Såfremt selskabet B A/S pr. 31. december 1985 havde ansat en direktør på  

 en 1-årig kontrakt med henblik på, at direktøren skulle forestå de opgaver  

 som beskrevet i henvendelsen til retten i Y, hvad ville lønnen på sædvanlige  

 vilkår for dette arbejde i så tilfælde udgøre? Skønsmanden opfordres til at besvare spørgsmålet ud fra den forudsætning,  

 at der ingen forbindelse er mellem på den ene side selskabet og selskabets  

 aktionærer og på den anden side den pågældende direktør.
 Svar:
 Spørgsmålet findes hypotetisk, da den konkrete sag ikke omhandler en  

 nyansættelse men en genforhandling.
 Men skulle en direktør, med de nødvendige kvalifikationer til at gå ind og  

 varetage en sådan stilling, ansættes på en 1-årig kontrakt, er det min  

 opfattelse at 465.000 kr. er i underkanten af, hvad lønnen på sædvanlige  

 vilkår (for dette arbejde) ville udgøre«.
 Landsskatteretten fandt at måtte afgøre sagen i overensstemmelse med  

 skønserklæringen, og da der herefter ikke var grundlag for at opretholde den  

 påklagede ansættelse, blev denne nedsat til det selvangivne beløb.
