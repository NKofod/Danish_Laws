Ændringsforslag stillet den 23. maj 2018 uden for betænkningen Ændringsforslag til 2. behandling af Forslag til lov om ændring af avu-loven, lov om befordringsrabat til uddannelsessøgende i ungdomsuddannelser m.v., lov om Danmarks Evalueringsinstitut, lov om forberedende voksenundervisning og ordblindeundervisning for voksne, lov om individuel boligstøtte og forskellige love og om ophævelse af lov om erhvervsgrunduddannelse m.v., lov om kombineret ungdomsuddannelse, lov om produktionsskoler og lov om Rådet for Ungdomsuddannelser (Ændringer som følge af lovgivning om forberedende grunduddannelse m.v.) [af undervisningsministeren (Merete Riisager)]:
Til § 17 Af undervisningsministeren:
 12) Før nr. 1 indsættes som nyt nummer:
»01. § 7, 3. pkt., ophæves.« [Mulighed for at være leder for to produktionsskoler] Bemærkninger Til nr. 12 Efter § 7, 1. og 2. pkt.,  i lov om produktionsskoler skal der ved enhver produktionsskole være ansat en leder, som varetager den daglige administration og har det pædagogiske ansvar.
Det fremgår af lovens § 7, 3. pkt., at lederen ikke samtidig kan være leder for en anden produktionsskole, undervisnings- eller kursusinstitution eller være ansat i en kommune, der yder grundtilskud til skolen.
Det foreslås, at lovens § 7, 3. pkt., ophæves.
Med den foreslåede ophævelse af begrænsningen i § 7, 3. pkt., vil en bestyrelse for en produktionsskole, hvis bestyrelsen skønner det hensigtsmæssigt, kunne træffe beslutning om, at en leder for en anden produktionsskole skal varetage funktionen som leder for produktionsskolen.
Det foreslåede har baggrund i en konkret sag, hvor en produktionsskoles forstander har fået nyt job og derfor fratræder stillingen, og hvor bestyrelsen vurderer, at det, henset til at produktionsskolen inden for relativt kort tid vil skulle overgå til en nyoprettet institution for forberedende grunduddannelse, vil være særdeles vanskeligt at tiltrække egnede ansøgere.
Det kan ikke afvises, at der i tiden frem til, at institutionerne for forberedende grunduddannelse påbegynder undervisningen den 1. august 2019, vil kunne forekomme en række tilfælde, hvor nogle produktionsskoler kommer til at stå uden leder som følge af jobskifte, pensionering el.lign.
I opstartsfasen for forberedende grunduddannelse frem mod den 1. august 2019 findes det således hensigtsmæssigt at udvide mulighederne for at etablere en smidig varetagelse af lederfunktioner, som vil være begrundet i den ellers korte ansættelsesperiode, og som efter omstændighederne i øvrigt ellers vil kunne være vanskelig at udfylde.
Det følger af det fremsatte lovforslags § 29, stk. 1, at lovforslagets § 17 vil træde i kraft dagen efter bekendtgørelsen i Lovtidende.
Nærværende ændringsforslag vil efter det foreslåede blive omfattet af dette ikrafttrædelsestidspunkt.
Eftersom det fremsatte lovforslags § 29, stk. 7, efter det foreslåede indebærer, at lov om produktionsskoler, jf. lovbekendtgørelse nr. 97 af 26. januar 2017, ophæves den 1. august 2019, vil nærværende ændringsforslag kunne finde anvendelse indtil dette tidspunkt.
