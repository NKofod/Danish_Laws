 Et medlem, der i august 1990 var blevet ledig efter  

 lønmodtagerbeskæftigelse, blev i februar 1991 ansat 15 timer ugentlig i en  

 grill-bar, der blev drevet af medlemmets samlever.
 Ankenævnet fandt, at medlemmet måtte anses for at stå til rådighed for  

 arbejdsmarkedet og således var berettiget til supplerende dagpenge, idet  

 ankenævnet lagde vægt på, at stillingen havde været slået op, og at det var  

 dokumenteret, at medlemmet havde søgt beskæftigelse i øvrigt.
 Et medlem oplyste på sin ledighedserklæring, at hun var påbegyndt  

 beskæftigelse med forefaldende arbejde ved NN-grill.
Det fremgik af bilag til ledighedserklæring, at NN-grill blev ejet og  

 drevet af medlemmets samlever.
Medlemmet var beskæftiget ca. 15 timer om ugen  

 i perioden kl. 7.00 - 22.00.
 Der blev underskrevet frigørelsesattest vedrørende arbejdsforholdet.
 Det fremgår af arbejdserklæring af 15. marts 1991, at hun i perioderne 1.  

 januar - 14. juli og 30. juli - 12. august 1990 havde haft  

 lønmodtagerbeskæftigelse ved henholdsvis et supermarked og NN-grill.
 Afdelingen meddelte medlemmet, at hun ikke kunne få udbetalt supplerende  

 dagpenge i forbindelse med sin beskæftigelse ved samleverens virksomhed.
Medlemmet klagede til hovedledelsen over denne afgørelse.
Medlemmet  

 anførte, at hun var arbejdsløs, da hun påbegyndte beskæftigelsen.
Hun havde  

 ikke været ansat i virksomheden før, bortset fra 14 dage som ferieafløser.  

 Hun blev ansat på deltid, efter at der forgæves havde været averteret efter  

 personale.
Medlemmet havde intet økonomisk mellemværende med virksomheden ud  

 over at være ansat, og hun stod fuldt til rådighed for arbejdsmarkedet.
 Hovedledelsen meddelte medlemmet, at den tiltrådte afdelingens afgørelse.
 Medlemmet klagede til direktoratet over denne afgørelse, som hovedledelsen  

 fastholdt ved sagens oversendelse til direktoratet.
 Det fremgik af medlemmets lønsedler for perioden 8. marts - 25. juli 1991,  

 at hun arbejdede ca. 15 timer om ugen.
Medlemmet udtalte den 1. august 1991, at hun var ansat til at ekspedere  

 m.v.
Der forelå ikke nogen ansættelsesaftale.
Hendes arbejdstid var kl. 7.00  

 - 20.00. I perioden august 1990 - januar 1991 havde hun søgt 3  

 fuldtidsstillinger.
Endvidere havde hun set efter ledige stillinger i avisen  

 og havde haft normal tilknytning til arbejdsformidlingen og den faglige  

 organisation.
Direktoratet var efter en samlet vurdering af oplysningerne i sagen enig  

 med arbejdsløshedskassen i, at medlemmet ikke kunne anses for at stå til  

 rådighed for arbejdsmarkedet.
Hun kunne derfor ikke få udbetalt supplerende  

 dagpenge i forbindelse med beskæftigelse ved sin samlevers selvstændige  

 virksomhed.
Direktoratet lagde ved afgørelsen vægt på medlemmets oplysninger om  

 arbejdets art og omfang, hvorefter det var direktoratets opfattelse, at  

 virksomheden var baseret på medlemmets deltagelse inden for normal  

 arbejdstid.
Endvidere lagde direktoratet vægt på oplysningerne om medlemmets  

 jobsøgningsaktivitet efter arbejdsophøret den 12. august 1990, hvoraf det  

 fremgik, at hun efter arbejdsophøret havde søgt 3 stillinger.
Medlemmets  

 jobsøgningsaktivitet var efter direktoratets opfattelse så ringe, at hun ikke  

 kunne anses for at være aktivt arbejdssøgende.
 Direktoratet tiltrådte således arbejdsløshedskassens afgørelse.
 Direktoratet vejledte endelig medlemmet om, hvordan hun igen kunne blive  

 dagpengeberettiget.
 I klagen anførte medlemmet, at hun kendte 2, som fik udbetalt supplerende  

 dagpenge samtidig med, at de arbejdede deltids i deres ægtefællers  

 virksomheder.
 Direktoratet fandt ikke grundlag for at ændre sin afgørelse.
 Under henvisning til det oplyste om, at medlemmets stilling i samleverens  

 virksomhed havde været slået op, samt til, at det var dokumenteret, at  

 medlemmet havde søgt beskæftigelse i øvrigt, fandt ankenævnet grundlag for at  

 ændre direktoratets afgørelse, således at medlemmet ansås for at stå til  

 rådighed for arbejdsmarkedet og for at være berettiget til supplerende  

 dagpenge, jf. arbejdsløshedsforsikringslovens § 62, stk. 1, nr. 5.
