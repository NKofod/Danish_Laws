Konsolideringshensættelsen (konsolideringsfradraget) efter  

 fondsbeskatningsloven er en ren regnskabsmæssig postering til brug for  

 indkomstopgørelsen i fonden eller foreningen.
Der kræves ikke nogen faktisk  

 hensættelse.
 Et revisionsfirma anmodede Skattedepartementet om at oplyse, hvorvidt der  

 er en sammenhæng mellem konsolideringsfradraget efter fondsbeskatningslovens  

 § 5 og det beløb, der efter fondsloven er hensat til konsolidering.
Konsolideringsfradraget efter fondsbeskatningsloven, der undertiden også  

 kaldes konsolideringshensættelsen, er ren skattemæssig postering til brug for  

 indkomstopgørelsen i fonden eller foreningen.
Det regnskab, der skal  

 afleveres til fondsregisteret, har intet med skatteregnskabet at gøre.
Der er  

 ikke tale om et beløb, der skal indsættes på en særskilt konto eller  

 lignende.
Anderledes forholder det sig med det beløb, der efter fondslovens §  

 9, stk. 1, nr. 3, er hensat til konsolidering.
Dette beløb skal henføres  

 under fondens kapitalaktiver.
 De formkrav, der er fastsat for beløb, der hensættes til senere uddeling  

 til almennyttig formål, fremgår af bekendtgørelse nr. 802 af 1. december  

 1986. Disse krav gælder ikke konsolideringsfradraget.
Konsolideringsfradraget for fonde beregnes på grundlag af de i et  

 indkomstår faktisk foretagne uddelinger.
Beløb, der hensættes med fradragsret  

 med henblik på senere uddeling til almennyttige formål, indgår således ikke i  

 beregningsgrundlaget.
Foretager en fond ikke uddelinger til almennyttige  

 formål, kan den ikke beregne sig et konsolideringsfradrag.
For brancheorganisationer og arbejdsmarkedssammenslutninger opgøres  

 konsolideringsfradraget som en procentdel af formuen.
Statsskattedirektoratet  

 offentliggør hvert år den procentsats, der skal benyttes ved beregningen af  

 fradraget.
Heller ikke for foreninger er der tale om beløb, der fysisk skal  

 hensættes.
