Nr LSF 145 Forslag til Lov om ændring af lov om planlægning (Overførelse af  

 landzonemyndigheden til kommunalbestyrelsen) Fremsat af Aage Brusgaard (FP) Niels Højland (FP) Hans Christian Schmidt  

 (V) Jens Vibjerg (V) Niels J.
Langkilde (KF) Eva Møller (KF) den 9. januar 1996 § 1 I lov om planlægning, jf. lovbekendtgørelse nr. 746 af 16. august 1994,  

 som ændret ved § 1 i lov nr. 311 af 17. maj 1995, foretages følgende  

 ændringer:
 1. I § 35, stk. 1, ændres »landzonemyndigheden«  

 til: »kommunalbestyrelsen«.
 2. § 35, stk. 4, ophæves.
 Stk. 5-8 bliver herefter stk. 4-7.
 3. I § 35, stk. 5, der bliver stk. 4, udgår  

 »kommunalbestyrelsen henholdsvis«.
 4. I § 51, stk. 1, udgår », jf. dog stk. 2.«.
 5. § 51, stk. 2 og 3, ophæves.
 Stk. 4 og 5 bliver herefter stk. 2 og 3.
 6. I § 51, stk. 4 og 5, der bliver stk. 2 og 3,  

 udgår »henholdsvis amtsrådet«.
 7. I § 55, stk. 1, 2. pkt., udgår »Amtsrådet  

 henholdsvis«.
 8. § 58, stk. 1, affattes således:
 »Til Naturklagenævnet, som er nedsat i medfør af § 79 i lov nr. 9 af  

 3. januar 1991 om naturbeskyttelse, kan påklages:
 1) Kommunalbestyrelsers afgørelser efter § 35, stk. 1.
 2) Kommunalbestyrelsers afgørelser efter § 47, stk. 1.
3) Amtsråds og kommunalbestyrelsers afgørelser om andre forhold, der er  

 omfattet af denne lov, for så vidt angår retlige spørgsmål.« 9. § 60, stk. 2, affattes således:
» Stk. 2. Klage efter § 58, stk. 1, nr. 1, indgives til  

 kommunalbestyrelsen.
Kommunalbestyrelsen videresender klagen til  

 Naturklagenævnet ledsaget af den påklagede afgørelse og det materiale, der er  

 indgået i sagens bedømmelse.
Andre klager indgives til  

 Naturklagenævnet.« 10. I § 60, stk. 5, 2. pkt., udgår »amtsrådet  

 henholdsvis«, og »disse myndigheder« ændres til:  

 »kommunalbestyrelsen«.
 11. I § 63, stk. 2, ændres i 1. pkt. »De i § 51  

 nævnte myndigheder« til: »Kommunalbestyrelsen«, og i 2.  

 pkt. ændres »vedkommende myndighed« til:  

 »kommunalbestyrelsen«.
 12. I § 63, stk. 3, ændres »vedkommende  

 myndighed« til: »kommunalbestyrelsen«.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Lovforslaget er en stort set uændret genfremsættelse af et lovforslag, der  

 to gange tidligere har været fremsat for Folketinget: lovforslag nr.
L 205 i  

 folketingsåret 1993-94, se Folketingstidende 1993-94, forhandlingerne sp.  

 6588, 8875, 11762 og 11973, tillæg A sp. 7117 og tillæg B sp. 1601, og  

 lovforslag nr.
L 258 i folketingsåret 1992-93, se Folketingstidende 1992-93,  

 forhandlingerne sp. 7327 og tillæg A sp. 8467.
 Forslagsstillerne mener, at kommunalbestyrelsen bør være zonemyndighed  

 også i det åbne land.
Som det er i dag, er der tale om dobbeltadministration, når en kommunes  

 tekniske forvaltning først skal ud at besigtige området, tage stilling til  

 det ansøgte og endelig forelægge sagen i kommunens tekniske udvalg, som  

 derefter skal tage stilling til sagen.
Hvad enten der her siges ja eller nej,  

 skal sagen sendes videre til amtsrådet, som så skal foretage nøjagtig samme  

 procedure, som har fundet sted i kommunen, hvorefter det er amtsrådets  

 tekniske udvalg, der tager stilling til kommunalbestyrelsens indstilling og  

 dets egen forvaltnings.
Dette er dobbeltadministration, så det batter, og  

 samtidig er der tale om et ganske fordyrende og overflødigt mellemled, som  

 tillige er en forsinkende faktor for erhvervslivet.
Forslagsstillerne har aldrig forstået, hvorfor man skulle være bedre egnet  

 til at vurdere, om et hus må genopføres, et værksted udvides eller  

 tilsvarende, blot fordi man er valgt til et amtsråd i stedet for til en  

 kommunalbestyrelse.
Ofte er det endog de samme personer, der er valgt til  

 både amtsråd og kommunalbestyrelse.
 Der har gennem de sidste 10 år været enighed i Kommunernes Landsforenings  

 bestyrelse om, at landzonekompetencen burde ligge hos kommunerne.  

 Frikommuneforsøgene med overførelse af landzonekompetencen til kommunerne var  

 en succes og understreger betimeligheden i generelt og permanent at overføre  

 landzonekompetencen til kommunalbestyrelsen.
Bemærkninger til lovforslagets enkelte dele Til § 1 Til nr. 1 Det foreslås, at landzonekompetencen i alle tilfælde ligger hos  

 kommunalbestyrelsen.
Til nr. 2-12 Forslagene er konsekvensændringer af forslag nr. 1 om overførelse af  

 landzonekompetencen til kommunalbestyrelsen.
