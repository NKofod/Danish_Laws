Selskab registreringsnægtet, idet  

 aktiekapitalens indbetaling var betinget af registreringen af de aktietegnede  

 selskaber Advokat A har på vegne af K A/S under stiftelse ved  

 skrivelse af 22. august 2000 klaget over, at Erhvervs- og Selskabsstyrelsen  

 ved skrivelse af 16. august 2000 har afslået at registrere  selskabet  

 med henvisning til, at aktietegnerne, der alle var selskaber under stiftelse,  

 ikke har kunnet tegne aktierne, jfr. aktieselskabslovens § 12, stk. 1.
 Sagens omstændigheder:
Erhvervs- og Selskabsstyrelsen modtog den 3. juli 2000 fra  

 advokat A anmeldelse om registrering af  K A/S.
I anmeldelsen var bl.a.  

 anført, at selskabet var stiftet den 29. juni 2000,  og at  

 aktiekapitalen var 500.000 kr., som var indbetalt ved "andre værdier"  

 til kurs 102.  Af stiftelsesdokumentet fremgik bl.a. at direktør B var  

 stifter, og at aktiekapitalen var tegnet til kurs 102 således:
C ApS under stiftelse kr.170.000,00 D ApS under stiftelse kr. 170.000,00 E ApS under stiftelse kr. 170.000,00 Anmeldelsen var bl.a. vedlagt et bankkontoudtog, hvorefter  

 der på selskabets konto stod 356.920,69 kr., samt en revisorattesteret  

 vurderingsberetning og åbningsbalance pr. 1. januar 2000, hvori bl.a.  

 var anført:
"I forbindelse med stiftelsen overtager selskabet  

 aktiviteten fra E ApS som den drives, er og forefindes med aktiver,  

 gæld, rettigheder og forpligtelser for kr. 200.872. Herudover overtages  

 aktiver fra D I/S i form af goodwill og driftsmidler for kr. 100.000." De 3 selskaber under stiftelse, der tegnede  

 aktiekapitalen, var blevet stiftet den 26. juni 2000 og  blev registreret i  

 styrelsen den  4., 13. og 14. juli 2000.
 Ved den påklagede afgørelse af 16. august  

 2000 nægtede styrelsen at registrere selskabet således:
 "Det fremgår af aktieselskabslovens- og  

 anpartsselskabslovens § 12, stk. 1, at "et selskab, der ikke er registreret,  

 ikke som sådant kan erhverve rettigheder eller indgå  

 forpligtelser." Af stiftelsesdokumentet af 29. juni 2000 fremgår, at  

 det er tre anpartsselskaber under stiftelse, der skal tegne aktiekapitalen i  

 K A/S.
 Et endnu ikke registreret selskab savner både  

 retsevne, handleevne, partsevne og procesevne, dog kan det være part i  

 retssager vedrørende aktietegningen.
 Det er Styrelsens holdning at tegning af aktier er  

 omfattet af anpartsselskabslovens § 12, stk. 1, således at  

 aktiekapitalen i K A/S ikke kan tegnes af anpartsselskaber under  

 stiftelse.
 Den indsendte anmeldelse vil følgelig ikke kunne  

 registreres på det foreliggende grundlag.
Denne afgørelse kan indbringes for  

 Erhvervsankenævnet, Kampmannsgade 1, Postboks 2000, 1780  

  København V, senest 4 uger efter at denne afgørelse er meddelt  

 Dem." I klagen til ankenævnet har klageren  

 anført:
 "Der nedlægges principalt påstand om at  

 afgørelsen omgøres og selskabet registreres, subsidiært  

 at sagen hjemvises til fornyet behandling i Erhvervs- og Selskabsstyrelsen.
 Det gøres gældende, at den trufne  

 afgørelse lider af væsentlige mangler og at afgørelsen er  

 ugyldig, subsidiært ulovlig.
 Materielt:
 Under henvisning til legalitetsprincippet bestrides det,  

 at der materielt set er lovhjemmel for den trufne afgørelse.
 Med hensyn til sagens faktum, er der tale om en anmeldelse  

 vedrørende stiftelse af et aktieselskab foretaget af en fysisk person  

 og hvor selskabskapitalen tegnes af 3 anpartsselskaber, der i  

 stiftelses-overenskomsten/på anmeldelsestidspunktet den 29. juni 2000  

 var angivet som værende under stiftelse.
 De 3 anpartsselskaber, der tegner aktiekapitalen i det nu  

 registreringsnægtede K A/S under stiftelse var imidlertid de facto  

 stiftet på anmeldelsestidspunktet (nemlig den 26. juni 2000) omend de -  

 som følge af styrelsens sagsbehand-lingstid - først formelt  

 blev registreret henholdsvis den 4. og 13. juli 2000.
 ...
 Det gøres gældende, at der ikke i  

 anpartsselskabslovens § 12, stk. 1 er hjemmel til den trufne afgørelse  

 om registreringsnægtelse.
 Af bestemmelsen i anpartsselskabslovens § 12, stk. 1, 2.  

 punktum fremgår det tværtimod modsætningsvis, at et endnu  

 ikke registreret selskab godt kan tegne selskabskapitalen, idet et  

 sådant selskab kan optræde som part i en retssag  

 vedrørende indkrævning af tegnet anpartsbeløb og andre  

 søgsmål vedrørende anpartstegningen.
 Bestemmelsen i anpartsselskabslovens § 12, stk. 1, 2.  

 punktum, understreger at bestemmelsen har til formål at beskytte  

 omverdenen, herunder særligt eventuelle kreditorer, hvilket rent  

 fortolkningsmæssigt ligeledes kan udledes af bestemmelserne i  

 henholdsvis anpartsselskabslovens § 12, stk. 2 og stk. 3.
 Til støtte for denne fortolkning kan yderligere  

 henvises til,  at selskaber under stiftelse kan drive virksomhed efter  

 næringsloven efter blot at være anmeldt til Erhvervs- og  

 Selskabsstyrelsen, jvf. næringslovens § 5, stk. 1 og 2.
 Herudover har der i forbindelse (med) overdragelse af fast  

 ejendom til et selskab under registrering dannet sig en retspraksis, i  

 henhold til hvilken et selskab under stiftelse kan optræde som part i  

 en ejendomshandel, dog således at skødet indtil endelig  

 registreringsudskrift foreligger lyses med byrde eller frist, hvorved  

 henvises til "A/S-loven med kommentarer" af Niels Thomsen m.fl., 6.  

 reviderede udgave, side 126.
Af noterne i Karnovs lovsamling fremgår det  

 endvidere, at det er givet, at der forud for registreringen kan kontraheres  

 på selskabets vegne, hvilket navnlig vil sige, at et selskab under  

 stiftelse kan påbegynde sin drift og indgå de i forbindelse  

 hermed forbundne retshandler efter almindelige regler.
Det anføres  

 sågar, at visse retshandler skal være indgået  

inden registreringen (tegning af aktier, ansættelse af direktion  

 og/eller bestyrelse).
 Ved registreringen overtager selskabet de forpligtelser,  

 som følger af stiftelsesdokumentet, eller som er pådraget af  

 selskabet efter den konstituerende generalforsamling.
 Det fremgår således forudsætningsvis af  

 bestemmelserne i såvel anpartsselskabslovens § 12, stk. 2 og stk. 3, at  

 et endnu ikke registreret selskab har en midlertidig/betinget retsevne,  

 handleevne og partsevne med angivelse af hæftelsesforholdet for det  

 tilfælde, at selskabet ikke registreres.
 I nærværende sag ville de respektive  

 stiftere/direktører i de 3 anpartsselskaber således hæfte  

 for tegningen af aktierne i K A/S under stiftelse, hvis et eller flere af  

 anpartsselskaberne ikke var blevet registreret (selvom dette jo nu er ren  

 teori).
 I den forbindelse fremhæves det, at der for så  

 vidt angår alle 3 tegnende anpartsselskaber under stiftelse er fremlagt  

 dokumentation for tilstedeværelsen af den tegnede kapital, idet der for  

 2 af selskabernes vedkommende siden stiftelsen har henstået kontante  

 midler svarende til den tegnede kapital på mit kontor, mens der for det  

 3. selskabs vedkommende for så vidt angår apportindskudsdelen  

 foreligger en af statsaut. revisor F udarbejdet vurderingsberetning om  

 kapitalens tilstedeværelse.
 I tillæg hertil henvises til vedlagte  

 registreringsudskrifter vedrørende de 3 anpartsselskaber, hvoraf det  

 fremgår, at samtlige anpartsselskaber de facto var registreret ca. 1  

 måned forinden Erhvervs- og Selskabsstyrelsens sagsbehandling  

 vedrørende anmeldelsen for så vidt angår stiftelsen af K  

 A/S.
 Der vil således for så vidt angår  

 registreringen i aktiebogen ikke en gang skulle ske en betinget registrering,  

 da registreringen af de 3 aktietegnere allerede for længst har fundet  

 sted, jvf. ovennævnte praksis vedrørende fast ejendom.
 Det fremhæves endvidere, at aktietegningen i K A/S  

 henhører under hovedformålet i de 3 anpartsselskaber, idet der  

 er tale om 3 holdingselskaber, der har som hovedformål at eje aktier i  

 K A/S.
 Det præcises for god ordens skyld endnu en gang, at  

 stifteren af selskabet (K A/S) er en fysisk person og der er ikke fundet  

 registreringshindringer i forhold til stifter.
 Erhvervsankenævnet anmodes med henvisning til  

 ovenstående om at tillade registrering i henhold til den indsendte  

 anmeldelse og som en konsekvensbetragtning kan det anføres, at det vil  

 være ganske uacceptabelt, såfremt en virksomhed tvinges til at  

 ligge stille fra stiftelsestidspunktet og indtil registreringen finder sted,  

 hvilket netop ud fra en fortolkning af lovbestemmelsen ingensinde har  

 været lovgivers hensigt.
 Registreringen bør så meget desto mere  

 tillades, eftersom de 3 aktietegnende selskaber, da anmeldelsen af K A/S blev  

 behandlet i Erhvervs- og Selskabsstyrelsen, alle var behørigt  

 registreret.
 Supplerende kan det oplyses, at der forud for anmeldelsen  

 af K A/S under stiftelse blev rettet en telefonisk forespørgsel til  

 Erhvervs- og Selskabsstyrelsen, hvorunder det blev oplyst, at  

 fremgangsmåden ville være uproblematisk sålænge der,  

 som i det konkrete tilfælde, ikke er identitet mellem stifteren af  

 selskabet og den/de, der tegner kapitalen.
 Formelt:
 Det gøres ud over ovennævnte gældende,  

 at Erhvervs- og Selskabsstyrelsens afgørelse af den 16. august 2000  

 lider af formelle mangler.
 Der henvises til bestemmelserne i forvaltningslovens §§  

 22, 24 og 25.
 Det gøres gældende, at afgørelsen ikke  

 er tilstrækkelig udførligt begrundet.
 Det anføres i skrivelsen som begrundelse for  

 afgørelsen citat:
 "Det er styrelsens holdning at tegning af aktier er  

 omfattet af anpartsselskabslovens § 12, stk. 1, således at  

 aktiekapitalen i K A/S ikke kan tegnes af anpartsselskaber under stiftelse".
Det anføres ikke om styrelsens oplyste "holdning",  

 hviler enten på retspraksis eller administrativ praksis, ligesom der  

 ikke er henvisninger til lovbestemmelsens motiver eller andre  

 fortolkningsbidrag.
Ved den forudgående telefoniske henvendelse, var en  

 anden juridisk medarbejder - som nævnt - af en anden holdning.
Med hensyn til klagevejledning er der i afgørelsen  

 intet oplyst om fremgangsmåden ved indgivelse af klage, hvilket er  

 udtrykkeligt lovkrav, jvf. forvaltningslovens § 25, stk. 1." Klagen er suppleret ved skrivelser af 30. august, 29.  

 september og 4. oktober 2000. Klageren har her blandt andet henvist til en  

 Højesterets dom af 21. juni 2000 i sag 581/1998.
 I anledning af klagen har Erhvervs- og Selskabsstyrelsen  

 den 20. september 2000 blandt andet udtalt:
"Klager har påstået, at K A/S under stiftelse  

 skal registreres i styrelsen.
Klager har henvist til, at der ikke er  

 lovhjemmel for den af styrelsen trufne afgørelse.
Klager  

 anfører videre som begrundelse for påstanden om  

 omgørelse, at den trufne afgørelse lider af væsentlige  

 mangler, og at afgørelsen er ugyldig, subsidiær ulovlig.
Styrelsen skal hermed fastholde sin afgørelse.
Et  

 selskab under stiftelse har ikke den fornødne retsevne til at kunne  

 forpligte sig som sådan, jf. aktie- og anpartsselskabslovens § 12, stk.  

 1, og kan derfor ikke være aktietegner.
 ...
 1. I henhold til aktie- og anpartsselskabslovens § 12,  

 stk. 1, kan et selskab, der ikke er registreret, ikke som sådant  

 erhverve rettigheder eller indgå forpligtelser.
Det betyder, at der først foreligger et  

 selvstændigt retssubjekt, når registrering af selskabet har  

 fundet sted.
Først efter registreringen kan et selskab således  

 forpligte sig ved aktietegning.
 Erhvervsankenævnet har i kendelse af 29. maj 1997  

 (j.nr. 96-155.766) udtalt, at en stifter, som er anpartshaver, allerede  

 på tidspunktet for oprettelsen af stiftelsesdokumentet skal have  

 retsevne til ubetinget at forpligte sig som stifter og til ubetinget at  

 disponere over den kapital, som indskydes i anpartsselskabet.
Selv om problematikken i nærværende sag ikke  

 er fuldstændig den samme, som i den af Erhvervsankenævnet  

 behandlede sag fra 1997, finder styrelsen, at nøjagtig de samme  

 betragtninger vedrørende retsevne gør sig gældende i  

 nærværende sag.
Tegning af aktier i et selskab under stiftelse  

 kræver således, at tegneren er i besiddelse af retsevne til  

 ubetinget at disponere over den kapital, som indskydes i selskabet.
 2. Klager har i brev af 22. august 2000 til  

 Erhvervsankenævnet påklaget styrelsens afgørelse af 16.  

 august 2000 med påstand om omgørelse og registrering af K A/S,  

 subsidiært at sagen hjemvises til fornyet behandling i Erhvervs- og  

 Selskabsstyrelsen.
 Klager har videre anført i brevet af 22. august  

 2000, at de tre anpartsselskaber, der tegner aktiekapitalen i K A/S under  

 stiftelse, de facto var stiftet på anmeldelsestidspunktet  -  den 26.  

 juni 2000  -  om end de først formelt blev registreret i styrelsen  

 henholdsvis den 4., 13. og 14. juli 2000.
Klager nævner videre, at det af bestemmelsen i  

 anpartsselskabslovens § 12, stk. 1, 2. punktum, fremgår  

 modsætningsvis, at et endnu ikke registreret selskab kan tegne  

 selskabskapitalen, idet et sådant selskab kan optræde som part i  

 en retssag vedrørende indkrævning af tegnet anpartsbeløb  

 og andre søgsmål vedrørende anpartstegningen.
Klager  

 finder, at dette suppleres af det faktum, at der forud for registreringen kan  

 kontraheres på selskabets vegne, hvorefter selskabet ved registreringen  

 overtager de forpligtelser, som følger af stiftelsesdokumentet, eller  

 som er pådraget af selskabet efter den konstituerende  

 generalforsamling.
 Erhvervs- og Selskabsstyrelsen skal hertil bemærke,  

 at anpartsselskabslovens § 12, stk. 1, 2. punktum, er en særlig  

 undtagelsesbestemmelse, der alene vedrører partssøgsmål i  

 forbindelse med tegning af anparter i selskabet selv under stiftelse.  

 Bestemmelsen i § 12, stk. 1, 2. punktum, omhandler således ikke  

 spørgsmålet om, hvorvidt et selskab under stiftelse kan  

 optræde som aktietegner i et andet selskab.
 Erhvervs- og Selskabsstyrelsen skal desuden bemærke,  

 at den omstændighed, at den, der før registreringen indgår  

 forpligtelser på selskabets vegne, i medfør af  

 anpartsselskabslovens § 12, stk. 2, hæfter for forpligtelserne, indtil  

 selskabet registreres, ikke medfører, at selskabet som sådant  

 inden registreringen har den fornødne retsevne til at kunne forpligte  

 sig, herunder at tegne aktier i et selskab under stiftelse.
 3. Klager har oplyst, at der forud for anmeldelsen af K  

 A/S under stiftelse blev rettet en telefonisk forespørgsel til  

 Erhvervs- og Selskabsstyrelsen, hvorunder det efter klagers udsagn skulle  

 være blevet oplyst, at fremgangsmåden ville være  

 uproblematisk, så længe der ikke var identitet mellem stifteren  

 af selskabet og den/de, der tegner kapitalen.
 Styrelsen skal hertil bemærke, at det under samtale  

 med såvel klager som selskabernes revisor, statsaut. revisor NN, ikke  

 er lykkedes at indkredse identiteten af den pågældende  

 medarbejder i styrelsen, og at styrelsen i øvrigt ikke afgiver  

 bindende forhåndsudtalelser telefonisk.
 4. Klager har videre anført i sit brev af 22.  

 august 2000, at aktietegningen i K A/S henhører under  

 hovedformålet i de tre anpartsselskaber, idet der er tale om selskaber,  

 hvis formål er at drive handelsvirksomhed og investeringsvirksomhed,  

 herunder at eje aktier.
Styrelsen finder det ikke afgørende, hvilket  

 formål selskaberne har, herunder formål som de ovenfor  

 nævnte.
Det afgørende er derimod, at et selskab under stiftelse  

 ikke er i besiddelse af den nødvendige retsevne til at kunne tegne  

 aktier i et andet selskab under stiftelse.
 5. Klager har efterfølgende ved brev af 30. august  

 2000 henledt Erhvervs- og Selskabsstyrelsens opmærksomhed på en  

 dom af sagt af Højesteret den 21. juni 2000 i sag 581/1998. Klager har  

 tillige indsendt et kort resumé af dommen hentet fra  "Advokaten"  

  7/2000 side 265.
Klager anfører, at Erhvervs- og Selskabsstyrelsen i  

 nærværende sag først er gået ind i problematikken  

 omkring en eventuel registreringsnægtelse efter, at de tre tegnende  

 selskaber var blevet registreret.
Klager bemærker, at Højesteret  

 i ovennævnte sag i præmisserne for ophævelse af  

 landsrettens afvisningsdom bl.a. har udtalt, at spørgsmålet om  

 afvisningen først er rejst efter, at selskabet var blevet  

 registreret.
Hertil bemærkes, at styrelsen ikke finder, at den  

 nævnte Højesteretsdom angår et forhold, der er  

 sammenligneligt til nærværende sag.
Det forhold, at de tre  

 tegnende selskaber er blevet registreret, inden styrelsen  

 registreringsnægtede stiftelsen af K A/S kan ikke tillægges  

 betydning.
Det afgørende er, hvorvidt de tegnende selskaber på  

 tidspunktet for stiftelsesdokumentets underskrivelse den 29. juni 2000 havde  

 den fornødne retsevne til at tegne aktier i K A/S under stiftelse.  

 Dette var ikke tilfældet.
 6. Endelig har klager anført i sit brev af 22.  

 august 2000, at Erhvervs- og Selskabsstyrelsens afgørelse af 16.  

 august 2000 lider af formelle mangler.
 Klager har i den forbindelse henvist til bestemmelserne i  

 forvaltningslovens §§ 22, 24 og 25, og har gjort gældende, at  

 styrelsens afgørelse ikke er tilstrækkelig udførligt  

 begrundet, samt at der i afgørelsen intet er oplyst om  

 fremgangsmåden ved indgivelse af klage.
 Styrelsen skal hertil bemærke, at afgørelsen  

 ikke lider af formelle mangler.
I styrelsens brev af 16. august 2000 er som begrundelse  

 henvist til anpartsselskabslovens § 12, stk. 1, og der er tillige  

 anført klagevejledning, som er i overensstemmelse med gældende  

 regler." Erhvervs- og Selskabsstyrelsen har efter at have modtaget  

 klagerens afsluttende indlæg ved skrivelse af 4. oktober 2000 oplyst  

 ikke at have yderligere bemærkninger til sagen.
 Ankenævnet udtaler:
Efter aktieselskabslovens §  11, stk. 2, kan et selskab  

 ikke registreres, medmindre det samlede aktiebeløb er bindende tegnet  

 og/eller tildelt og fuldt indbetalt.
Heraf følger efter  

 ankenævnets opfattelse, at selskabets erhvervelse af beløb  

 og/eller andre værdier, der indbetales eller indskydes som vederlag for  

 aktier, alene må være betinget af selskabets egen  

 registrering.
På tidspunktet for anmeldelsen af K A/S under  

 stiftelse til registrering var C ApS, D ApS og E ApS, som tegnede  

 aktiekapitalen i K A/S, endnu ikke registrerede og kunne efter anpartslovens  

 § 12, stk. 1, ikke ubetinget disponere over de beløb eller andre  

 værdier, der var indbetalt eller indskudt i anpartsselskaberne, som  

 vederlag for anparter.
I det omfang disse midler eller andre værdier  

 blev indbetalt eller indskudt i K A/S som vederlag for aktier, var  

 aktieselskabets erhvervelse af midlerne og værdierne således ikke  

 alene betinget af aktieselskabets egen registrering, men tillige af de  

 aktietegnende anpartsselskabers registrering.
Ankenævnet  

 tiltræder derfor, at betingelserne for registrering af K A/S ikke var  

 opfyldt på anmeldelsestidspunktet.
Da de ovennævnte betingelser i  

 aktieselskabslovens § 11, stk.2, 1.pkt, skal være opfyldt ved  

 selskabets anmeldelse til registrering, jf. bestemmelsens 2. pkt.,  

 stadfæster ankenævnet Erhvervs- og Selskabsstyrelsens  

 afgørelse af 16. august 2000 om registreringsnægtelse.
 Ankenævnet finder endvidere ikke, at styrelsen i sin  

 afgørelse har haft anledning til at uddybe den angivne  begrundelse  

  for afgørelsen eller klagevejledningen.
