Skriftlig fremsættelse (17. november 2004) Skatteministeren  

  

 (Kristian Jensen):
 Herved tillader jeg mig for Folketinget at fremsætte:
Forslag til lov om  

 ændring af skattekontrolloven,  

 kursgevinstloven, pensionsafkastbeskatningsloven og skattestyrelsesloven  

 (Udarbejdelse af skattemæssigt årsregnskab i  

 fremmed valuta) (Lovforslag nr.
L 123).
 Lovforslaget skal ses i lyset af regeringens bestræbelser på  

 at lette virksomhedernes administrative byrder.
Formålet med lovforslaget er at indføre en mulighed for, at  

 virksomhederne også kan udarbejde det skattemæssige årsregnskab i en fremmed  

 valuta.
Dette sker ved at ændre skattekontrolloven og kursgevinstloven mv.,  

 således at visse nærmere afgrænsede selskaber, personer og dødsboer får  

 mulighed for at vælge at udarbejde det skattemæssige årsregnskab i en fremmed  

 valuta.
Den stigende internationalisering medfører, at det bliver  

 relevant for stadigt flere virksomheder at bogføre eller aflægge regnskab i  

 fremmed valuta.
Ifølge regnskabsreglerne er det allerede muligt at aflægge  

 regnskab i en relevant fremmed valuta, og for visse børsnoterede virksomheder  

 bliver det endvidere pr. 1. januar 2005 en pligt at aflægge regnskabet i en  

 relevant fremmed valuta.
Imidlertid kan virksomhederne efter de gældende  

 skatteregler alene aflægge skattemæssigt årsregnskab i danske kroner, og  

 dette  

 betyder, at virksomheder, der ønsker at bogføre eller aflægge regnskab i  

 fremmed valuta pålægges væsentlige administrative byrder.
 Udformningen af de foreslåede regler har i videst muligt  

 omfang tilgodeset hensynene til enkelhed, overskuelighed og praktisk  

 anvendelighed.
Det foreslås således, at virksomheder under visse  

 betingelser kan vælge at udarbejde det skattemæssige årsregnskab i fremmed  

 valuta og omregne resultatet til danske kroner efter kursen på  

 statustidspunktet eller efter en gennemsnitskurs for indkomståret.
Dermed vil  

 den omfattende registrering af valutakurser til brug for udarbejdelsen af det  

 skattemæssige årsregnskab i vidt omfang blive erstattet af en  

 engangsomregning.
Det skattemæssige resultat skal dog fortsat  

 opgøres efter  

 de danske skatteregler.
For at undgå uhensigtsmæssige konsekvenser og huller  

 foreslås det samtidig, at der knyttes nogle betingelser til valget af valuta  

 samt en efterfølgende ændring af valuta, herunder regler for beregning af  

 indgangsværdier.
Lovforslaget sikrer dog, at virksomheder, der har et reelt  

 behov for efterfølgende at skifte valuta, får mulighed herfor.
 Det foreslås endvidere, at kursgevinstloven ændres, således  

 den valgte fremmede valuta så at sige bliver virksomhedens  

 nationale valuta.  

 Dermed vil virksomheden ikke skulle beregne valutakursgevinster og tab  

 på  

 fordringer og gæld i den valgte valuta.
 Lovforslaget skønnes at være provenuneutralt over en  

 årrække.
 Loven træder i kraft dagen efter offentliggørelsen i  

 Lovtidende.
 Idet jeg i øvrigt henviser til bemærkningerne til  

 lovforslaget, skal jeg anbefale lovforslaget til Folketingets velvillige  

 behandling.
