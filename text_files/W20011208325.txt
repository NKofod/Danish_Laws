Landsskatteretskendelse Vejbidrag - driftsomkostning A ApS klager over skatteankenævnets afgørelse  

 vedrørende selskabets fradrag for udgifter til vedligeholdelse og  

 renovering af et privatejet vejareal i B Industricenter.
 I forbindelse med udstykning af området i 1970  blev  

 der tinglyst en deklaration, ifølge hvilken alle ejere af ejendomme i  

 B Industricenter skal være medlem af det ejerlaug, som ejer alle veje,  

 stier og fællesarealer inden for deklarationens område.  

 Vedligeholdelse af fællesvejene påhviler medlemmerne af  

 ejerlauget, der er forpligtet til at bidrage til udgifterne efter  

 størrelsen af den enkelte ejendom.
Efter udstykningen blev B Industricenter oprettet i 1983  

 med hjemmel i den tinglyste deklaration.
Foreningens formål er at  

 anlægge og administrere veje, der ikke er overtaget af det offentlige  

 samt at vedligeholde disse veje.
Ud over et årligt kontingent til  

 administration er hvert medlem forpligtet til at betale den ham  

 pålignede andel af grundejerforeningens udgifter til anlæg og  

 vedligeholdelse af vejene i overensstemmelse med deklarationen.
Efter det oplyste er der ikke siden anlægget af  

 fællesvejene i forbindelse med udstykningen sket nogen løbende  

 vedligeholdelse af betydning.
Planer om at gennemføre en renovering i  

 1990 strandede på manglende sikkerhed for udlagte omkostninger hos de  

 enkelte grundejere, hvoraf enkelte ikke ville være i stand til at  

 betale deres andel.
Den renovering, som er genstand for klagen, var  

 foranlediget af C Kommune, der afsagde kendelse i medfør af  

 privatvejlovens § 57, jf. § 62 den 17. oktober 1994 vedrørende  

 renovering af de private veje i B Industricentrum.
Grundejerforeningens veje  

 er ikke overtaget af kommunen efter renoveringen.
 Den endelige entreprisesum vedrørende genopretning  

 af vejanlæg beløb sig før moms til 7.934.700 kr. inkl.  

 udgifter til landinspektør og administrationsgebyr til kommunen  

 på 9%. I beløbet er indeholdt udgift på 702.770 kr. til  

 vejbelysning, som bliver vedligeholdt af NESA.
 Den ansvarlige ingeniør for projektet, D ApS, har  

 ved skrivelse af 6. juli 1998 vurderet, at entreprisesummen kan fordeles med  

 41% til anlægsudgifter, 50% til driftsudgifter og 9% til  

 belysningsudgifter.
 Selskabet ejede indtil den 1. juli 1997 to ejendomme i B  

 Industricenter, erhvervet henholdsvis den 1. december 1985 (ejendom E) og den  

 30. april 1993 (ejendom F). Selskabets andel af renoveringsudgiften udgjorde  

 204.941 kr. og 30.385 kr.
 Selskabet har i indkomsten for indkomståret 1997  

 (1/7-1996 - 30/6-1997) fratrukket hele udgiften som straksafskrivning.
 Skatteankenævnet har anset renoveringsudgiften med  

 undtagelse af udgiften til vejbelysning for en forbedringsudgift, der kan  

 afskrives efter statsskattelovens § 6, stk. 1, litra a.
Skatteankenævnet har bl.a. begrundet  

 afgørelsen med, at den del af udgiften, som er medgået til  

 istandsættelse af de oprindelige veje i området, ikke kan  

 fratrækkes skattemæssigt med hjemmel i statsskattelovens § 6 a ud  

 fra en betragtning om opsat vedligeholdelse.
De afholdte udgifter skal derfor  

 afskrives over levetiden sammen med forbedringsudgifterne.
Det er anført, at det er B Industricentrum, der er  

 ejer af vejanlægget, og at der ikke før regningsdatoen den 13.  

 december 1996 er opstået en endelig forpligtelse for de enkelte  

 lodsejere til at bidrage til istandsættelse af vejene.
Det har  

 således været muligt at eje en ejendom og slide på vejene i  

 området uden at skulle bidrage til istandsættelsen.
 Selskabets advokat har principalt nedlagt påstand om  

 fradrag efter statsskattelovens § 6, stk. 1, litra a, for 91% af de afholdte  

 udgifter, eller 214.147 kr., idet advokaten kan tiltræde, at udgiften  

 til vejbelysning ikke kan fradrages som følge af NESA's  

 vedligeholdelsespligt.
 Subsidiært har advokaten nedlagt følgende  

 påstand:
 Driftsomkostninger vedrørende ejendom E fradrages  

 med 102.471 kr.
 Driftsomkostninger vedrørende ejendom F fradrages  

 med 6.077 kr.
 Afskrivning vedrørende vejprojekt B Industricenter  

 godkendes med 4.824 kr.
 Det er en følge af påstanden om fradrag for  

 driftsomkostninger for ejendom F, at selskabet skal kunne afskrive 9.116  

 lineært over 10 år.
 Det er en følge af påstanden om afskrivning,  

 at selskabet skal kunne afskrive anlægsdelen på 96.482 kr.  

 lineært over 20 år, og hvor afskrivningen i indkomståret  

 1997 er den første afskrivning.
 Til støtte for den principale påstand har  

 advokaten gjort gældende, at adgangsvejene, der ejes af  

 grundejerforeningen, er et for driften nødvendigt aktiv for  

 medlemmerne af grundejerforeningen.
Advokaten har anført, at medlemmerne af  

 grundejerforeningen hovedsageligt driver virksomhed med produktion, transport  

 og opbevaring af varer.
Det er derfor gjort gældende, at de  

 omkostninger, som det klagende selskab har været forpligtet til at  

 afholde i forbindelse med det gennemførte vejprojekt, er  

 fradragsberettigede driftsomkostninger efter statsskattelovens § 6, stk. 1,  

 litra a.
Det er endvidere gjort gældende, at det er uden  

 betydning for fradragsretten for de afholdte udgifter til vedligeholdelse af  

 vejanlægget, om der er tale om en drifts- eller anlægsudgift,  

 idet selskabet ikke er ejer af vejanlægget.
Der er tale om en  

 driftsomkostning, der er afholdt for at sikre og vedligeholde den  

 løbende drift, for hvilken der er fradragsret efter  statsskattelovens  

 § 6, stk. 1, litra a.
Den omhandlede udgift er alene afholdt af det klagende  

 selskab som følge af selskabets løbende forpligtelse til  

 forholdsmæssigt at afholde en andel af de samlede omkostninger til  

 vedligeholdelsen af vejanlægget, hvorefter udgiften er fuldt  

 fradragsberettiget i det påklagede indkomstår.
Til støtte for den subsidiære påstand  

 har advokaten gjort gældende, a) at der stedse for ejerne af ejendomme beliggende i B  

 Industricenter har været en retlig forpligtelse til at betale den  

 løbende vedligeholdelse, b) at ejerne som følge heraf har fradrag for den del  

 af udgiften til vejprojektet, der er vedligeholdelse, c) at vedligeholdelsen passende kan fastsættes i  

 overensstemmelse med D ApS' fordeling, og d) forbedringsdelen kan afskrives i medfør af  

 statsskattelovens § 6, litra a) over en periode, der er kortere end 30  

 år, og hvor en passende periode er 20 år.
Advokaten har endvidere anført, at såfremt  

 grundejerforeningen via bidrag opkrævet hos de enkelte ejere  

 løbende havde vedligeholdt fællesvejen, således at disse  

 var i overensstemmelse med de af kommunen stillede krav til  

 vedligeholdelsestilstanden af en privat fællesvej, ville de enkelte  

 ejere have haft fradrag for disse bidrag efter statsskattelovens § 6, litra  

 a). Forholdet er imidlertid, at der ikke løbende er foretaget  

 sådan vedligeholdelse.
Disse udgifter blev stedse udskudt.
Der  

 foreligger derfor faktuelt en udskudt vedligeholdelse.
 Forpligtelsen for ejerne til at betale udgifterne til  

 vedligeholdelse af vejen etableres således hverken ved kommunens  

 kendelse af 30. juni 1994 eller på det senere tidspunkt den 3. december  

 1995, hvor D ApS fremsender regning på den endelige entreprisesum, som  

 påstået af kommunen.
 Kommunens kendelse er afsagt med hjemmel i vejlovens § 57  

 og § 62. Vejloven fastlægger i § 57, at udgiften til at vedligeholde en  

 privatvej påhviler ejerne af de til vejen grænsende ejendomme.  

 Vejlovens § 62 fastlægger, at ved fordelingen af omkostninger tages der  

 udgangspunkt i privatretlige servitutter.
I den sammenhæng er det afgørende, at det  

 følger af den tinglyste deklarations punkt 3, at udførelse af  

 arbejder til vedligeholdelse m.v. skal ske som et samlet projekt under  

 grundejerforeningens ledelse, og hvor udgiften fordeles i forhold til  

 grundenes størrelse.
Den enkelte grundejer var således  

 forpligtet til at afholde udgifter til vedligeholdelse, men på samme  

 tid ikke berettiget til at lade vedligeholdelsen udføre i takt med, at  

 behovet herfor opstod.
Forpligtelsen til at afholde udgiften til  

 vedligeholdelse opstod derfor idet øjeblik, man blev ejer af en til  

 fællesvejen tilstødende ejendom.
Der er således tale om opsatte driftsudgifter i  

 klassisk forstand.
Omkostningerne som følge af forpligtelsens  

 påtagelse kan først opgøres på tidspunktet for  

 renoveringens færdiggørelse, men grundejernes retlige  

 forpligtelse stiftes allerede ved erhvervelse af den faste ejendom og stiger  

 i takt med den driftsmæssige benyttelse af fællesvejene.  

 Statsskattelovens § 6, stk. 1, litra a, hjemler fradrag for opsatte  

 driftsomkostninger, jf. for eksempel Landsskatterettens kendelse refereret i  

 TfS 1992.581, kommenteret af Ole Bjørn i SR-skat 93, side 17, og Jan  

 Pedersen i Revision og Regnskab nr. 2, 1993, SM 35. Der kan endvidere  

 henvises til TfS 1984.11 og LV 1998 E.A.2.1.2.
Over for kommunens argument om at ejerne frem til december  

 1998 har kunnet benytte vejen uden at betale herfor, bemærker  

 advokaten, at den manglende vedligeholdelse i en salgssituation udgør  

 et passiv (da køber må påregne en sådan udgift).  

 Hertil kommer, at det forhold, at nogle har benyttet ejendommen (vejen) uden  

 at betale herfor, ikke betager de nuværende ejere retten til at  

 fradrage den opsatte vedligeholdelse, når denne afholdes.
Der henvises  

 til LsrM 1985-3, hvor en forpagter af en ejendom havde  

 vedligeholdelsesforpligtelsen til det lejede, men misligholdt denne og gik  

 konkurs.
Udlejer afholdt herefter vedligeholdelsen og fik fradrag som opsat  

 vedligeholdelse.
Under hensyn hertil gøres det gældende, at en  

 skønsmæssigt ansat andel af de enkelte grundejeres  

 pligtmæssige betalinger må betragtes som opsatte  

 driftsomkostninger, som er fradragsberettigede efter statsskattelovens § 6,  

 stk. 1, litra a, på tidspunktet for udgiftens afholdelse.
Ved den  

 skønsmæssige fordeling bør der tages udgangspunkt i den  

 fordeling, som er foretaget af D ApS., som må anses for at have mest og  

 bedst viden om de forskellige bestanddele i projektet.
 Da ejendommen F kun havde været ejet af selskabet i  

 4 år på tidspunktet for afholdelsen af vejudgiften,  

 påstås 4/10 af vedligeholdelsesudgiften fradraget i  

 indkomståret 1997 og 6/10 afskrevet over 10 år.
Efter D's fordeling vil 3.253.227 kr. være  

 anlægsudgifter.
Dette beløb kan derfor afskrives med hjemmel i  

 statsskattelovens § 6 a som bundne og lineære afskrivninger over  

 aktivets levetid, jf. princippet i Slusedommen, TfS 1985.6. C kommune og  

 skatteankenævn har anvendt en fordeling på 10 år og 30  

 år.
Det er ikke realistisk at anvende en afskrivningsperiode på  

 30 år, som er fastsat administrativt for gågader.
Den  

 foreliggende vej er belastet af tung industritrafik, og det foreslås  

 derfor, at afskrivningsperioden fastsættes til 20 år for samtlige  

 disse anlægsudgifter, også af hensyn til en blot nogenlunde  

 administrerbar virkelighed.
 Landsskatterettens bemærkninger:
 Selskabet har erhvervet de pågældende  

 ejendomme i B Industricenter med henblik på erhvervsmæssig  

 benyttelse og har i den forbindelse påtaget sig en forpligtelse til at  

 afholde en forholdsmæssig andel af vedligeholdelses- og  

 anlægsudgifter vedrørende  de fællesveje, der  

 tilhører grundejerforeningen.
 Det lægges til grund, at vejanlægget er en  

 forudsætning for, at der kan udøves erhvervsmæssig  

 virksomhed på ejendommene, og afholdelsen af udgiften til vejrenovering  

 i det påklagede indkomstår anses derfor for at have  

 driftsmæssig betydning for selskabets løbende indtjening.
 Retten finder herefter, at der er tale om en  

 driftsomkostning, som kan fradrages med hjemmel i statsskattelovens § 6, stk.  

 1, litra a, idet det er uden betydning for selskabets fradragsret, om  

 udgiften er medgået til dækning af grundejerforeningens drifts-  

 eller anlægsudgifter.
 Da forpligtelsen til at bidrage til udgifter  

 vedrørende vejanlægget er en løbende forpligtelse for de  

 til enhver tid værende medlemmer af grundejerforeningen, finder retten,  

 at udgiften kan fradrages fuldt ud i det indkomstår, hvori den er  

 afholdt, jf. statsskattelovens § 6, stk. 1, litra a.
 Fradrag for vejbidrag godkendes med 91% af (204.941 kr. +  

 30.385 kr.) = 214.147 kr.
