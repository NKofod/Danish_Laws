Fagforeningers brug af genanbringelsesreglen - ejendomsavancebeskatning Skattecenter Svendborg har spurgt Center for Store Selskaber, Selskabsbeskatningskontoret, om følgende:
Kan fagforeninger anvende genanbringelsesreglen i ejendomsavancebeskatningslovens § 6 A, som forudsætter erhvervsmæssig anvendelse? Selskabsbeskatningskontoret har i samarbejde med Juridisk Service valgt at forelægge problemstillingen for Skatterådet i medfør af skatteforvaltningslovens § 2.
Beskrivelse af faktiske forhold Center for Store Selskaber, Selskabsbeskatningskontoret er blevet kontaktet af Skattecenter Svendborg, der har anmodet om svar på, hvorvidt fagforeninger omfattet af fondsbeskatningslovens § 1, stk. 1, nr. 3 kan anvende genanbringelsesreglen i ejendomsavancebeskatningslovens § 6 A, som forudsætter erhvervsmæssig anvendelse.
 I de konkrete situationer ønsker de pågældende fagforeninger at benytte genanbringelsesreglen i EBL § 6 A, når de sælger bygninger, der har været anvendt til foreningsaktiviteter finansieret af kontingenter fra medlemmerne.
 Jus:
 En fagforening er som udgangspunkt skattepligtig efter fondsbeskatningslovens § 1, stk. 1, nr. 3.
 Indkomsten for skattesubjekter omfattet af fondsbeskatningslovens § 1, stk. 1, nr. 3., skal opgøres efter fondsbeskatningslovens § 8.
 Det følger af fondsbeskatningslovens § 8, at en fagforening omfattet af fondsbeskatningslovens § 1, stk. 1, nr. 3 er skattepligtig af følgende:
 1) Indkomst ved erhvervsmæssig virksomhed.
2) Renteindtægter 3) Udbytteindtægter efter Ligningslovens § 16A 4) Indtægt efter Ligningslovens § 16B 5) Indkomst opgjort efter ejendomsavancebeskatningsloven 6) Indkomst opgjort efter aktieavancebeskatningsloven 7) Indkomst opgjort efter kursgevinstloven 8) Fortjeneste og tab på ombygnings- og forbedringsudgifter, indretninger m.v. indvundet ved afståelse af lejede lokaler, jf. afskrivningslovens § 39 9) Fortjeneste og tab ved afståelse af goodwill og andre immaterielle aktiver, jf. afskrivningslovens § 40 10) Beløb omfattet af ligningslovens § 16 G 11) Indkomst som nævnt i afskrivningslovens §§ 9 og 21 Dette medfører, at gaver, løbende ydelser og kontingenter derimod ikke skal medregnes til den skattepligtige indkomst, jf.
FBL § 8, stk. 1 modsætningsvist.
Det følger endvidere af FBL § 8, stk. 3, at de pågældende fagforeninger beskattes fuldt ud af indkomst ved erhvervsmæssig virksomhed.
Den øvrige samlede indkomst beskattes alene i det omfang, den overstiger 200.000 kroner.
 Dette indebærer altså, at en fagforenings indkomst skal opgøres i tre grupper: 1) Indkomst ved erhvervsmæssig virksomhed 2) Øvrig indkomst (indkomst omfattet af pkt. 2 til 11 ovenfor) og 3) skattefri indkomst.
I dette tilfælde vil indtægt ved salg af fagforeningens ejendomme skulle beskattes som "øvrig indkomst" dvs. med et bundfradrag på 200.000 kroner.
Spørgsmålet bliver herefter om fagforeninger kan bruge genanbringelsesreglen i ejendomsavancebeskatningslovens § 6 A, når de solgte ejendomme har været benyttet i foreningsregi og været finansieret af primært kontingenter.
 Kravene til genanbringelse følger af ejendomsavancebeskatningslovens § 6A:
 Ordlyden af EBL § 6 A, stk. 1, 1. og 2. pkt.:
"§ 6 A.
Såfremt den skattepligtige erhverver en ejendom, der er omfattet af lovens regler, med undtagelse af ejendomme, der er omfattet af § 8, kan den skattepligtige i stedet for at medregne fortjeneste ved afståelse af fast ejendom til den skattepligtige indkomst, vælge at nedsætte anskaffelsessummen for den erhvervede ejendom med fortjenesten.
Reglerne i 1. pkt. gælder alene for fortjeneste, der vedrører den del af den afståede ejendom, som blev anvendt erhvervsmæssigt i ejerens eller den samlevede ægtefælles erhvervsvirksomhed, og det er kun den del af anskaffelsessummen, der vedrører den del af den erhvervede ejendom, som skal anvendes erhvervsmæssigt i ejerens eller den samlevende ægtefælles erhvervsvirksomhed, der kan nedsættes med fortjenesten." Heraf følger, at det er et krav, at den afståede ejendom har været anvendt erhvervsmæssigt i ejerens erhvervsvirksomhed.
SKATs indstilling Det er Selskabsbeskatningskontorets vurdering, at fagforeninger ikke kan gøre bruge af genanbringelsesreglen i § 6 A i den beskrevne situation.
Dette følger af, at der i medfør af fondsbeskatningslovens § 8 skal sondres mellem indkomst ved erhvervsmæssig virksomhed, øvrig indkomst og skattefri indkomst.
 Da bygningerne i det konkrete tilfælde har været benyttet til ikke-skattepligtig virksomhed, er det SKATs vurdering, at kravet i ejendomsavancebeskatningslovens § 6 A om erhvervsmæssig anvendelse i ejerens erhvervsvirksomhed ikke er opfyldt, jf. sondringen for denne type skattesubjekter i fondsbeskatningslovens § 8, hvorefter denne form for aktivitet skatteretligt i et sådant tilfælde netop ikke vil være at betragte som en del af ejerens erhvervsvirksomhed.
Skatterådets afgørelse og begrundelse Skatterådet tiltræder SKATs indstilling og begrundelse.
