Konkrete afgørelser vedr. § 1, stk. 1 fra ÅB 2006 II (N.j.nr. 06-520-03535) Ansøger havde over for politiet forklaret, at skadevolder, som var en bekendt af ansøger, havde tildelt ansøger flere knytnæveslag i ansigtet.
Politimesteren opgav i medfør af retsplejelovens § 721, stk. 1, nr. 2, påtale mod skadevolderen med den begrundelse, at videre forfølgning ikke kunne ventes at føre til, at den pågældende fandtes skyldig.
Politimesteren lagde ved afgørelsen vægt på, at skadevolder havde erkendt at have tildelt ansøger slagene, men at dette var sket under udøvelse af lovlig nødværge, idet ansøger havde haft fat i armen på skadevolders kæreste.
Politimesteren lagde endvidere vægt på, at de øvrige implicerede i sagen havde divergerende opfattelser af hændelsesforløbet, hvorfor det ikke var muligt præcist at fastlægge forløbet og dermed med sikkerhed vurdere, om volden var udøvet med forsæt.
Nævnet foretog en selvstændig vurdering af hændelsesforløbet og fandt, at der var tale om en straffelovsovertrædelse, jf. offererstatningslovens § 1, stk. 1, 1. pkt.
Nævnet lagde ved afgørelsen vægt på, at de implicerede parter i store træk havde forklaret enslydende om episoden, og at slagene efter skadevolders egen forklaring faldt efter, at ansøger havde sluppet taget i armen på skadevolders kæreste.
Nævnet fandt endvidere ikke, at der var grundlag for at nedsætte erstatningen på grund af egen skyld, jf. offererstatningslovens § 6 a.
