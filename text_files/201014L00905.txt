Bilag 1 Bilag 2 Betænkning afgivet af Kommunaludvalget den 19. maj 2011 Betænkning over Forslag til lov om ændring af lov om regionernes finansiering (Ændret kommunal medfinansiering af sundhedsvæsenet) [af indenrigs- og sundhedsministeren (Bertel Haarder)] 1. Ændringsforslag Indenrigs- og sundhedsministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 30. marts 2011 og var til 1. behandling den 7. april 2011. Lovforslaget blev efter 1. behandling henvist til behandling i Kommunaludvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og indenrigs- og sundhedsministeren sendte den 14. marts 2011 dette udkast til udvalget, jf.
KOU alm. del  bilag 55. Den 30. marts 2011 sendte indenrigs- og sundhedsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Danske Regioner og Vestegnssamarbejdet.
 Indenrigs- og sundhedsministeren har over for udvalget kommenteret de skriftlige henvendelser til udvalget.
Deputationer Endvidere har Vestegnssamarbejdet over for udvalget redegjort for sin holdning til lovforslaget.
Spørgsmål Udvalget har stillet 19 spørgsmål til indenrigs- og sundhedsministeren til skriftlig besvarelse, hvoraf ministeren har besvaret 18. Spørgsmål 19 forventes besvaret inden 2. behandling.
 3 af udvalgets spørgsmål til indenrigs- og sundhedsministeren og dennes svar herpå er optrykt som bilag 2 til betænkningen.
3. Indstillinger og politiske bemærkninger Et flertal i udvalget (V, DF og KF) indstiller lovforslaget til vedtagelse med de stillede ændringsforslag.
Et mindretal i udvalget (S) indstiller lovforslaget til forkastelse ved 3. behandling.
Mindretallet vil redegøre for sin stillingtagen til ændringsforslagene ved 2. behandling.
 Socialdemokratiet kan ikke støtte lovforslaget, da det i bedste fald ikke vil have nogen effekt og i værste fald vil få store konsekvenser for de kommuner, hvor andelen af borgere, der ofte er syge, er stor og for de kommuner, hvor behovet for forebyggelsestiltag er stort.
Socialdemokratiet har under folketingsbehandlingen af lovforslaget bedt ministeren om at fremlægge dokumentation for, at lovforslaget vil have den tilsigtede effekt.
Det er på ingen måde lykkedes for regeringen at overbevise Socialdemokratiet om, at regeringen bygger sin politik på andet end ønsketænkning og en blind tro på, at markedslignende forhold i den offentlige sektor vil føre til mere og bedre forebyggelse i kommunalt regi.
 Sagt med andre ord, så er det ikke dokumenteret, at omlægningen vil medføre, at kommunerne får et yderligere incitament til at varetage plejeopgaven og forebyggelsen effektivt.
 Det er især bekymrende, at regeringen ingen viden har om betydningen af forskellig borgersammensætning fra kommune til kommune og om, hvorvidt den enkelte kommune reelt har mulighed for at spare penge på sygehusbehandlingen på både den korte og den lange bane som følge af iværksættelsen af forebyggelsestiltag.
 Socialdemokratiet frygter dermed, at udsatte kommuner, som oplever et stigende antal sygehusindlæggelser iblandt kommunens borgere og et større behov for forebyggelse end andre kommuner, vil få vanskeligt ved at få økonomien til at hænge sammen.
Socialdemokratiet finder på ingen måde modellen for kommunal medfinansiering enkel og gennemskuelig, hvorfor Socialdemokratiet også stiller spørgsmålstegn ved kommunernes og regionernes mulighed for at agere rationelt og hensigtsmæssigt.
Herunder kan bl.a. nævnes:
 1) For det første, at der i modellen er indbygget en nulsumsløsning, som betyder, at forebyggelsestiltag kun kan betale sig i den situation, hvor en kommune er mere effektiv end nabokommunen og gennemsnittet.
 2) For det andet det forhold, at alle sygehusbehandlinger er medtaget i lovforslaget inklusive de sygehusbehandlinger, som kommuner ikke kan forebygge, herunder sportsskader, indlæggelse efter havearbejdet, fødsler osv.
 3) For det tredje modellens konsekvenser med øget budgetusikkerhed for kommunerne, idet mange sygehusbehandlinger ofte ledsages af kommunale efterregninger til rehabilitering og genoptræning m.m.
 4) For det fjerde modellens samspil med andre styringsmekanismer i sundhedsvæsenet, herunder meraktivitetspuljer og behandlingsgarantier m.m.
Socialdemokratiet mener, at samfundet bør prioritere forebyggelse langt højere end tilfældet er i dag.
For at nå det mål skal Folketinget afsætte øremærkede midler til forebyggelsestiltag, og der skal etableres et nationalt videncenter, som kan opsamle viden om, hvilke forebyggelsestiltag, der virker i forskellige kontekster og over for forskellige målgrupper.
Et andet mindretal i udvalget (SF) indstiller lovforslaget til forkastelse ved 3. behandling.
Mindretallet vil stemme imod de stillede ændringsforslag.
Socialistisk Folkeparti vil stemme imod lovforslaget og stemme imod ændringsforslagene, da lovforslaget ikke vil få en nævneværdig effekt på kommunernes forebyggelsesindsats.
For det første får kommunerne ikke flere penge at forebygge for, og for det andet: Hvis de sparer penge dette år, får de blot færre året efter.
De får med andre ord ikke del i gevinsten.
Regeringens medfinansieringsmodel har i forvejen spillet fallit og har ikke fået kommunerne til at forebygge mere. Ændringsforslagene vil ikke gøre nogen forskel andet end at medføre øget bureaukrati, mere kassetænkning og færre penge til velfærd i kommunerne.
Et yderligere problem er, at man ved forslaget stadig ikke løser problemet med, at kommunerne fortsat skal betale for behandlinger, de ikke kan forebygge.
Endelig finder SF, at modellen rammer skævt blandt regioner og kommuner, idet udligningen er meget usikker.
SF vil have en hel anden model, hvor kommunerne får et langt bedre incitament til at prioritere forebyggelse.
Kommunerne skal have flere midler at forebygge for, da opgaven ellers er helt urealistisk at løse.
Og de skal selvfølgelig have del i besparelsesgevinsten, når de er gode til forebyggelse.
Dette vil langt mere effektivt sikre et godt resultat på forebyggelsesområdet.
Et tredje mindretal i udvalget (RV) vil stemme hverken for eller imod lovforslaget ved 3. behandling.
Mindretallet vil stemme hverken for eller imod de stillede ændringsforslag.
 Radikale Venstre finder, at der er brug for mere viden og debat om og en undersøgelse af, hvorledes der kan indrettes en incitamentsstruktur, der fremmer investeringer i sygdomsforebyggende og sundhedsfremmende tiltag, jf. høringssvar og -notat med bemærkninger fra både KL og Danske Regioner, hvorfor RV for indeværende vil stemme hverken for eller imod forslaget.
Et fjerde mindretal i udvalget (EL) indstiller lovforslaget til forkastelse ved 3. behandling.
Mindretallet vil stemme hverken for eller imod ændringsforslagene.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af indenrigs- og sundhedsministeren, tiltrådt af et flertal (V, DF og KF):
 1) I det under nr. 8 foreslåede § 14 a, stk. 2, 2. pkt., indsættes efter »staten«: », jf. dog stk. 3«.
[Teknisk korrektion] 2) I den under nr. 8 foreslåede § 14 a indsættes som stk. 3:
»Stk. 3. Indenrigs- og sundhedsministeren fastsætter regler om tilbageførsel til kommunerne af midler, som i et regnskabsår er tilfaldet staten efter bestemmelserne i stk. 2, og som kan tilskrives en produktivitet, der er højere end et af indenrigs- og sundhedsministeren forudsat niveau for det pågældende år i en eller flere regioner.
Beregningen af merproduktivitet foretages af Indenrigs- og Sundhedsministeriet i året efter regnskabsåret.« [Bemyndigelse til indenrigs- og sundhedsministeren] Bemærkninger Til nr. 1 Ændringsforslaget er en teknisk korrektion som følge af ændringsforslag nr. 2.
Til nr. 2 Den foreslåede bestemmelse indebærer, at indenrigs- og sundhedsministeren fastsætter regler om tilbageførsel til kommunerne af eventuelt statsligt opsamlet kommunal medfinansiering, som kan tilskrives merproduktivitet i en eller flere regioner.
Bestemmelsen forudsættes udmøntet, ved at indenrigs- og sundhedsministeren i året efter regnskabsåret fastsætter en efterregulering af kommunal medfinansiering på sundhedsområdet med henblik på en tilbageførsel af den del af de efter bestemmelserne i § 14 a, stk. 2, statsligt opsamlede midler fra kommunal medfinansiering, som måtte kunne tilskrives merproduktivitet i en eller flere regioner.
Bidraget til efterreguleringen fra en given region udgør den del af de kommunale medfinansieringsbidrag opsamlet i staten, som kan henføres til en produktivitet i regionen, som er højere end den af staten forudsatte.
Efterreguleringen udgør summen af positive bidrag fra de enkelte regioner, og det er således ikke et krav, at regionerne under ét har leveret merproduktivitet.
Beregningen foretages af Indenrigs- og Sundhedsministeriet på baggrund af en konkret vurdering af merproduktivitet for hver enkelt region.
 Efterreguleringens størrelse kan ikke overstige det i regnskabsåret opsamlede beløb i staten, jf. 14 a, stk. 2.
 En beregnet positiv efterregulering vil blive fordelt mellem alle kommuner via en forhøjelse af bloktilskuddet, dvs. efter den enkelte kommunes andel af befolkningstallet.
Fastlæggelsen af efterreguleringen foretages endeligt af indenrigs- og sundhedsministeren senest den 1. juli i året efter regnskabsåret.
Efterreguleringen foretages som en regulering af det kommunale bloktilskud i dette års 3 sidste måneder.
Sophie Løhde (V) Erling Bonnesen (V) Hans Christian Thoning (V) Per Bisgaard (V) Flemming Damgaard Larsen (V) Hans Kristian Skibby (DF) fmd.
Henrik Brodersen (DF) Rasmus Jarlov (KF) nfmd.
Jørgen S.
Lundsgaard (KF) Rasmus Prehn (S) Maja Panduro (S) Thomas Jensen (S) Lennart Damsbo-Andersen (S) Meta Fuglsang (SF) Karl H.
Bornhøft (SF) Johs.
Poulsen (RV) Line Barfod (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
Bilag 1 Oversigt over bilag vedrørende L 176 Oversigt over spørgsmål og svar vedrørende L 176 Bilag 2 3 af udvalgets spørgsmål til indenrigs- og sundhedsministeren og dennes svar herpå Spørgsmålene og indenrigs- og sundhedsministerens svar herpå er optrykt efter ønske fra S.
 Spørgsmål 2:
Ministeren bedes kommentere henvendelse af 28/4-11 fra Danske Regioner, jf.
L 176  bilag 7.
 Svar:
Danske Regioner bemærker i indledningen af henvendelsen, at der er tale om en uddybning af høringssvaret.
Danske Regioner bemærker bl.a., at aktivitetsbestemt medfinansiering fylder meget i samspillet mellem regioner og kommunerne i form af splid om større regninger til kommunerne, samt at dette vil kunne hæmme et frugtbart samarbejde om at undgå uhensigtsmæssige indlæggelser og kontakter i sundhedsvæsenet.
Danske Regioner anfører, at forebyggelse opnås bedre via samarbejde mellem kommuner og regioner i regi af de eksisterende sundhedskoordinationsudvalg/sundhedsaftaler.
Det kan hertil bemærkes, at kommunernes aktivitetsbestemte medfinansiering af sundhedsvæsenet øges med lovforslaget, mens det kommunale grundbidrag afskaffes.
Omlægningen medfører, at kommunerne får et yderligere incitament til at varetage plejeopgaven og forebyggelsen effektivt.
Den øgede aktivitetsbestemte medfinansiering vil ikke i sig selv skabe flere regninger mellem kommuner og regioner.
Hensigten med omlægningen er at øge kommunernes opmærksomhed på udgiften til kommunal medfinansiering med henblik på at tilskynde kommunerne til at målrette forebyggelsesindsatsen.
 Det øgede økonomiske incitament hos kommunerne til f.eks. at undgå forebyggelige genindlæggelser supplerer dermed samarbejdet mellem kommuner og regioner i regi af de eksisterende sundhedskoordineringsudvalg/sundhedsaftaler.
 Danske Regioner spørger endvidere i henvendelsen til, hvordan det er hensigten, at lovforslaget skal virke ude på afdelingerne på sygehusene.
Det kan hertil bemærkes, at lovforslaget sigter på at give kommunerne et yderligere incitament til at varetage plejeopgaven og forebyggelsen effektivt.
Lovforslaget sigter således ikke på en ændret fordeling af regionernes finansiering.
Derfor lægges der med forslaget også op til, at der for så vidt angår regionerne indføres en midlertidig kompensationsordning, der neutraliserer de beregnede byrdefordelingsmæssige virkninger hos regionerne ved omlægningen.
Samtidig indføres et loft for de samlede regionale indtægter fra kommunernes aktivitetsbestemte medfinansiering.
 Det er ikke hensigten, at regionerne skal kunne indhente ekstra finansiering fra kommunerne til delvis finansiering af budgetoverskridelser, og det bliver imødegået med det påtænkte loft.
Loftet for regionernes indtægter fra kommunale aktivitetsbestemt medfinansiering er et vigtigt element i en samlet set strammere økonomistyring af regionerne.
Det sikres således, at regionerne ikke selv kan øge deres indtægter, hvilket skaber øget incitament til at overholde budgetterne.
 Endelig har Danske Regioner i henvendelsen også bemærkninger til kommunernes budgetsikkerhed.
Det kan i den forbindelse oplyses, at førnævnte loft over regionernes indtægter fra kommunal medfinansiering indføres for at understøtte overholdelse af udgiftsforudsætningerne, som ligger til grund for fastsættelsen af den samlede finansiering af regionerne.
Loftet over de regionale indtægter vil ligeledes øge budgetsikkerheden i kommunerne.
Regeringen har endvidere indgået en aftale med KL om supplerende elementer, der øger kommunernes budgetsikkerhed i tilknytning til den kommunale medfinansiering.
Aftalen med KL er vedlagt som bilag.
I aftalen mellem regeringen og KL indgår det, at der foretages en tilbageførsel til kommunerne af eventuelt statsligt opsamlet kommunal medfinansiering, som kan tilskrives merproduktivitet i en eller flere regioner.
Dette bidrager til øget budgetsikkerhed i kommunerne.
For at understøtte bedre og mere forudsigelige rammer for planlægning af den kommunale indsats indgår det også i aftalen med KL, at DRG-taksterne, som ligger til grund for den kommunale medfinansiering på sygehusområdet, ikke ændres i perioden, fra den forudsatte kommunale medfinansiering bliver fastlagt, til den endelige afregning finder sted.
Indenrigs- og Sundhedsministeriet fremrykker dermed udmeldingen af taksterne for året, så de vil være kendte i kommunerne ved budgetlægningen, således at kommunerne har større budgetsikkerhed og bedre forudsætninger for planlægningen af økonomi og indsats.
Bilag til svar på spørgsmål 2: (Aftale af 6/4-11 mellem regeringen og KL) Styrket incitament til en forebyggende indsats Regeringen har fremsat lovforslag om ændring af den kommunale medfinansiering på sundhedsområdet.
Regeringen noterer sig i den forbindelse, at KL støtter forslaget om at øge den aktivitetsafhængige del af medfinansieringen med henblik på at styrke incitamenterne til den forebyggende indsats.
Modellen løfter generelt den aktivitetsbestemte medfinansiering med 60 pct., men løfter medfinansieringen med 90 pct. i forhold til de ældre medicinske patienter, hvor kommunernes forebyggende indsats vurderes at have størst effekt.
Endvidere noteres det, at KL støtter forslaget om et loft over den enkelte regions indtægter fra kommunal medfinansiering.
Regeringen og KL er enige om, at formålet med den kommunale medfinansiering er at give et yderligere, generelt incitament for kommunerne til at varetage plejeopgaven og den forebyggende indsats  herunder den langsigtede forebyggelse  effektivt.
Medfinansieringen skal således ses i sammenhæng med de øvrige økonomiske virkninger af borgeres sundhedstilstand, f.eks. i forhold til arbejdsmarkedet, det sociale system og plejesektoren.
Der er enighed om, at loftet over de regionale indtægter fra den kommunale medfinansiering sikrer, at regionerne ikke ved budgetoverskridelser får øgede indtægter fra kommunerne, hvilket giver et større incitament til budgetoverholdelse i regionerne.
Set for kommunerne vil det modvirke store uforudsete ekstraregninger til kommunernes aktivitetsafhængige bidrag og dermed medvirker loftet for regionerne til større budgetsikkerhed i kommunerne.
 I forhold til det fremsatte lovforslag er regeringen og KL enige om følgende ændringer, som regeringen vil søge tilslutning til:
 Hvis regionerne producerer mere end forudsat kan det indebære en ekstraregning for kommunerne.
I de tilfælde, hvor merproduktion kan henføres til, at en eller flere regioner er mere effektive end det forudsatte ved budgetlægningen, skal kommunerne ikke medfinansiere den øgede aktivitet.
Der er derfor enighed om, at medfinansiering, som kommunerne har betalt, fordi en eller flere regioner har øget effektiviteten ud over det aftalte, bliver tilbageført til kommunerne under ét.
 For at understøtte bedre og mere forudsigelige rammer for planlægning af den kommunale indsats kan DRG-taksterne, som ligger til grund for den kommunale medfinansiering på sygehusområdet, ikke ændres i perioden fra den forudsatte kommunale medfinansiering bliver fastlagt til den endelige afregning finder sted.
Indenrigs- og Sundhedsministeriet vil derfor fremrykke udmelding af taksterne for året, så de vil være kendte i kommunerne ved budgetlægningen, således at kommunerne har større budgetsikkerhed og bedre forudsætninger for planlægningen af økonomi og indsats.
Der er endvidere enighed om, at ændringer i den kommunale medfinansiering ikke bør indgå i opgørelsen af, om en økonomiaftale er overholdt.
Regeringen har i forhold hertil tilkendegivet, at der i henhold til det lovforslag, som er fremsat vedr. nedsættelse af bloktilskuddet ved en overskridelse af det aftalte udgiftsniveau for 2011 netop vil være hjemmel til at korrigere for ændringer i kommunernes udgifter til medfinansiering af sundhedsområdet i forhold til det niveau, der var forudsat ved indgåelsen af økonomiaftalen.
Regeringen noterer sig KLs ønske om, at der snarest igangsættes analyser af, hvordan differentierede elementer kan understøtte en hurtigere udbygning af den forebyggende indsats.
Regeringen og KL er enige om, at potentialet for bedst muligt at høste gevinsterne ved den kommunale medfinansiering er et vigtigt tema, som der fremadrettet skal arbejdes målrettet videre med, herunder styrke grundlaget for at dokumentere, sammenligne og analysere kommunernes indsats med henblik på at udbrede de gode eksempler mere systematisk.
Underbilag til svar på spørgsmål 2: (Bilag til aftale mellem regeringen og KL) Bilag Fastlæggelse af tilbageførsel af visse kommunale udgifter til medfinansiering Der er enighed om, at der årligt i forbindelse med forhandlingerne mellem regeringen og KL for det næste års økonomi for kommunerne bliver fastsat en efterregulering vedr. det foregående års kommunale medfinansiering på sundhedsområdet, såfremt der i det foregående år måtte være opsamlet midler i staten, som følge af at den regionale finansiering fra kommunal medfinansiering fastlåses på det niveau, som forudsættes med foregående års økonomiaftale og som kan tilskrives merproduktivitet i en eller flere regioner.
Efterreguleringen udgør den del af de kommunale medfinansieringsbidrag opsamlet i staten, som måtte kunne henføres til en aktivitet i regionerne, der  som følge af en produktivitetsstigning i en eller flere regioner  er højere end forudsat for det pågældende år.
Efterreguleringen fordeles mellem kommunerne efter kommunernes andel af befolkningstallet.
Fastlæggelsen af efterreguleringen foretages endeligt af indenrigs- og sundhedsministeren.
Efterreguleringen foretages som en regulering af det kommunale bloktilskud i samme års tre sidste måneder og har ikke budgetmæssig betydning for det år, hvor reguleringen finder sted, men er alene en likviditetsregulering.
 Spørgsmål 9:
 Ministeren bedes for hver enkelt kommune opgøre størrelsen af den kommunale medfinansiering i 2011 pr. borger under henholdsvis den nuværende lovgivning, og hvis lovændringen bliver gennemført.
 Svar:
 Kommunernes skønnede udgifter til kommunal medfinansiering i 2011 opgjort efter henholdsvis de gældende regler og efter de foreslåede regler med L 176, hvis disse regler havde været gældende for 2011, fremgår af vedlagte bilag (se nedenfor).
Kommunernes udgifter er skønnet på baggrund af aktivitet i 2009, beregnet på DRG-taksterne i 2010 og opregnet til 2011-pris og lønniveau.
Udgiftsniveauet svarer dermed til det, som er lagt til grund for aftalen om kommunernes økonomi for 2011.
 For så vidt angår udgifterne til kommunal medfinansiering pr. indbygger efter de gældende regler er disse i bilaget opgjort som summen af udgifterne til grundbidrag og aktivitetsbestemt medfinansiering (hhv. kolonne 1 og 2 i bilaget). Den samlede kommunale medfinansiering pr. indbygger efter de gældende regler fremgår i kolonne 3.
 De opgjorte udgifter til kommunal medfinansiering pr. indbygger efter de foreslåede regler med L 176, hvis disse regler havde været gældende for 2011, fremgår af kolonne 4.
 Det bemærkes, at den samlede opgjorte udgift pr. indbygger i de to scenarier ikke er helt identiske (og udgør således henholdsvis 3.228 kr. pr. indbygger og 3.232 kr. pr. indbygger) Det skyldes den mindre tekniske tilpasning i bloktilskuddet, som fremgår af tabel 1 i lovforslagets bemærkninger.
Det bemærkes endvidere, at udgifterne til kommunal medfinansiering er kompenseret for kommunerne under ét via det kommunale bloktilskud og at de således også indgår i udligningen mellem kommunerne.
Ved omlægningen fra grundbidrag til aktivitetsafhængigt bidrag sker der endvidere en påvirkning af kommunernes opgjorte udgiftsbehov i tilknytning til udligningen.
Det indebærer, at der ved den samlede omlægning er tale om relativt begrænsede byrdefordelingsmæssige virkninger, jf. også besvarelsen af spørgsmål 13.
 Det kan bemærkes hertil, at det indgår i kommissoriet for Indenrigs- og Sundhedsministeriets Finansieringsudvalg for det igangværende arbejde med udligningssystemet for kommunerne, at evt. væsentlige byrdefordelingsmæssige virkninger for kommunerne ved omlægningen af den kommunale aktivitetsbestemte medfinansiering af sundhedsvæsenet skal indgå i udvalgets arbejde.
 Spørgsmål 13:
Ifølge lovforslaget er de økonomiske konsekvenser for kommuner og regioner under ét udgiftsneutrale.
Ministeren bedes oplyse, hvordan lovforslaget vurderes at ramme de enkelte kommuner.
Herunder hvordan påvirker lovforslaget den lille kommune med mange ældre borgere, herunder hvor stor er de byrdefordelingsmæssige forskydninger mellem kommunerne, og hvilke kommuner rammes hårdest? Svar:
Samlet set vil lovforslaget give anledning til begrænsede byrdefordelingsmæssige forskydninger mellem kommunerne.
De samlede forskydninger for de enkelte kommuner fremgår af bilag (se nedenfor).
Den kommunale medfinansiering af sundhedsvæsenet består i den gældende ordning af to dele.
Dels et grundbidrag pr. indbygger og dels en aktivitetsbestemt medfinansiering.
I den foreslåede model, hvor grundbidraget afskaffes og den aktivitetsbestemte medfinansiering øges, vil der dels være en ændring i kommunernes aktivitetsbestemte udgifter til regionerne og dels en udligningsvirkning.
 For så vidt angår den direkte udgiftsvirkning, vil et øget aktivitetsbestemt medfinansiering alt andet lige medføre højere udgifter til sundhedsområdet for kommuner med et demografisk eller socioøkonomisk betinget højt forbrug af sygehusydelser, når der ses bort fra de incitamentsmæssige virkninger.
Udgifterne til kommunal medfinansiering er for kommunerne under ét kompenseret via det kommunale bloktilskud og indgår således også i udligningen mellem kommunerne, hvor der tages højde for kommunale forskelle i den aldersmæssige og socioøkonomiske sammensætning af befolkningen.
Ved omlægningen fra grundbidrag til aktivitetsafhængigt bidrag sker der endvidere en påvirkning af kommunernes opgjorte udgiftsbehov i tilknytning til udligningen.
Det indebærer, at der ved den samlede omlægning er tale om relativt begrænsede byrdefordelingsmæssige virkninger.
Af vedlagte bilag fremgår en beregning af konsekvenserne af omlægningen.
Beregningen tager udgangspunkt i, at grundbidraget afskaffes.
Kommunernes aktivitetsbestemte medfinansiering forøges tilsvarende (sammen med en mindre teknisk tilpasning af bloktilskuddet). Kommunernes aktivitetsbestemte medfinansiering i er beregnet med udgangspunkt i aktiviteten i 2009.
I bilaget fremgår af kolonne 1 den udligningsmæssige virkning af et øget kommunalt udgiftsbehov.
Af kolonne 2 fremgår den kommunale merudgift ved den forøgede kommunale medfinansiering, mens effekten af det reducerede kommunale grundbidrag fremgår af kolonne 3. Af kolonne 4 fremgår den samlede virkning (1+2+3).
Det fremgår af bilaget, at Glostrup, Tårnby og Hvidovre kommuner er de kommuner, som oplever det relativt største tab ved omlægningen på hhv. 0,11, 0,09 og 0,08 pct. af beskatningsgrundlaget.
Læsø, Lolland og Ishøj kommuner har den relativt største gevinst på hhv. 0,28, 0,15 og 0,10 pct. af beskatningsgrundlaget.
 Det bemærkes, at det indgår i kommissoriet for Indenrigs- og Sundhedsministeriets Finansieringsudvalg for det igangværende arbejde med udligningssystemet for kommunerne, at evt. væsentlige byrdefordelingsmæssige virkninger for kommunerne ved omlægningen af den kommunale aktivitetsbestemte medfinansiering af sundhedsvæsenet skal indgå i udvalgets arbejde.
 For så vidt angår, hvilke byrdefordelingsmæssige virkninger lovforslaget vil have for en lille kommune med mange ældre, henvises til besvarelsen af spørgsmål nr. 4.
