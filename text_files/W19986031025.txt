Nyt fra Ankestyrelsen - kommentar til  

 SM-afgørelse om børnetilskudslovens § 22a - SM B-8-98 - af  

 specialkonsulent Birgitte Randbøll Folketinget vedtog den 19. december 1997 L 89, forslag til  

 Lov om ændring af lov om børnetilskud og forskudsvis udbetaling  

 af børnebidrag. (Årlig bekræftelse af status som enlig  

 forsørger mv.) Ved lov nr. 1109 af 29. december 1997 om  

 ændring af lov om børnetilskud og forskudsvis udbetaling af  

 børnebidrag indsattes bestemmelsen i § 22 a, stk. 1,  

 hvorefter kommunalbestyrelsen hvert år i januar måned udsender en  

 anmodning om skriftlig bekræftelse fra modtageren af ordinært og  

 ekstra børnetilskud, jf. § 2, nr. 1-3, og § 3, af  

 modtagerens fortsatte status som enlig forsørger.
Har kommunen ikke  

 modtaget bekræftelsen senest 2 måneder fra anmodningen,  

 ophører udbetalingen af børnetilskud, jf. § 2, nr. 1-3, og  

 § 3, fra april kvartal.
Udbetalingen genoptages med virkning fra  

 kvartalet efter, at bekræftelsen er modtaget.
 Af bemærkningerne til lovforslaget  

 fremgår det bl.a., at formålet med bestemmelsen dels er at sikre  

 en mere intensiv kommunal kontrol af, hvorvidt modtagerne opfylder  

 betingelserne for at modtage børnetilskud, dels at skabe grundlag for,  

 at kommunen kan standse udbetaling af børnetilskud, såfremt  

 bekræftelsen ikke returneres, ud fra en formodning om, at modtageren  

 ikke længere opfylder betingelsen om at være enlig  

 forsørger.
 Standsning kan således ske uden en konkret  

 skønsmæssig afvejning af, hvorvidt modtageren er reelt enlig, og  

 alene på baggrund af den blotte konstatering af, om erklæringen  

 er modtaget i underskrevet stand senest 2 måneder efter anmodningen.  

 Såfremt erklæringen ikke returneres, lægges uprøvet  

 til grund, at modtageren ikke længere er enlig forsørger.
Ankestyrelsen har behandlet 4 sager, hvor der var truffet  

 afgørelse om ophør af udbetaling af ordinært og ekstra  

 børnetilskud fra april kvartal.
Kommunen havde anmodet modtagerne om  

 at bekræfte deres status som enlig forsørger, men havde ikke  

 modtaget bekræftelsen retur inden den fastsatte frist.
Efter loven skal  

 bekræftelsen modtages senest inden 2 måneder fra anmodning.
I alle 4 sager fandt Ankestyrelsen, at modtagerne af  

 ordinært og ekstra børnetilskud var berettigede til  

 børnetilskud for april kvartal, medmindre modtagerne ved kvartalets  

 begyndelse ikke opfyldte de øvrige betingelser i  

 børnetilskudsloven.
Det var i sagerne ubestridt, at modtagerne var  

 enlige forsørgere.
I sag nr. 1 og 2 havde kommunen fastsat en kortere frist  

 for returneringen af bekræftelse end 2 måneder fra anmodningens  

 udsendelse.
Ankestyrelsen fandt ikke, at der var hjemmel til,at kommunen til  

 skade for modtageren kunne fastsætte en sådan kortere frist end  

 den i loven angivne.
I sag nr. 3 og 4 havde kommunen truffet afgørelse i  

 løbet af april måned om ophør af udbetaling af  

 børnetilskud for april kvartal.
Ankestyrelsen fandt, at ydelsen ikke  

 kunne standses, når modtageren ikke havde modtaget en afgørelse  

 inden kvartalets begyndelse.
Ankestyrelsen lagde vægt på, at  

 kommunens afgørelse ikke var truffet så betids inden kvartalets  

 begyndelse, at modtageren kunne nå at reagere inden april kvartals  

 begyndelse.
 Der bliver udsendt SM om afgørelserne den 15.  

 december 1998. Der henvises endvidere til Tillæg til "Ankestyrelsens  

 praksis" i dette nummer af Nyt fra Ankestyrelsen.
 Socialministeriet vil i den nærmeste fremtid skrive  

 til landets kommuner med henblik på administrationen af bestemmelsen i  

 1999.
