Indledning (§ 1) Kassen har efter arbejdsløshedsforsikringslovens § 86, stk. 2, 1. pkt. som  

hovedregel ikke krav på refusion fra statskassen for fejludbetalte  

 dagpenge- og efterlønsbeløb.
Udbetalte refusionsbeløb skal tilbagebetales,  

 medmindre fejludbetalingen alene skyldes svig fra medlemmets side, eller der  

 er gjort særlig undtagelse med hjemmel i lovens § 86, stk. 3.
 Der ydes ikke refusion i tilfælde, hvor fejludbetalingen skyldes  

 medlemmets uagtsomme forhold, jfr. § 3, stk. 2.
 Om medlemmets svig og uagtsomhed henvises til cirkulære af 24. april 1986  

 vedrørende retningslinier for idømmelse af sanktion i henhold til  

 arbejdsløshedsforsikringslovens § 87, stk. 1 og 3.
Svig (§ 2) Hvis fejludbetalingen alene skyldes svig fra medlemmets side, har kassen  

 krav på refusion.
Begrundelsen for bestemmelsen er, at kassen i tilfælde,  

 hvor medlemmet har handlet svigagtigt, ofte er uden mulighed for at modvirke  

 en fejludbetaling.
Hvis der imidlertid samtidig forekommer et selvstændigt  

 ansvarsgrundlag for kassen, har dette den betydning, at kassen - uanset  

 medlemmets svig - mister retten til refusion i det omfang, som følger af  

 ansvaret.
Se om kassens uagtsomhed under § 3, stk. 1 a og b.
Skønsmæssige afgørelser (§ 3, stk. 1 a) Hvis fejludbetalingen skyldes, at kassen har truffet en  

 »fejlagtig« skønsmæssig afgørelse, har kassen alligevel krav på  

 refusion, såfremt - kassen forud for afgørelsen har sikret sig et tilstrækkeligt grundlag  

 for det udøvede skøn, og - det udøvede skøn kan anses for forsvarligt på baggrund af de  

 foreliggende oplysninger og de gældende regler på området, herunder den  

 administrative praksis.
 Et typisk område for skønsmæssige afgørelser er spørgsmålet, om et medlem  

 står til rådighed for arbejdsmarkedet, jfr. lovens § 62, idet svaret på dette  

 spørgsmål ofte beror på en samlet vurdering af en række konkrete, faktiske  

 omstændigheder, f.eks. medlemmets helbredstilstand.
 Et andet typisk område er spørgsmålet, om et medlem uden fyldestgørende  

 grund har vægret sig ved at overtage et passende arbejde eller har forladt  

 sit arbejde, jfr. lovens § 63.
 Skønsmæssige afgørelser kan også forekomme i andre tilfælde, hvor den  

 rette anvendelse af de gældende regler på et konkret tilfælde beror på en  

 samlet vurdering af de foreliggende oplysninger.
 I denne forbindelse kan det ofte være vanskeligt at bedømme, om et medlem  

 skal anses for lønmodtager eller selvstændig erhvervsdrivende, f.eks. ved  

 beskæftigelse på freelance basis, ved beskæftigelse i et  

 aktie-/anpartsselskab, hvor medlemmet og/eller ægtefællen er medindehaver(e),  

 eller i situationer, hvor udøvelsen af selvstændig virksomhed er af mere  

 sporadisk karakter.
 Ligeledes kan nævnes afvejningen af, om et arbejde har en sådan karakter,  

 at den medgåede tid ikke eller kun vanskeligt lader sig kontrollere, således  

 at fradrag i dagpengene skal ske efter forholdet mellem indtægtens størrelse  

 og den gældende omregningssats.
 En fejludbetaling kan således skyldes utilstrækkelig undersøgelse eller  

 vurdering af sagernes faktiske forhold (»faktisk vildfarelse«).  

 Fejludbetalingen kan endvidere skyldes misforståelse af de relevante retlige  

 normer (»retsvildfarelse«).
 Vedrørende »faktisk vildfarelse« kan kassens forpligtelser  

 sammenfattes i tre krav, hvis tilsidesættelse medfører ansvar:
 1. Kassen skal med udgangspunkt i de foreskrevne  

 dokumentationskrav indhente de for sagen relevante oplysninger.
 2. Kassen skal foretage nærmere undersøgelser, såfremt  

 de forleliggende oplysninger giver anledning til tvivl om et medlems  

 dagpengeret.
 3. Kassen har pligt til at vurdere og behandle  

 modtagne oplysninger korrekt.
 Det vil dog altid være en forudsætning for et kasseansvar, at kassen har  

 haft mulighed for at få fyldestgørende oplysninger.
Vedrørende »retsvildfarelse« må kassen forudsættes at have  

 kendskab til forskellige typer af regelmateriale, som skal tages i  

 betragtning ved reglernes fortolkning og anvendelse i øvrigt.
Det gælder:
 1. Love.
2. Bekendtgørelser og cirkulærer 3. Vejledninger (rundskrivelser) fra Direktoratet for  

 Arbejdsløshedsforsikringen.
4. Administrativ praksis i det omfang denne er  

 kommunikeret til kasssen enten via DfA-meddelelser eller ved tidligere  

 afgørelse i en sag om et af kassens medlemmer.
Kassen kan kun blive ansvarlig  

 for ikke at tage en tidligere administrativ afgørelse i betragtning, hvis  

 denne behandler et problem af samme slags som det, der nu foreligger.
 Såfremt kassen på denne baggrund har indhentet de nødvendige oplysninger  

 og herefter foretaget en rimelig begrundet bedømmelse, vil kassen have ret  

 til refusion, selv om direktoratet eller ankenævnet efterfølgende måtte  

 bedømme forholdet anderledes.
Oplysninger fra arbejdsgivere m.fl. (§ 3, stk. 1 b) Skyldes fejludbetalingen, at kassen har modtaget forkerte oplysninger fra  

 arbejdsgivere, offentlige myndigheder, en anden arbejdsløshedskasse eller  

 lignende, har kassen krav om refusion.
Dette gælder dog ikke, såfremt kassen vidste eller burde have vidst, at  

 oplysningerne var forkerte.
Som eksempel kan nævnes, at en arbejdsgiver på  

 grund af en personombytning giver forkerte lønoplysninger.
Det hører med til  

 kassens almindelige agtpågivenhed at kontrollere medlemmets navn, adresse og  

 cpr. nr. og dermed konstatere fejlen.
 I tilfælde hvor de forkerte oplysninger er modtaget fra en anden  

 arbejdsløshedskasse, vil denne kunne ifalde ansvar for fejludbetalingen efter  

 dansk rets almindelige erstatningsregler.
Medlemmets uagtsomhed (§ 3, stk. 2) Undtagelsesbestemmelserne i § 3, stk. 1 a og b, omfatter ikke tilfælde,  

 hvor medlemmet har handlet uagtsomt, således at medlemmet pålægges at  

 tilbagebetale det med urette udbetalte efter lovens § 86, stk. 1. Dette  

 gælder også i tilfælde, hvor kassen ikke har handlet uagtsomt.
