Bilag 1 Beretning afgivet af Socialudvalget den 15. december 2009 Beretning over Forslag til folketingsbeslutning om en national handlingsplan om demens [af Tina Petersen (DF) m.fl.] 1. Udvalgsarbejdet Beslutningsforslaget blev fremsat den 7. oktober 2009 og var til 1. behandling den 10. november 2009. Beslutningsforslaget blev efter 1. behandling henvist til behandling i Socialudvalget.
Møder Udvalget har behandlet beslutningsforslaget i 2 møder.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra Nis Peter Nissen, Alzheimerforeningen.
2. Politiske bemærkninger Udvalget er enigt om, at der er behov for en national handlingsplan for demens.
 Forslaget går ud på, at regeringen inden den 1. januar 2010 skal nedsætte en tværfaglig arbejdsgruppe, der har til formål at udarbejde en national handlingsplan om demens, der skal foreligge senest den 1. august 2010.
Ny forskning viser, at antallet af demente i Danmark kan være op til 40 pct. højere end hidtil antaget, jf.
Alzheimerforeningen, www.alzheimer.dk, den 13. juli 2009: »Flere end 100.000 demente i Danmark om 10 år«.
På baggrund af tal fra Danmarks Statistik har Nationalt Videnscenter for Demens beregnet, at antallet af demente vil stige til over 100.000 i løbet af de næste 10 år.
Ifølge en rapport fra 2008 fra Sundhedsstyrelsen fastsættes antallet af demente til omkring 56.000. Dette tal kan være undervurderet med op til 20.000. Alzheimers sygdom er i dag den mest almindelige årsag til demens.
Det vides ikke, hvorfor Alzheimers sygdom eller andre demenssygdomme opstår, og der findes desværre heller ingen kur mod demenssygdomme.
Disse sygdomme rammer hjernens funk-tioner og medfører handicap og andre voldsomme gener.
I sidste ende medfører sygdommen døden.
 På kommuneområdet er der indtil videre udviklet 31 akkrediteringsstandarder i Den Danske kvalitetsmodel for kommuner, og yderligere syv temaer er netop nu ved at blive udviklet i en række temagrupper, der har arbejdet intenst hen over foråret og forsommeren 2009. Det ene af de syv temaer er demens.
 Udvalget ønsker, at arbejdsgruppen overvejer forskellige muligheder og fremlægger konkrete forslag, der kan forbedre livskvaliteten for demensramte i Danmark.
Arbejdsgruppen skal dels indhente erfaringer og gode råd fra relevante faglige organisationer og foreninger, eksempelvis FOA og Dansk Sygeplejeråd, på området, dels se på uddannelse, faglig metodeudvikling, eksempelvis i forhold til at undgå magtanvendelse, information til pårørende, samarbejde mellem kommune og regionalt sundhedsvæsen, udredning, forskning og vidensopbygning med henblik på at forbedre offentlige arbejdsgange på demensområdet, optimere behandlingen, styrke pleje- og omsorgsdelen på plejecentre og generelt forbedre forholdene for demente i samfundet m.m.
En forstærket social indsats bør gå hånd i hånd med bedre diagnosticering og sundhedsfaglig indsats.
 Deltagerne i arbejdsgruppen bør komme fra Indenrigs- og Socialministeriet (formand), Ministeriet for Sundhed og Forebyggelse, Kommunernes Landsforening og Danske Regioner.
Arbejdsgruppen forventes at inddrage faglig ekspertise såvel nationalt som internationalt og øvrige interessenter på demensområdet, herunder relevante faglige fora og interesseorganisationer, eksempelvis Alzheimerforeningen og Ældre Sagen.
Det er vigtigt for udvalget, at arbejdsgruppen er imødekommende over for forslag og input fra interessenter på demensområdet.
 Udvalget konstaterer endvidere, at der i aftaler om finansloven for 2010 af 12. november 2009 er aftalt nedenstående tekst, der udmønter beslutningsforslaget:
»National handlingsplan om demens Mange i Danmark lever i dag med en dement i familien.
Ifølge tal fra Sundhedsstyrelsen var der ca. 55.000 demente over 65 år i 2007.
Demens dækker over flere former for hjernelidelser og dækker en sammensat gruppe borgere med forskellige behov.
Omsorg og plejen af demente egner sig bedst til løsninger på lokalt niveau i samspil mellem den enkelte kommune og region.
Det muliggør, at opgaveløsningen tilpasses den enkelte borgers situation og lokale forhold.
Det er vigtigt, at blandt andet praktiserende læger og det kommunale plejepersonale har fokus på at identificere symptomer på demens i rette tid, så der kan iværksættes en målrettet indsats.
Der er gennem de senere år igangsat en række initiativer, som er målrettet udvikling og forbedring af demensindsatsen.
 Det omfatter fx efteruddannelse af plejepersonale, indsats for større sammenhæng i demensindsatsen mellem henholdsvis sundheds- og socialsektoren og udvidelse af kapaciteten til udredning af demens i regionerne.
Dansk Folkeparti har fremsat forslag til folketingsbeslutning om en national handlingsplan om demens.
Parterne er enige i forslaget og i, at der nedsættes en tværfaglig arbejdsgruppe, der har til formål at udarbejde en national handlingsplan om demens, der skal foreligge i efteråret 2010. Arbejdsgruppen skal blandt andet skabe overblik over, hvem der gør hvad på demensområdet i Danmark, og indsamle udenlandske erfaringer med sådanne handlingsplaner.« Socialdemokratiets, Socialistisk Folkepartis, Det Radikale Venstres og Enhedslistens medlemmer af udvalget tilføjer, at de finder det nødvendigt at indskærpe, at den nationale handlingsplan skal forankres i sundhedsvæsenet.
Indsatsen bør hvile på et evidensbaseret grundlag og den nyeste sundhedsmæssige forskning.
Det kræver en forankring i Ministeriet for Sundhed og Forebyggelse, idet to trediedele af alle mennesker med demenssygdom ikke får en specifik demensdiagnose, og dermed bliver arbejdet med at tilrettelægge en kvalificeret behandling og pleje vanskeliggjort.
