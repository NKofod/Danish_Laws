Skriftlig fremsættelse (29. april 2011) Socialministeren (Benedikte Kiær) Herved tillader jeg mig for Folketinget at fremsætte:
Forslag til lov om ændring af dagtilbudsloven (Udlicitering af daginstitutioner, fritidshjem og klubtilbud m.v. til private leverandører) (Lovforslag nr.
L 200) Som en del af aftalen om Konkurrencepakken mellem regeringen, Dansk Folkeparti, Liberal Alliance og Kristendemokraterne er det blevet besluttet at fremsætte et lovforslag, der skal gøre det muligt for private leverandører at trække overskud ud af driften af udliciterede dagtilbud m.v.
Formålet med lovforslaget er at skabe bedre vilkår for private leverandører, så de får et større incitament til at byde ind på driften af dagtilbud m.v.
Dermed styrkes ligeledes kommunernes muligheder for at skabe konkurrence i forhold til prisen og kvaliteten af ydelsen.
 Lovforslagets hovedindhold er følgende:
 Der skabes selvstændig hjemmel til, at private leverandører kan etablere og drive udliciterede daginstitutioner, fritidshjem og klubtilbud som en del af den kommunale forsyning.
Derudover får de private leverandører mulighed for at trække et eventuelt overskud ud af driften.
Når tilbuddene bliver en del af den kommunale forsyning, betyder det bl.a., at kommunen som udgangspunkt kan anvise børn til institutionerne, ligesom der gælder en lovfastsat maksimal forældrebetaling.
Efter gældende regler er det kun privatinstitutioner samt private fritidshjem, der ikke er omfattet af den kommunale forsyning, der kan trække et eventuelt overskud ud af driften.
  Udliciterede daginstitutioner, fritidshjem og klubtilbud vil være omfattet af de gældende regler for beregning af forældrebetalingen dvs. opgørelsen af kommunens tilskud og forældrenes egenbetaling pr. barn til daginstitutioner, fritidshjem og klubtilbud under den kommunale forsyning.
 Kommunalbestyrelsen skal, bl.a. ud fra ligebehandlingshensyn i forhold til børn og forældre, stille de samme krav til udliciterede daginstitutioner, fritidshjem og klubtilbud m.v., som stilles til de øvrige institutioner under den kommunale forsyning.
Dette kan f.eks. vedrøre normering, fysiske rammer, uddannelsesmæssig baggrund hos det udførende personale m.v.
 Lovforslaget består herudover af en række konsekvensændringer som følge af, at der indføres en ny institutionstype.
Udgangspunktet for konsekvensændringerne er at sikre, at der gælder samme regler for udliciterede daginstitutioner som for kommunale og selvejende daginstitutioner i forhold til bl.a. et sundt frokostmåltid, forældrebestyrelser og beregningsgrundlag m.v.
 Det foreslås, at lovforslaget træder i kraft den 1. august 2011.
 Med disse bemærkninger indstiller jeg lovforslaget til Folketingets velvillige behandling.
