Skriftlig fremsættelse (17. november 2010) Socialministeren (Benedikte Kiær) Herved tillader jeg mig for Folketinget at fremsætte:
Forslag til lov om ændring af lov om almene boliger m.v. (Stop for anvisning til ghettoområder af borgere fra lande uden for Det Europæiske Økonomiske Samarbejdsområde) (Lovforslag nr.
L 60) Der er i dag en række boligområder, som har så store udfordringer, at de falder ind under betegnelsen ghettoområder.
I et sådant område kan det være sværere for udlændinge at blive integreret i det danske samfund.
Regeringen og Dansk Folkeparti har på den baggrund, som en del aftalerne for finansloven 2011, indgået en aftale om at indføre et forbud mod kommunal anvisning af en husstand til en ledig bolig i et ghettoområde og et område, der er omfattet af reglerne om kombineret udlejning, hvis et eller flere medlemmer af husstanden ikke er borgere i et land, der er medlem af EU og EØS eller fra Schweiz.
Undtaget herfra er studerende fra ikke-EU-lande, ikke-EØS-lande og Schweiz, der er optaget på en offentlig godkendt uddannelsesinstitution.
Hvis en kommunalbestyrelse vurderer, at en husstand, hvor et eller flere medlemmer ikke er statsborgere i et EU-land, EØS-land eller Schweiz, har behov for en bolig, skal kommunalbestyrelsen anvise en bolig et andet sted end i et ghettoområde eller et område der er omfattet af kombineret udlejning.
Hvis kommunen i en sådan situation ikke har andre boliger til rådighed end boliger i ghettoområder eller områder omfattet af reglerne om kombineret udlejning, skal kommunalbestyrelsen dog anvise en bolig i et ghettoområde eller i et område, der er omfattet af kombineret udlejning.
 Det foreslås, at ghettoområder defineres som sammenhængende boligområder, hvor der bor mindst 1000 beboere og som opfylder mindst to af følgende kriterier:
 1) Andelen af indvandrere og efterkommere fra ikke-vestlige lande overstiger 50 pct.
 2) Andelen af 18-64-årige uden tilknytning til arbejdsmarked eller uddannelse overstiger 40 pct. (opgjort som gennemsnit over de seneste 4 år).
 3) Antal dømte for overtrædelse af straffeloven, våbenloven eller lov om euforiserende stoffer pr. 10.000 beboere på 18 år og derover overstiger 270 personer (opgjort som gennemsnit over de seneste 4 år).
Socialministeren beregner og offentliggør hver den 1. oktober hvilke områder, der opfylder betingelserne.
Offentliggørelse sker dog første gang den 1. januar 2011.
Forslaget medfører ingen ændringer i omfanget af kommunernes boligsociale anvisning.
Forslaget har derfor ingen økonomiske konsekvenser for kommunerne.
 Lovforslaget vil ikke have nævneværdige administrative konsekvenser for det offentlige, for erhvervslivet eller for borgerne.
 Lovforslaget har ikke miljømæssige konsekvenser, ligesom forslaget ikke indeholder EU-retlige aspekter.
 Lovforslaget udspringer af aftalerne om finansloven for 2011, som regeringen og Dansk Folkeparti har indgået 12. november 2010, samt aftale om styrket indsats i ghettoområderne og om anvendelsen af den almene boligsektors midler, der er indgået mellem regeringen, Dansk Folkeparti og Radikale Venstre den 8. november 2010. Liberal Alliance har tilsluttet sig aftalen.
 Som følge heraf er lovforslaget sendt i høring umiddelbart inden fremsættelsen.
 Det foreslås, at lovændringen træder i kraft den 1. januar 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
