Nr BTL 93 Betænkning over Forslag til lov om ændring af dyreværnsloven (Forbud mod  

 slagtning og aflivning af dyr uden bedøvelse)   

 Nr L 93 1996-97, 1. samling Afgivet af Retsudvalget Afgivet: 19970513 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Alle Dyrs Ret, Cohn, Herluf, København, Dansk Teknologisk Institut, Den Danske Dyrlægeforening, Det Mosaiske Troessamfund, Dyrenes Beskyttelse, Gruppe af islamiske ledere i Danmark, Hansen, Anette Lund og Zahle, Henrik, København, Lilholt, Jeppe, København og Repræsentanter for diverse islamiske indvandrerforeninger.
 Nogle af udvalgets spørgsmål til justitsministeren og dennes svar herpå,  

 en henvendelse til udvalget i anledning af lovforslaget og justitsministerens  

 udkast til bekendtgørelse om ændring af bekendtgørelse om slagtning og  

 aflivning af dyr er optrykt som bilag til betænkningen.
 Herefter indstiller et mindretal (Socialdemokratiets, Det Radikale  

 Venstres og Centrum-Demokraternes medlemmer af udvalget og Birthe Rønn  

 Hornbech (V)) lovforslaget til forkastelse ved 3. behandling.
 Et flertal inden for mindretallet (Socialdemokratiets, Det Radikale  

 Venstres og Centrum-Demokraternes medlemmer af udvalget) ønsker i anledning  

 af Det Dyreetiske Råds konklusion: »Rituelle slagtninger uden  

 forudgående bedøvelse er hidtil foregået på en måde, der ikke er etisk  

 forsvarlig«, jf. bilag 19, at understrege, at Det Mosaiske Troessamfund  

 til enhver tid har fulgt de anbefalinger om ændringer i slagtemetoderne, som  

 myndighederne har stillet; eksempelvis blev kastemaskiner afskaffet til  

 fordel for de nuværende fastholdelsesbokse.
 Dette flertal har ligeledes konstateret, at Det Mosaiske Troessamfund i  

 den nuværende situation, hvor vurderingen af »etisk forsvarligt« er  

 ændret i skærpende retning, har været imødekommende over for den udvikling af  

 slagtemetoder, som Det Dyreetiske Råds udtalelse indebærer.
 Dette flertal kan endvidere tilslutte sig følgende tilkendegivelse fra  

 justitsministeren:
 1. Efter dyreværnslovens § 13, stk. 2, kan justitsministeren  

 fastsætte nærmere regler om aflivning af dyr, herunder om slagtning og om  

 forbud mod visse aflivningsformer samt regler om, at aflivning af visse  

 større dyr kun må foretages af en dyrlæge eller en anden autoriseret person.
 I medfør af blandt andet denne bestemmelse har Justitsministeriet udstedt  

 en bekendtgørelse om slagtning og aflivning af dyr, som i § 7 indeholder  

 regler om slagtning af dyr uden bedøvelse:
 »§ 7. Det skal dog være tilladt at slagte husdyr uden bedøvelse, når  

 slagtningen foretages efter jødisk eller islamisk ritus.
Stk. 2. Hvor slagtning af andre husdyr end fjerkræ finder sted uden  

 bedøvelse, er det en betingelse herfor, at slagtningen foretages på et  

 eksportautoriseret slagteri, at slagtningen overvåges af embedsdyrlægen, og  

 at dyret fastholdes på forsvarlig måde.
Ved slagtning af kvæg skal der  

 anvendes en boks, hvor dyret fastholdes i opretstående stilling.
Boksen skal  

 kunne justeres efter dyrets størrelse, således at hoved og krop fikseres så  

 skånsomt som muligt.
 Stk. 3. Hvor slagtning af fjerkræ finder sted uden bedøvelse, er det en  

 betingelse herfor, at slagtningen overvåges af en embedsdyrlæge, og at dyret  

 fastholdes på forsvarlig vis.
 Stk. 4. Slagtningen skal foregå ved, at begge halspulsårer og halsvener  

 manuelt overskæres med et skarpt redskab, umiddelbart efter at dyret er  

 fikseret.
Stk. 5. Slagterier, der ønsker at foretage slagtning uden bedøvelse, skal  

 forud anmelde dette til Veterinærdirektoratet.« 2. Det Dyreetiske Råd blev den 20. november 1996 af  

 Justitsministeriet bedt om at fremsætte en udtalelse om rituelle slagtninger.  

 Rådet har den 30. april 1997 under en pressekonference i Justitsministeriet  

 afgivet sin udtalelse.
 Det Dyreetiske Råds konklusion er, at rituelle slagtninger af kvæg og  

 kyllinger uden forudgående bedøvelse hidtil er foregået på en måde, der ikke  

 er etisk forsvarlig.
 Rådet foreslår på den baggrund, at der fremover stilles følgende  

 minimumskrav til disse rituelle slagtninger:
- ved slagtning af kvæg uden forudgående bedøvelse skal dyrene skydes med  

 en boltpistol omgående efter, at halssnittet er lagt, - alle slagtninger uden forudgående bedøvelse skal foretages som  

 enkeltdyrsslagtninger og under forhold, der sikrer, at det enkelte dyr  

 håndteres så skånsomt og omhyggeligt som muligt.
Et flertal af Rådets medlemmer har ikke fundet grund til at ændre reglerne  

 for rituel slagtning uden bedøvelse af får og lam under den forudsætning, at  

 det enkelte dyr i forbindelse med slagtningen fortsat vil blive håndteret så  

 skånsomt og omhyggeligt som muligt.
Et mindretal er dog af den opfattelse, at  

 det er mest konsekvent og rigtigt også her at forlange skydning med  

 boltpistol eller anden form for bedøvelse omgående efter, at snittet er lagt.
 3. Såfremt Det Dyreetiske Råds indstilling følges, forudsætter det  

 følgende ændringer af de gældende regler:
a.
Kvæg En regel, hvorefter kvæg omgående efter, at halssnittet er lagt, skal  

 skydes med en boltpistol, kan umiddelbart indføjes i slagtebekendtgørelsens §  

 7 (jf. ovenfor). Det bemærkes, at samtlige medlemmer af Det Dyreetiske Råd  

 har tiltrådt denne slagtemetode.
 Udkast til ændring af bekendtgørelsen er optrykt som bilag til  

 betænkningen.
b.
Får og lam Det Dyreetiske Råd har på baggrund af egne iagttagelser ikke noget  

 væsentligt at indvende imod den måde, rituel slagtning af får og lam foregår  

 på.
Flertallet i Det Dyreetiske Råd finder derfor ikke, at der er grund til  

 at ændre reglerne herom.
c.
Kyllinger Der findes i Danmark 2 typer af rituelle slagtninger af kyllinger - med  

 forudgående bedøvelse og uden bedøvelse.
 Alene den sidst nævnte slagtemetode synes at indebære dyreværnsmæssige  

 betænkeligheder i relation til selve slagtningen.
 Ifølge oplysninger fra en repræsentant for fjerkræbranchen på  

 pressekonferencen den 30. april 1997 finder slagtning af fjerkræ uden  

 forudgående bedøvelse ikke længere sted på danske fjerkræslagterier.
 Det Dyreetiske Råds indstilling for så vidt angår kyllinger baserer sig  

 ikke - som ved kvæg og får - på egne iagttagelser, men derimod på et notat om  

 Dyreværnsrådets besøg på et fjerkræslagteri den 31. januar 1995. Af dette  

 notat fremgår ifølge Det Dyreetiske Råds udtalelse blandt andet, at  

 slagtebåndet »ved normal slagtning kører med en hastighed af 6.400 dyr i  

 timen og »noget mindre« ved rituel slagtning uden forudgående  

 bedøvelse', og at dyrene efter slagtningen basker stærkt med vingerne.
Det Dyreetiske Råds konklusion er, at det ikke er etisk forsvarligt at  

 foretage rituelle slagtninger af kyllinger uden forudgående bedøvelse på  

 samlebånd, således som det indtil for nylig er sket.
Hvis rituelle  

 slagtninger af kyllinger uden forudgående bedøvelse skal være etisk  

 acceptable, må de efter rådets opfattelse ske således, at hvert dyr  

 fastholdes manuelt, når halssnittet lægges, og indtil døden nogle sekunder  

 efter med sikkerhed er indtrådt.
Dette vil efter rådets opfattelse i praksis  

 betyde, at antal slagtede dyr pr. time nedsættes væsentligt.
 Ændrede regler herom i slagtebekendtgørelsen forudsætter en nærmere  

 drøftelse med i hvert fald Veterinærdirektoratet, herunder af hvorledes  

 dyrene i givet fald skal fastholdes under slagtningen og af slagtebåndets  

 hastighed.
4. Konklusion Der synes alene at være et aktuelt dyreværnsmæssigt problem i forbindelse  

 med rituel slagtning af kvæg uden forudgående bedøvelse.
Af sådanne  

 slagtninger finder der kun nogle få tusinde sted om året.
Justitsministeren vil ændre reglerne vedrørende disse slagtninger, således  

 at dyrene straks efter halsoverskæringen skydes med en boltpistol.
Da der  

 ikke er grund til at antage, at selve halsoverskæringen er forbundet med  

 lidelse for dyret, findes de dyreværnsmæssige hensyn med en sådan  

 slagtemetode at være tilgodeset.
 Ændringerne gennemføres ved en ændring af slagtebekendtgørelsens § 7.
 For at forhindre at det på ny skulle være muligt at slagte kyllinger uden  

 forudgående bedøvelse som beskrevet ovenfor, vil slagtebekendtgørelsen også  

 blive ændret på dette punkt.
 Da ændringen bl.a. nødvendiggør overvejelser af teknisk karakter,  

 forudsætter de nye regler forudgående drøftelser med Veterinærdirektoratet.  

 Da der ifølge det oplyste ikke længere finder fjerkræslagtninger sted på  

 slagterierne uden forudgående bedøvelse, er en hurtig løsningsmodel ikke  

 påkrævet.
 Et mindretal inden for mindretallet (Birthe Rønn Hornbech (V)) finder, at  

 det bør tilstræbes, at større dyr kun slagtes efter forudgående bedøvelse.
 Som lovforslaget er udformet, vil der fortsat kunne importeres dyr, der er  

 slagtet ved rituel slagtning.
I andre sammenhænge f.eks. ved dyreforsøg påføres dyr smerte og angst,  

 hvorfor det ud fra en lighedsgrundsætning og i religionsfrihedens perspektiv  

 må anses betænkeligt på nuværende tidspunkt at gennemføre et forbud specielt  

 rettet mod rituel slagtning.
Der henvises til notat omdelt på bilag 23, der  

 er optrykt som bilag til betænkningen.
 Et andet mindretal (Fremskridtspartiets og Dansk Folkepartis  

 medlemmer af udvalget og Inge Dahl-Sørensen (V) og Svend Aage Jensby (V))  

 indstiller lovforslaget til vedtagelse uændret.
 En del af dette mindretal (Inge Dahl-Sørensen (V) og Svend Aage Jensby  

 (V)) finder, at der i Danmark i lighed med de øvrige skandinaviske lande bør  

 gælde et ubetinget krav om, at bedøvelse skal finde sted før slagtning af  

 dyr.
Denne del af dette mindretal lægger vægt på, at alle skal være lige for  

 loven, og at der kun skal gælde et regelsæt i Danmark.
Den omstændighed, at  

 der har været givet tilladelse til slagtning efter islamisk og jødisk ritus,  

 giver hverken de pågældende mindretal en ret til fortsat at benytte en uetisk  

 slagtemetode eller staten en pligt til fortsat at godkende en slagtemetode,  

 der indebærer at dyrene lider unødigt.
 Et tredje mindretal (Det Konservative Folkepartis medlemmer af  

 udvalget) vil redegøre for sin stilling til lovforslaget ved 2. behandling.
 Et fjerde mindretal (Socialistisk Folkepartis medlem af udvalget)  

 vil redegøre for sin stilling til lovforslaget ved 2. behandling.
 Et femte mindretal (Enhedslistens medlem af udvalget) vil redegøre  

 for sin stilling til lovforslaget ved 2. behandling.
Dorte Bennedsen (S) Erling Christensen (S) Holger Graversen (S) Per  

 Kaalund (S) Helen Jørgensen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Arne Melchior (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Pia Kjærsgaard (DF)  

 Helge Adam Møller (KF) John Vinther (KF) Gitte Seeberg (KF) Tom Behnke  

 (FP) Bilag Spørgsmål 6 og 11 til justitsministeren og dennes svar herpå, henvendelse  

 fra Anette Lund Hansen, cand.jur., ph.d.-studerende og Henrik Zahle,  

 professor, dr.jur. samt justitsministerens udkast til bekendtgørelse om  

 ændring af bekendtgørelse om slagtning og aflivning af dyr er optrykt som  

 bilag til betænkningen Spørgsmål nr. 6:
Hvilke erfaringer er der gjort med hensyn til boltpistolers sikkerhed som  

 bedøvelsesmetode? Hvor mange gange skal dyrene skydes med boltpistol, før man  

 er sikker på, at de er bedøvede? Hvor ofte forekommer fejlskud med  

 boltpistoler? Svar:
Til brug for besvarelsen af spørgsmålet har Justitsministeriet anmodet  

 Ministeriet for Fødevarer, Landbrug og Fiskeri om en udtalelse.
Ministeriet  

 henholder sig til følgende udtalelse fra Veterinærdirektoratet:
 »Bedøvning med boltpistol er en almindeligt anerkendt  

 bedøvelsesmetode, og det er af flere forskere fastslået, at boltpistolen ved  

 korrekt anvendelse fremkalder en øjeblikkeligt virkende bedøvelse af  

 slagtedyret.
 Det er vigtigt, at bedøvningen udføres i overensstemmelse med de angivne  

 forskrifter, herunder at boltpistolen placeres korrekt på hovedet af  

 slagtedyret, således at bolten trænger gennem pandeskalden og ind i dyrets  

 storhjerne, hvorved dyret bringes i en bevidstløs og dermed smertefri  

 tilstand.
 Ved korrekt anvendelse af boltpistolen er et skud tilstrækkeligt til at  

 fremkalde omgående bedøvelse af slagtedyret, men der forekommer tilfælde,  

 hvor dyret på grund af usikkerhed ved placeringen af boltpistolen ikke  

 bedøves fuldstændigt, hvorefter bedøvelsen omgående må gentages.
Veterinærdirektoratet er ikke i besiddelse af en opgørelse over, hvor  

 mange fejlskydninger der fremkommer på kreaturslagterierne, men det må  

 vurderes at være tilfælde, der optræder specielt ved meget urolige slagtedyr,  

 hvor det ikke lykkes for slagteren at foretage korrekt placering af  

 boltpistolen, eller hvor dyret bevæger hovedet umiddelbart før skuddet  

 afgives.« Spørgsmål nr. 11:
Er den eksisterende mulighed for rituel slagtning udtryk for en  

 dispensation eller for en ordning, der har hjemmel i en bekendtgørelse  

 udstedt i overensstemmelse med gældende lov? Svar:
 Det fremgår af dyreværnslovens § 13, stk. 1, at den, der vil aflive et  

 dyr, skal sikre sig, at dyret aflives så hurtigt og så smertefrit som muligt.  

 Ifølge § 13, stk. 2, kan justitsministeren fastsætte nærmere regler om  

 aflivning af dyr, herunder regler om slagtning og om forbud mod visse  

 aflivningsformer samt regler om, at aflivning af visse større dyr kun må  

 foretages af en dyrlæge eller en anden autoriseret person.
Med hjemmel i blandt andet dyreværnslovens § 13, stk. 2, har  

 Justitsministeriet udstedt bekendtgørelse nr. 1037 af 14. december 1994 om  

 slagtning og aflivning af dyr.
Bekendtgørelsen indeholder tillige  

 bestemmelser, der gennemfører Rådets direktiv 93/119/EF om beskyttelse af dyr  

 på slagte- eller aflivningstidspunktet.
 I bekendtgørelsens § 6 bestemmes det, at enhovede dyr, drøvtyggere, svin,  

 kaniner og fjerkræ tilført til slagtning på slagterier skal bedøves inden  

 slagtning eller aflives omgående som angivet i kapitel 9. Kapitel 9  

 indeholder nærmere bestemmelser om de tilladte bedøvelses- og  

 aflivningsmetoder.
Ifølge bekendtgørelsens § 7, stk. 1, skal det dog være tilladt at slagte  

 husdyr uden bedøvelse, når slagtningen foretages efter jødisk eller islamisk  

 ritus.
I § 7, stk. 2-5, angives en række betingelser, som skal være opfyldt  

 ved disse rituelle slagtninger, herunder betingelsen om at slagtning uden  

 bedøvelse af andre husdyr end fjerkræ skal foretages på et eksportautoriseret  

 slagteri, og at slagtningen overvåges af embedsdyrlægen, ligesom slagterier,  

 der ønsker at foretage slagtning uden bedøvelse, skal anmelde dette forud til  

 Veterinærdirektoratet.
 Den eksisterende mulighed for rituel slagtning uden bedøvelse er således  

 udtryk for en ordning, der er reguleret i en bekendtgørelse udstedt med  

 hjemmel i dyreværnslovens § 13, stk. 2.
Rituel slagtning og religionsfrihed Af Anette Lund Hansen, cand.jur., ph.d.-studerende og Henrik Zahle, professor, dr.jur.
Spørgsmålet om rituel slagtning er til diskussion.
Af central betydning er  

 en vurdering af, hvilken angst og hvilke smerter de slagtede dyr har under  

 den rituelle slagtning.
Herom gør der sig forskellige opfattelser gældende,  

 og den følgende undersøgelse er bygget på den forudsætning, at der er i hvert  

 fald en risiko for, at dyrene faktisk oplever slagtningen som angstfuld og  

 smertefuld.
Slagtningens betydning for dyrene har været central i debatten.
Senest er  

 spørgsmålet belyst ved den dyreetiske udtalelse fra Det Dyreetiske Råd.
Formålet med det følgende er at bidrage med en analyse af den rituelle  

 slagtning set i religionsfrihedens perspektiv.
Hensynet til religionsfriheden  

 forekommer os at være underbelyst, og det har derfor været nødvendigt at  

 foretage en undersøgelse af såvel den europæiske menneskerets regulering af  

 religionsfrihed som reguleringen i den danske grundlov.
 I det følgende redegøres først for den europæiske menneskeretlige  

 regulering, dernæst for den danske grundlov.
I.
Den europæiske menneskeretskonvention og international ret Den Europæiske Menneskerets Konventions artikel 9:
 Stk. 1. Enhver har ret til at tænke frit og til samvittigheds- og  

 religionsfrihed; denne ret omfatter frihed til at skifte religion eller tro  

 samt frihed til enten alene eller sammen med andre, offentligt eller privat  

 at udøve sin religion eller tro gennem gudstjeneste, undervisning, andagt og  

 overholdelse af religiøse skikke.
 Stk. 2. Frihed til at udøve sin religion eller tro skal kun kunne  

 underkastes sådanne begrænsninger, som er foreskrevet ved lov og er  

 nødvendige i et demokratisk samfund af hensyn til den offentlige orden,  

 sundhed eller sædelighed eller for at beskytte andres rettigheder og  

 friheder.
 Den engelske ordlyd af artikel 9:
 1. Everyone has the right to freedom of thought, conscience and religion;  

 this right includes freedom to change his religion or belief and freedom,  

 either alone or in community with others and in public or in private, to  

 manifest his religion or belief, in worship, teaching, practice and  

 observance.
 2. Freedom to manifest one's religion or beliefs shall be subject only to  

 such limitations as are prescribed by law and are necessary in a democratic  

 society in the interests of public safety, for the protection of public  

 order, health or morals, or for the protection of the rights and freedoms of  

 others.
Reglens struktur Beskyttelsen af religionsfriheden i artikel 9 kan opdeles i et indre og et  

 ydre aspekt.
Det indre aspekt af religionsfriheden er reguleret i artikel 9,  

 stk. 1, 1. led, og udgør retten til autonomt at have tanke-, samvittigheds-  

 og religionsfrihed (forum internum). Det ydre aspekt af religionsfrihed er  

 reguleret i artikel 9 stykke 1, 2. led, og udgør retten til at manifestere  

 sin religion (forum eksternum).
Artikel 9 stk. 2, indeholder hjemlen for begrænsninger af  

 religionsfriheden.
I henhold til denne bestemmelse er det udelukkende retten  

 til at udøve sin religion, der kan underkastes begrænsninger.
Det  

 indre aspekt af religionsfriheden er således en absolut rettighed, der  

ikke kan underkastes begrænsninger, mens det ydre aspekt af  

 religionsfriheden er en relativ rettighed.
 Ved at tillade begrænsninger af retten til at manifestere sin religion  

 anerkendes det, at det i et demokratisk samfund - i hvilket adskillige  

 religioner eksisterer side om side indenfor den samme befolkningsgruppe - kan  

 være nødvendigt at begrænse retten til at manifestere sin religion, for at  

 kunne forene de forskellige gruppers interesser og sikre at alles tro bliver  

 respekteret(* 1).
 (* 1) Se EMD 206-A s. 18 præmis 33.
 Begrænsninger i retten til at udøve religionsfriheden skal være  

 foreskrevet ved lov, være nødvendige i et demokratisk samfund og ske i  

 henhold til et af de udtrykkeligt opregnede formål(* 2).
 (* 2) Se nærmere nedenfor.
Om rituelle slagtninger Religionsfriheden som en international menneskeret er reguleret i  

 henholdsvis EMRK art. 9 og Konventionen om Civile og Politiske Rettigheder  

 (CPR) art. 18, de to bestemmelser antages at skulle fortolkes  

 overensstemmende(* 3).
 (* 3) Se Lars Adam Rehof og Tyge Trier i Menneskeret s. 270.
 I den følgende fortolkning af indholdet af retten til at manifestere sin  

 religionsfrihed i henhold til artikel 9 stk. 1, 2. led henvises derfor også  

 til FN dokumenter.
 Begrebet "to manifest" fortolker MK snævert, og dækker ikke  

 enhver handling, der er motiveret eller influeret af en religion eller tro.  

 For at handlingen er omfattet af beskyttelsen i art 9, stk. 1, 2. led, skal  

 den være udtryk for et sammenhængende syn på fundamentale problemer og denne  

 bagved liggende religiøse opfattelse skal netop komme til udtryk ved den  

 konkrete manifestation(* 4).
(* 4) Se EMK 7050/75 Arrowsmith vs.
UK, Dec. 12.10.78 i D&R 19 s. 5, og EMK 8741/79 X mod BRD i D&R 24 s. 137.
 Manifestationen af religionsfriheden i henhold til EMRK art. 9 kan udføres  

 i form af "worship, teaching, practice or observance"; ved  

 tilføjelsen af ordet "includes" i begyndelsen af artikel 9 stk. 1,  

 2. led indiceres, at den måde hvorpå religion eller tro kan manifesteres ikke  

 er udtømmende defineret i artiklen(* 5).
 (* 5) Se Niklas Blum, s. 63.
 Størstedelen af praksis fra EMK angår manifestation af religion eller tro  

 gennem "practice and observance". Det ser ud til at begrebet  

 "observance" særligt tager sigte på handlinger af en stærk  

 traditionel karakter, men grænsen mellem de to begreber er vanskelig at  

 trække(* 6).
 (* 6) Se Christian Skakkebæk s. 10.
EMK har i sin praksis ikke direkte taget stilling til spørgsmålet om  

 rituelle slagtninger.
Det nærmeste har været spørgsmålet om anerkendelsen af,  

 at indsatte i fængsler skal have adgang til at modtage mad tilberedt i  

 overensstemmelse med religiøse forskrifter(* 7), ved at anerkende, indsatte  

 har ret til at modtage mad tilberedt i overensstemmelse med religiøse  

 forskrifter anerkendes, at denne form for forskrifter er en del af retten til  

 at manifestere sin religion(* 8). Visse religiøse forskrifter om fødevarer er  

 afhængige af udførelsen af forudgående forberedende handlinger som f.eks.  

 rituelle slagtninger.
Med en anerkendelse af, at religiøst foreskrevne  

 forskrifter om fødevarer er en del af religionsfriheden, ligger også en  

 implicit anerkendelse af, at de forudgående handlinger, så som rituelle  

 slagtninger, er en del af religionsfriheden.
(* 7) Se Appl no. 5947/72 X vs UK, Dec 05.03.76 D&R no. 5 s. 8, og  

 Appl. no. 13668/88 D. og E.S. vs.
UK, 07.03.90, utrykt, henvisning fundet hos  

 C.
Skakkebæk.
(* 8) Jvf.
Frowein i Festschrift fur Karl Partsch 1989 s. 249 (258),  

 Freedom of Religion in the Practice of the European Commission and Court of  

 Human rights.
Appl 5947/72 angik fængselsmyndighedernes overholdelse af fødevaremæssige  

 forskrifter for ortodokse jøder.
Kommissionen vurderede konkret, at der ikke  

 forelå nogen krænkelse af retten til at manifestere sin religion i henhold  

 til EMRK art. 9. Afgørelsen stammer fra en periode, hvor Kommissionen  

 anvendte doktrinen om "inherent limitations" ved fortolkning af  

 omfanget af rettighedernes beskyttelse i forhold til indsatte i fængsler.  

 Denne doktrin er siden hen i en anden kontekst udtrykkeligt forladt af  

 Domstolen, hvorfor afgørelsen ikke kan anvendes yderligere i denne  

 sammenhæng(* 9).
 (* 9) Se Van Dijk og Van Hoof, Theory and Practice of the European  

 Convention on Human Rights s. 576, samt EMD 12 Vagabond sagen s. 45 og EMD 18  

 Golder sagen s. 21-22.
En fortolkning af retten til at manifestere sin religion, så den også  

 omfatter retten til at følge religiøst foreskrevne forskrifter om fødevarer,  

 understøttes af en lignende fortolkning af CPR art. 18. CPR art. 18 stk. 1,  

 2. led, er en ordret gengivelse af EMRK art. 9, stk. 1, 2. led.
Dog kan der  

 ved fastlæggelsen af indholdet af religionsfrihedsbegrebet i henhold til CPR  

 hentes vejledning i FN Deklarationen om forbud mod alle former for  

 diskrimination og intolerance baseret på tro eller religion (herefter  

 1981-Deklarationen)(* 10). I 1981-Deklarationens art. 6, jf. art. 1, stk. 1,  

 2. led, opregnes konkrete og typiske eksempler på, hvorledes  

 religionsfriheden kan manifesteres.
Opregningen er ikke udtømmende, hvilket  

 allerede følger af ordene "inter alia".
 (* 10) The Declaration on the Elimination on All Forms of Intolerance and  

 Discrimination Based on Religion or Belief af 25. nov. 1981.
Artikel 6 indeholder ikke udtrykkeligt et eksempel om overholdelsen af  

 fødevaremæssige forskrifter som et eksempel på en typisk manifestation af  

 religionsfriheden.
Artikel 6 bygger på og er tydeligt inspireret af den  

 grundlæggende FN rapport om religionsfrihed fra 1959. Rapporten mundede ud i  

 16 generelle regler om religionsfrihed samt et sæt "Draft principles on  

 freedom and non-discrimination in the matters of religious rights and  

 practices", og den anden af disse foreskriver: "Everyone should be  

 free to comply with what is prescribed or authorized by his religion or  

 belief, and free from performing acts incompatible with prescriptions of his  

 religion or belief".
 I Draft principles uddybes dette i dokumentets tredje del, hvor det  

 fastslås, at "Everyone shall be free to comply with what is perscribed  

 or authorized by his religion or belief, and free from performing acts  

 incompatible with the prescriptions of his religion or belief, particular in  

 the following respects, subject to the interest of a society as a whole as  

 provided in parts III and IV".
 3. "No one shall be prevented from observing the dietary practices  

 prescribed by his religion or belief".
 Da 1981-Deklarationens artikel 6 ikke er udtømmende og da bestemmelsen er  

 stærkt inspireret af FN rapporten fra 1959, må det antages at en fortolkning  

 af retten til at manifestere sin religion i henhold til artikel 6 i  

 1981-Deklarationen også omfatter retten til at overholde fødevaremæssige  

 forskrifter.
Anvendes 1981-Deklarationen som fortolkningsbidrag og udfyldning til CPR  

 art. 18 vil retten til at manifestere sin religion omfatte retten til at  

 overholde religiøst påbudte forskrifter om fødevarer, samt de forudgående  

 forberedende handlinger som rituel slagtning.
Da CPR art. 18 og EMRK art. 9  

 som tidligere nævnt i almindelighed fortolkes overensstemmende, understøttes  

 en fortolkning af artikel 9, hvor det fastlægges at retten til at manifestere  

 sin religion også omfatter retten til at følge religiøst foreskrevne  

 fødevaremæssige forskrifter.
 Retten til religionsfrihed og forbudet mod diskrimination på grund af  

 religion er dog ikke ensbetydende med, at de offentlige myndigheder under  

 alle omstændigheder er forpligtet til at tage positive forholdsregler for at  

 sikre overholdelsen af fødevaremæssige forskrifter for alle religioner og  

 trosretninger.
 Som en generel regel gælder dog, at ingen skal forhindres i at overholde  

 de fødevaremæssige forholdsregler, som deres religion foreskriver(* 11).
 (* 11) Acot Krishnaswami, study of discrimination in matters of religious  

 rights and practices UN doc E/CN.4/Sub.2/200/Rev.1.
 Rituelle slagtninger og den europæiske menneskerets konvention:
 Udgangspunktet må være, at religiøst påbudte forskrifter om fødevarer er  

 afhængige af udførelsen af rituelle slagtninger, hvorfor et forbud mod  

 rituelle slagtninger vil være et indgreb i religionsfriheden i henhold til  

 EMRK art. 9 stk. 1, 2. led, dvs. retten til at manifestere sin religion.
På den anden side er det legitimt at begrænse retten til at manifestere  

 sin religion jvf.
EMRK art. 9 stk. 2, hvis dette sker i henhold til lov, for  

 at varetage et af de udtrykkeligt opregnede formål og kan anses for at være  

 nødvendigt i et demokratisk samfund.
Det er disse betingelser for indgreb i  

 retten til at manifestere sin religion vi herefter ser på.
Indgrebet skal være foreskrevet ved lov er en to-leddet betingelse.
Et  

 evt. dansk forbud vil komme til udtryk ved en lovændring af dyreværnsloven,  

 hvorfor det vil opfylde betingelsen om at være "prescribed by law".
 I EMRK art. 9 opregnes de hensyn, der legitimt kan begrunde indgreb,  

 nemlig hensynet til "the public order, health or morals, or the rights  

 and freedoms of others". Disse formål er meget brede og dækker næsten  

 enhver handling, hvorfor det er sandsynligt at rituelle slagtninger vil kunne  

 forbydes ud fra hensynet til den offentlige orden.
 Endelig skal indgrebet være nødvendigt i et demokratisk samfund.  

 Nødvendighedstesten udgør en interesseafvejning mellem individets interesse i  

 at overholde religiøst foreskrevne regler for behandling af fødevarer og  

 samfundets mere overordnede interesse i, at dyr ikke i forbindelse med  

 slagtning og anden form for aflivning må påføres smerte eller anden form for  

 lidelse, jf. dyreværnslovens § 13.
 Ved nødvendighedstesten foretages en meget detaljeret og dermed ofte  

 særdeles kasuistisk præget vurdering af, om samtlige omstændigheder giver  

 grund til at antage, at en "fair balance" konkret findes at  

 foreligge mellem individets rettigheder og samfundets interesse i at gøre  

 indgreb i disse rettigheder(* 12).
 (* 12) Se Lars Adam Rehof og Tyge Trier, Menneskeret s. 210 ff.
 På grundlag af EMD's praksis kan fastslås, at indgrebet for at opfylde  

 nødvendighedstesten skal være udtryk for et presserende socialt behov (a  

 pressing social need) og skal være proportionalt i forhold til målet(* 13).  

 At indgrebet er nyttigt, rimeligt og ønskeligt er ikke tilstrækkeligt, men på  

 den anden side er nødvendighedskravet ikke ensbetydende med, at indgrebet  

 skal være uundgåeligt (indispensable).
 (* 13) Se EMD 24 Handyside dommen.
Ved prøvelsen af indgrebets nødvendighed overlades der en skønsmargin til  

 de nationale stater og myndigheder.
Bredden af denne skønsmargin fastlægges  

 bl.a. ud fra følgende 6 kriterier, der har indflydelse på hvor meget EMD  

 kræver af staternes dokumentation for indgrebets nødvendighed.
a) Lokal bedømmelse af lokale forhold b) Konsensus standarden c) Er der tale om et væsentligt indgreb i lovgivers kompetence d) Positive forpligtelser e) Væsentlige indgreb for individet f) Er der tale om en fundamental rettighed i et demokratisk samfund(* 14) (* 14) Se Evind Einersen og Tyge Trier, »Den Europæiske  

 Menneskeretsdomstols prøvelseskompetence - Doktrinen om margin of  

 appreciation«, TfR 1991 s. 570-593.
 Ved bedømmelsen af om et forbud mod schachtning vil være et nødvendigt  

 indgreb i religionsfriheden i et demokratisk samfund vil følgende standarder  

 være relevante.
ad b) Konsensus standarden Hvis de fleste lande, som har tiltrådt EMRK, ikke har forbudt schachtning,  

 kan det være vanskeligt for Danmark at begrunde at forbudet er nødvendigt  

 netop i Danmark.
Udelukkende Sverige, Norge og Schweiz har et forbud mod  

 rituelle slagtninger, mens Danmark, Frankrig og Finland har lovgivet om, at  

 rituel slagtning må foregå under særlige omstændigheder.
Denne standard  

 tillægges væsentlig vægt i EMD's behandling af klager.
ad e) Væsentligt indgreb for individet Hvis indgrebet i art. 9 synes at medføre væsentlige konsekvenser for  

 individet, altså et væsentligt indgreb i en personlig rettighed i modsætning  

 til en materiel rettighed, skærpes statens bevisbyrde for, at indgrebet kan  

 anses for nødvendigt.
 Forbudet mod schachtning synes at udgøre et væsentligt indgreb i  

 individets religionsfrihed, og sammenholdes dette med at religionsfriheden  

 betragtes som et fundamentalt aspekt at individets liv, vil det utvivlsomt  

 medføre en skærpelse af kravet til staternes bevis for nødvendigheden af  

 indgrebet.
ad f) Er der tale om en fundamental rettighed i et demokratisk  

 samfund Religionsfriheden er af EMD beskrevet som en fundamental rettighed i et  

 demokratisk samgund(* 15), heraf er en konsekvens, at kravene til staten om  

 at bevise nødvendigheden af indgrebet skærpes(* 16).
(* 15) Se Kokkinakis Dommen EMD 260-A (* 16) EMD 24, 28, 30 og 44.
 Proportionalitetsbedømmelsen, som nødvendighedstestens andet led:
Ved en proportionalitets bedømmelse vurderes midlet i forhold til målet.  

 Hvorledes vi etisk betragter rituelle slagtninger, må sammenholdes med,  

 hvorledes vi etisk set generelt forholder os til dyr, dels i forbindelse med  

 opdræt, dels i forbindelse med slagtning.
Spørgsmålet er hvilken smerte  

 schachtning påfører kvæg, set i forhold til hvilken smerte de generelle  

 opdræts- og slagtemetoder påfører kvæg.
Normalt foregår slagtning af kvæg ved  

 skydning med penetrerende boltpistol, som medfører nærmest øjeblikkelig  

 indtræden af døden, og dyret påføres beviseligt ingen smerte.
Dette er et  

 argument for et forbud mod schachtning.
Men det skal også tages i betragtning, at rituelle slagtninger i 1994  

 udgjorde 5.500 stk. kvæg ud af 800.000 slagtede kreaturer i alt, eller 0,069  

 pct. af det samlede antal slagtninger af kvæg.
Det relativt begrænsede antal  

 af rituelle slagtninger vil på den anden side trække i retning af, at der  

 ikke er grundlag for et forbud.
 Endvidere må indgrebets betydning for de religiøse grupper vurderes  

 overfor, hvilken betydning det har for opnåelsen af målet om at behandle dyr  

 etisk forsvarligt.
Det er udelukkende ortodokse jøder, der lever i henhold til religiøse  

 regler, som foreskriver at schachtning ikke må foretages uden forudgående  

 bedøvelse.
Der er således som udgangspunkt tale et om et begrænset udsnit af  

 den jødiske menighed, der vil blive berørt af et forbud.
For denne del af den  

 jødiske menighed vil der dog være tale om et indgreb i en leveregel som  

 anvendes dagligt og i forbindelsen med varetagelsen af et primært behov,  

 nemlig indtagelsen af mad, hvorfor indgrebet utvivlsomt må betragtes som  

 væsentligt.
 Det er i den sammenhæng relevant at inddrage det faktum, at et forbud mod  

 foretagelsen af schæchtning uden forudgående bedøvelse ikke også medfører et  

 forbud mod import af kød slagtet i henhold til disse religiøse forskrifter.
 Forbudet i Danmark vil således ikke umuliggøre de ortodokse jøders  

 opfyldelse af deres religiøse foreskrevne fødevaremæssige forskrifter, men  

 det vil med stor sandsynlighed gøre de pågældende madvarer vanskeligere at  

 skaffe og dyrere at købe.
 Der er som ovenfor nævnt tale om et væsentligt indgreb i religionsfriheden  

 for den ortodokse del af den jødiske menighed, hvorimod det lille antal af  

 rituelle slagtninger gør det vanskeligt at karakterisere som væsentligt i  

 forhold til det generelle mål at sikre at dyr ikke påføres smerte eller anden  

 form for lidelse i forbindelse med slagtning.
 I henhold til nødvendighedstesten vil et totalt forbud mod schæchtning  

 uden bedøvelse og uden forslag af alternativ slagtemetode sandsynligvis ikke  

 blive betragtet som proportionalt.
II.
Grundloven For en vurdering af religionsfrihedens forhold til en rituel slagtning er  

 to bestemmelser i grundloven af særlig betydning:
 Grundlovens § 67: Borgerne har ret til at forene sig i samfund for at  

 dyrke Gud på den måde, der stemmer med deres overbevisning, dog at intet  

 læres eller foretages, som strider mod sædeligheden eller den offentlige  

 orden.
 § 70: Ingen kan på grund af sin trosbekendelse . . . berøves adgang til  

 den fulde nydelse af borgerlige og politiske rettigheder eller unddrage sig  

 opfyldelsen af nogen almindelig borgerpligt.
Disse to grundlovsbestemmelser indeholder et regelsæt, som passende kan  

 opdeles i tre led.
For det første findes en grundlovsbeskyttelse af  

 gudsdyrkelsen.
Beskyttelsen sikrer borgerne en religiøs udfoldelsesmulighed,  

 og spørgsmålet er her, om den rituelle slagtning omfattes af denne frihed.
For det andet indeholder grundloven en mulighed for, at denne frihed  

 begrænses, idet friheden ikke må bruges til at lære eller foretage noget, som  

 strider mod sædelighed eller offentlig orden.
Spørgsmålet er her, om denne  

 mulighed for begrænsning omfatter et forbud mod rituel slagtning.
 Endelig indeholder grundloven et diskriminationsforbud, og spørgsmålet er  

 her, om diskriminationsforbudet kan hindre, at et forbud mod rituel slagtning  

 gennemføres, idet et sådant forbud skulle opfattes som en diskrimination af  

 bestemte religiøse grupper.
1. Gudsdyrkelse og slagtning Religionsfriheden beskyttes efter grundlovens § 67 som en ret for borgerne  

 til at »forene sig i samfund for at dyrke Gud på den måde, der stemmer  

 med deres overbevisning«.
Det, der beskyttes, er altså retten til at  

forene sig for at dyrke Gud på den beskrevne måde.
Heri ligger for det  

 første en ret til at forene sig, og det betones ofte i den forfatningsretlige  

 litteratur, at religionsfriheden netop knytter sig til foreningsfriheden,  

 sml. allerede Holck s. 268, der betoner, at »grundloven har altså ikke  

 med hensyn til religiøse samfund indskrænket sig til, således som med hensyn  

 til andre foreninger, at hjemle borgerne ret til at forene sig i ethvert  

 lovligt øjemed, sml. grundlovens § 78, men tillagt dem en almindelig og  

 ubetinget ret til at forene sig i samfund af den i grundlovens § 67  

 omhandlede beskaffenhed.«(* 17).
(* 17) C.G.
Holck: Den danske Statsforfatningsret II, 1869.
Religionsfriheden omfatter imidlertid ikke alene selve foreningsdannelsen  

 som sådan, men må tillige antages at indeholde en ret til at forsamle sig med  

 henblik på gudsdyrkelse, såvel som en individuel adgang til gudsdyrkelse.(*  

 18) (* 18) Poul Andersen: Dansk statsforfatningsret, 1954 s. 632.
Det umiddelbare formål med virksomheden skal være gudsdyrkelse, jfr.  

 Matzen.(* 19) Men til den egentlige gudsdyrkelse hører ikke blot selve den  

 religiøse virksomhed under f.eks. en gudstjeneste, men også de praktiske  

 forudsætninger for det religiøse livs udfoldelse.
Således opførelse af  

 kirker, ansættelse af præster, oprettelse af særlige præsteskoler.(* 20) Uden  

 for beskyttelsen falder på den anden side foreninger, der nok har et  

 religiøst sigte, men hvis øjemed dog ikke er gudsdyrkelse, f.eks.  

 sportsforeninger eller fritidsklubber med religiøst præg.(* 21) (* 19) Henning Matzen: Den danske Statsforfatningsret III, 1909 s.
 299.
(* 20) Jfr.
Knud Berlin: Den danske Statsforfatningsret II, 1939 s.
 350.
 (* 21) Alf Ross: Dansk Statsforfatningsret, 1980 s. 754.
Centralt er det, at bestemmelsen efter formuleringen i dens andet led  

 omfatter såvel lære som handlinger (»læres eller foretages«). Det  

 er på den baggrund, at man kan drøfte, om bestemmelsen giver mulighed for  

 flerkoneri, jfr. f.eks.
Matzen s. 300-301 og Berlin s. 351, tiggeri, Holck s.  

 273, Matzen s. 302, s. 303, kirkelig procession, Matzen s. 303, jfr. dog  

 Matzen s. 302 og Holck s. 272, såvel som det nævnte kirkebyggeri, Matzen s.  

 303-304. Religionsfriheden er ikke begrænset til den gudsdyrkelse, der  

 foregår på bestemte tider og klokkeslæt, men må anskues med udgangspunkt i  

 den enkelte religion som den virksomhed, som efter religionen anses som  

 integreret i den enkeltes eller menighedens gudsdyrkelse.
Slagtning er grundlaget for menighedens animalske føde, og slagtningen er  

 et integreret element i den islamiske og jødiske tro.
Også slagtemåden må  

 derfor anses som et element i den islamiske og jødiske gudsdyrkelse, og den  

 må derfor som udgangspunkt anses som omfattet af religionsfriheden.
 En regulering af den rituelle slagtning må på denne baggrund anskues som  

 et spørgsmål om en indskrænkning af religionsfriheden.
2. Indskrænkning af religionsfrihed Et vilkår for religionsfriheden er ifølge grundlovens § 67, »at intet  

 læres eller foretages, som strider mod sædeligheden eller den offentlige  

 orden«.
Religionsfriheden gælder altså kun med den indskrænkning, at der ikke må  

 »læres eller foretages« noget, som er i strid med  

 »sædeligheden eller den offentlige orden«.
Til uddybning heraf  

 anførtes allerede hos Holck s. 270, at det ikke er tilstrækkeligt til at  

 frakende et religiøst samfund ret til en lovlig eksistens »at dets  

 læresætninger er farlige eller skadelige, når de ikke kunne siges at stride  

 mod sædelighed eller de til den offentlige ordens betryggelse givne  

 love«.
Men nogen nærmere uddybning heraf findes ikke i litteraturen,  

 hertil Berlin s. 351f, Poul Andersen s. 633.
Som grundsynspunkt må antages, at det er overladt til lovgivningsmagten at  

 fastsætte, hvilke krav der følger af hensynet til henholdsvis  

 »sædelighed« og »offentlig orden«.
Hvilke hensyn der i  

 denne forbindelse kan tages, findes der ikke nogen systematisk redegørelse  

 for i litteraturen.
Men kirkebyggeri - som jo er nødvendigt til realisering  

 af gudsdyrkelse - skal naturligvis følge de gældende byggelove, Poul Andersen  

 s. 633 note 2. En religiøs åbning for flerkoneri støder mod ægteskabslovens  

 monogamiske ordning, jfr.
Matzen s. 300, Berlin s. 351. Også dyrebeskyttelse  

 må kunne indgå som et hensyn, der sætter grænser for, hvordan gudsdyrkelse  

 kan praktiseres.
Det kan altså som udgangspunkt ikke afvises, at en  

 regulering af slagtemetoder ud fra dyreetiske synspunkter, som svarer til  

 synspunkter, der i øvrigt er lagt til grund for lovgivningen, er  

 grundlovsmæssige, selv om de indebærer en begrænsning af den måde, hvorpå en  

 gudsdyrkelse kan finde sted.
3. Diskriminationsforbud Grundlovens § 70 indeholder en lighedsgrundsætning, idet den foreskriver,  

 at ingen på grund af trosbekendelse kan nægtes adgang til rettigheder eller  

 unddrage sig forpligtelser, jfr. nærmere grundlovens § 70.
 Det bør derfor overvejes, om et forbud mod rituel slagtning kan indebære  

 en krænkelse af dette diskriminationsforbud.
Et første spørgsmål er herved, hvad der sigtes til med  

 »rettigheder«.
Herom anføres hos Matzen s. 285-86, at  

 »derunder indbefattes ethvert gode, hvis nydelse er beskyttet af  

 retsordenen, således at det ikke vilkårligt kan berøves den pågældende . .  

 .«.
Forbudet tager naturligvis først og fremmest sigte på situationer, hvor  

 f.eks. en trosbekendelse gøres til en betingelse for adgang til nydelse af  

 borgerlige eller politiske rettigheder, og det er klart, at en sådan ordning  

 ville være i strid med grundlovens § 70, jfr.
Berlin s. 356. Vanskeligere er  

 situationen, hvis forbudet ikke er motiveret i trosbekendelse, eller hvis der  

 kan rejses tvivl herom.
Det var således i den ældre litteratur omtvistet, om  

 det tidligere gældende forbud mod fremmede jøders adgang til Danmark var  

 religiøst begrundet eller begrundet i frygt for ulovlig handel.
De retslærde,  

 der fandt forbudet begrundet i den religiøse overbevisning, betragtede  

 forbudet som bortfaldet med grundloven af 1849 (§ 84); mens de forfattere,  

 der fandt forbudet begrundet i frygten for ulovlig handel m.v., først  

 betragtede det som bortfaldet, da det blev udtrykkeligt ophævet i 1850, jfr.  

 hertil Holck s. 286, Berlin s. 356, på den anden side Matzen s. 286. Selv om  

 drøftelsen angår en situation, som er noget fjernt fra den her behandlede,  

 kan der dog læres det af drøftelsen, at for bedømmelsen af, om en  

 foranstaltning strider med diskriminationsforbudet, er det afgørende at  

 afdække den reelle begrundelse bag reguleringen, og såfremt denne fokuserer  

 på trosbekendelsen som grundlag for et forbud, kan forbudet være i strid med  

 grundlovens § 70, selv om det fremtræder som løsrevet fra hensyn til  

 trosbekendelse.
Rækkevidden af grundlovens § 70 har nylig været drøftet i et par  

 familieretlige sager vedr.
Jehovas Vidner, som er blevet behandlet ved  

 Folketingets Ombudsmand.
Se herved FOB 1988 s. 121, der angik  

 Adoptionsnævnets tilbageholdenhed med hensyn til godkendelse af Jehovas  

 Vidner som adoptanter, og hvor ombudsmanden påpegede nødvendigheden af en  

 individualiseret bedømmelse, og FOB 1989 s. 78, der angik et vilkår om, at et  

 barn under samværsbesøg hos sin far ikke måtte oplæres i Jehovas Vidners tro,  

 og hvor ombudsmanden fandt en præcisering af dette vilkår ønskelig.(* 22) (* 22) Se hertil Henrik Zahle: Dansk Forfatningsret 3, 1997 s. 147.
Diskriminationsforbudet vedrører også opfyldelse af forpligtelser: Ingen  

 kan unddrage sig opfyldelsen af nogen almindelig borgerpligt med henvisning  

 til sin trosbekendelse.
Dette er grundlag for at anse det for legitimt at  

 forbyde tiggeri, jf.
Holck s. 288, men bestemmelsen indebærer ikke noget  

 forbud mod, at lovgivningsmagten viser en særlig imødekommenhed over for  

 religiøse samfund ved at indrømme dem fritagelser eller lempelser under  

 hensyn til den religiøse samvittigheds krav, jfr.
Poul Andersen s. 637, Ross  

 s. 756, men modsat Matzen s. 295, Berlin s. 362. Denne mulighed for at vise  

 en særlig imødekommenhed i forhold til religiøse minoriteter ligger bag  

 muligheden for fritagelse for værnepligt på grund af religiøs overbevisning,  

 og den ligger bag de gældende regler for slagtning uden forudgående  

 bedøvelse, jfr. herom Ross s. 756 note 42, sml.
Zahle s. 148.
Det kan herefter sammenfattende konkluderes, at en generel regulering,  

 f.eks. bygningslovgivning som gældende for kirkebyggeri, ikke indebærer noget  

 brud på den religiøse frihed, alene fordi reguleringen angår byggevirksomhed  

 af betydning for gudsdyrkelse.
Den almindelige lovgivning må gælde for  

 enhver, og den religiøse lære og virksomhed må indrette sig på denne og kan  

 ikke vilkårligt kræve sig fritaget for almindeligt gældende forskrifter, blot  

 fordi virksomheden er religiøst motiveret.
Spørgsmålet er herefter, om en indførelse af et forbud mod rituel  

 slagtning vil indebære en religiøs diskrimination.
Spørgsmålet må besvares på  

 baggrund af en sammenkædning af bestemmelserne i grundlovens § 68 og § 70,  

 jfr. om en sådan sammenkædning Ross s. 755.
Et forbud mod rituel slagtning indebærer en justering af de gældende  

 slagteregler, således at disse gælder alment.
Udgangspunktet må for så vidt  

 være, at der heri ikke ligger nogen diskrimination i strid med grundlovens §  

 70, eftersom iagttagelsen af de gældende forskrifter vedr. slagtning må  

 henregnes til »den almindelige borgerpligt« og således som gældende  

 for enhver.
En sådan generel slagteregulering kan enten opfattes som en  

 fratagelse af en rettighed - nemlig fratagelsen af den hidtil gældende  

 rettighed for muslimske og jødiske samfund til at gennemføre rituel slagtning  

 - eller som en indførelse af en almindelig borgerpligt med hensyn til  

 udførelse af slagtning.
Om sørgsmålet vurderes på den ene eller den anden  

 måde, kan ikke have betydning for den juridiske vurdering.
Gennemførelse af et generelt forbud mod rituel slagtning er motiveret i  

 hensynet til dyrenes beskyttelse mod angst og smerte.
Det ligger uden for  

 vores sagkundskab at vurdere, om og med hvilken styrke en sådan smerte gør  

 sig gældende, men det må ved bedømmelsen lægges til grund, at dyr også i  

 andre situationer oplever angst og smerte.
Dette gælder såvel den almindelige  

 håndtering af husdyr, ikke mindst i tiden op til en slagtning, og dette  

 gælder ved flere former for (lovlig) jagt, både under selve jagten og efter  

 et vellykket eller mindre vellykket anskud.
Også mange transportformer rummer  

 alvorlige skader på dyr.
Set ud fra et hensyn til dyrebeskyttelse er den rituelle slagtning således  

 vel relevant, men dog kvantitativt af relativt begrænset betydning.
Det er på  

 den baggrund, at man kan rejse spørgsmålet, om et forbud mod en rituel  

 slagtning vel kan anses som et sagligt begrundet bidrag til en begrænsning af  

 dyrs angst og lidelse, men dog kan anskues som et vilkårligt udvalgt område,  

 der efterlader væsentlige og store områder af angst og lidelse for vilde og  

 tamme dyr uberørt.
 I dette perspektiv er spørgsmålet altså, om religionsfriheden som  

 beskyttet i grundlovens § 68 og diskriminationsforbudet i grundlovens § 70,  

 der begge overlader til lovgivningen at fastsætte grænser for, hvad der  

 lovligt kan gøres, må forbindes med det principielle synspunkt, at  

 begrænsninger i gudsdyrkelsen kan være diskriminatoriske, ikke blot fordi der  

 sættes en særlig barriere begrundet i trosbekendelse, men også i tilfælde,  

 hvor en generel regulering vilkårligt rammer en (lille) gruppes gudsdyrkelse  

 ud fra hensyn (dyrebeskyttelse), som kun meget ufuldstændigt og derfor uden  

 nødvendighed varetages gennem den almindelige regulering.
Spørgsmål i denne retning er ikke tidligere behandlet i dansk  

 forfatningsret, og traditionen ved fortolkning af grundlovens § 68 og § 70  

 lægger ikke op til den mere dynamiske vurdering, som de anførte synspunkter  

 udtrykker, men i lyset af de synspunkter, som finder støtte i den europæiske  

 menneskerettighedskonventions fortolkning, kan det dog ikke afvises, at der  

 også ved en aktualiseret fortolkning af grundlovens bestemmelser om  

 religionsfrihed kan hentes støtte for at sætte spørgsmålstegn ved, om  

 lovgivningsmagten står ganske frit, når den regulerer adfærd, som sætter  

 grænser for religiøse minoritetets gudsdyrkelse.
Det forekommer nærliggende  

 at forvente, at sådanne grænser ikke blot isoleret betragtet er egnede til at  

 nå et mål (undgå de hidtil rituelt slagtede dyrs angst og lidelse), men  

 tillige i det hele må anses som saglige i forhold til den generelle  

 målsætning (at spare dyr for angst og lidelse i forbindelse med aflivning).  

 Forbudet mod rituel slagtning må således sammenholdes med tolerancen over for  

 den angst og lidelse, som dyr i andre sammenhænge kan udsættes for.
 Selv om der ikke er sikkert litterært fundament for synspunktet,  

 forekommer det os i religionsfrihedens perspektiv betænkeligt at gennemføre  

 et forbud mod rituel slagtning.
 Der er ikke med denne konklusion taget stilling til, om den rituelle  

 slagtning kan tilrettelægges på en anden måde end den hidtidige, således at  

 der herved sker en »humanisering« (!) af slagteformen.
JUSTITSMINISTERIET Civil- og Politiafdelingen Civilkontoret Udkast til Bekendtgørelse om ændring af bekendtgørelse om slagtning og aflivning af  

 dyr § 1 I bekendtgørelse nr. 1037 af 14. december 1994 om slagtning og  

 aflivning af dyr foretages følgende ændringer:
 1. I § 7, stk. 1, indsættes efter »uden«:  

 »forudgående«.
 2. I § 7, stk. 2, 1. pkt., indsættes efter  

 »uden«: »forudgående«.
3. I § 7, stk. 4, indsættes som 2. pkt.: »Ved  

 slagtning af kvæg skal dyret umiddelbart efter, at dette halssnit er  

 foretaget, bedøves ved skydning med en boltpistol.« 4. I § 7, stk. 5, indsættes efter »uden«:  

 »forudgående«.
