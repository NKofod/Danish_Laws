Nr LSF 175 Forslag til Lov om ændring af lov om indkomstskat for personer m.v.  

 (personskatteloven)(Fremførsel af uudnyttet personfradrag) Fremsat af Kim Behnke (FP) Tom Behnke (FP) Aage Brusgaard (FP) Niels  

 Højland (FP) Kirsten Jacobsen (FP) Annette Just (FP) den 27. februar 1997 § 1 I lov om indkomst for personer m.v. (personskatteloven), jf.
lovbekendtgørelse nr. 793 af 1. september 1996, som senest ændret ved § 28 i lov nr. 1223 af 27. december 1996, foretages følgende ændringer:
 1. I § 10, stk. 1, indsættes som 2.-4. pkt.:
»Hvis den skattepligtige indkomst udviser underskud eller er mindre  

 end personfradragets grundbeløb, jf. 1. pkt., overføres forskelsbeløbet  

 mellem grundbeløbet og den skattepligtige indkomst til følgende indkomstår.  

 Det beregnede forskelsbeløb kan dog ikke overstige personfradragets  

 grundbeløb. 2. og 3. pkt. finder ikke anvendelse for personer omfattet af  

 stk. 2.« 2.
 I § 10, stk. 3, indsættes som 2. pkt.:
»En ægtefælle kan dog vælge at anvende reglerne i stk. 1, 2. og 3.  

 pkt.« § 2 Loven træder i kraft dagen efter bekendtgørelsen i Lovtidende  

 og har virkning fra og med indkomståret 1997.
Bemærkninger til lovforslaget Almindelige bemærkninger Den nuværende udformning af personskatteloven giver ikke fuld mulighed for, at personer med meget lave indkomster kan udnytte personfradraget.
Dette vil være aktuelt for personer, der har en skattepligtig indkomst, der i et givet indkomstår er mindre end personfradragets grundbeløb, herunder at den skattepligtige indkomst eventuelt er negativ.
Bestemmelsen, der omfatter såvel ubegrænsede som begrænsede skattepligtige  

 personer, indføres af hensyn til de skatteydere, der har meget lave og stærkt  

 svingende indkomster.
Disse skatteydere vil med de nuværende regler, set over  

 en flerårig periode, blive udsat for en hårdere beskatning end skatteydere,  

 hvis tilsvarende indkomst er jævnt fordelt.
Det er et grundlæggende princip i dansk skatteret, at indkomstskatten skal  

 betales af skatteydere, der har en skatteevne.
Personfradragets størrelse er  

 et udtryk for, ved hvilken skattepligtig indkomst en skatteevne indtræder.  

 Såfremt en skatteyder ikke kan udnytte personfradraget eller dele deraf, vil  

 der ske beskatning af indkomster, der er lavere end personfradraget.
Lovforslaget er en naturlig konsekvens af de regler, der er opstillet i  

 personskattelovens § 13 og i ligningslovens § 15 om ret til at fremføre  

 negativ indkomst til fradrag i et senere indkomstår.
Disse bestemmelser er et  

 udtryk for, at lovgiverne har erkendt, at det ikke vil være rimeligt at  

 beskatte indkomster efter et bruttoprincip, men derimod at betragte  

 skatteydernes evne til at betale skat over en flerårig periode.
Lovforslaget vil endvidere have betydning på det formueretlige område,  

 hvor hensynet til omsætningens sikkerhed påvirkes af, i hvilket omfang  

 skatteydere med gæld beskattes.
Såfremt der sker beskatning af personer med  

 indkomster, der er lavere end personfradragets grundbeløb, set over en  

 flerårig periode, vil disse skatteydere ikke have tilstrækkelig disponibel  

 indkomst til at dække udgifterne til de grundlæggende livsfornødenheder,  

 hvilket kan udløse sociale ydelser, ligesom de ikke vil være i stand til at  

 afvikle gæld.
 Det forventes, at de foreslåede ændringer af personskatteloven kun vil  

 have betydning for skatteydere, der på grund af særlige omstændigheder  

 lejlighedsvis har meget lave skattepligtige indkomster.
Dette vil bl.a. kunne forekomme for iværksættere, der typisk har  

 betydelige udgifter i etableringsfasen, der ofte overstiger de med  

 virksomheden forbundne indtægter, og ikke mindst de iværksættere, der ikke  

 opnår succes med deres virksomhed.
Lovforslaget vil understøtte de  

 bestræbelser, der udfoldes for at fremme erhvervsudviklingen på  

 iværksætterområdet.
Lovforslaget vil desuden have betydning for et større antal skatteydere,  

 der på grund af en betydelig indkomstnedgang i forbindelse med sygdom,  

 arbejdsløshed, konkurs, betalingsstandsning, tvangsauktion eller skilsmisse,  

 får en lav skattepligtig indkomst, fordi det ikke har været muligt at  

 indrette privatøkonomien på den nye lavere indkomst.
Forslaget kan endvidere  

 have betydning for skatteydere, der på grund af juridiske tvister eller  

 lignende får beskatningen af deres indkomst flyttet til et senere indkomstår.
Lovforslaget vil have en særlig betydning for skatteydere, der ikke er  

 sambeskattet med ægtefæller.
Efter de gældende regler kan uudnyttet  

 personfradrag overføres til en ægtefælle.
Dette medfører en urimelig  

 forskelsbehandling af de skatteydere, der ikke har indgået ægteskab.
Den nuværende skattelovgivning favoriserer således skatteydere, der har  

 indgået ægteskab, i modsætning til skatteydere, der ikke har indgået  

 ægteskab.
Denne forskelsbehandling savner en rationel begrundelse.
Ifølge de senest tilgængelige indkomststatistikker har kvinder i  

 gennemsnit en klart lavere indkomst end mænd.
Forslaget vil derfor alt andet  

 lige i højere grad komme kvinder tilgode.
 Forslaget vurderes at ville lette skattebyrden for nye unge skatteydere.  

 Dette vil især være af betydning for unge under uddannelse, der bor hos  

 forældre, og som ikke har indtægter ved bierhverv.
 Forslaget vurderes endvidere at ville have en positiv effekt på unges  

 interesse for at opnå indtægter på arbejdsmarkedet.
Bemærkninger til lovforslagets enkelte bestemmelser Til § 1 Til nr. 1 Det foreslås, at personer, der på grund af stærkt svingende eller meget  

 lave indkomster ikke har brugt deres personfradrag, skal kunne fremføre  

 uudnyttet personfradrag til næste og eventuelt følgende indkomstår.
Det  

 overførte beløb kan ikke overstige det efter personskattelovens § 20  

 regulerede grundbeløb for personfradraget.
Reglen indebærer, at det  

 almindelige personfradrag for et indkomstår kan forhøjes med overførte beløb  

 fra tidligere indkomstår, hvor personfradraget er helt eller delvis  

 uudnyttet.
Skatteværdien af det forhøjede personfradrag beregnes efter de  

 almindelige regler i personskattelovens § 12. Om forslagets praktiske  

 betydning henvises til det som bilag til lovforslaget optrykte  

 beregningseksempel.
Om begrundelsen for lovforslaget henvises i øvrigt til de  

 almindelige bemærkninger.
Til nr. 2 Det foreslås, at en ægtefælle kan vælge at anvende reglerne om fremførsel  

 af uudnyttet personfradrag, frem for at dette overføres til en ægtefælle.
Til § 2 Det foreslås, at lovforslaget træder i kraft dagen efter  

 bekendtgørelsen i Lovtidende.
Lovforslaget skal dog have virkning fra og med  

 indkomståret 1997 for at sikre, at personer med uudnyttet personfradrag i  

 1997 allerede fra 1998 kan få glæde af de nye regler.
Skriftlig fremsættelse Kim Behnke (FP):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om indkomstskat for personer m.v.  

 (personskatteloven), (Fremførsel af uudnyttet personfradrag).
(Lovforslag nr.
L 175).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
Bilag I dette bilag er (med mindre skrift) indsat den gældende formulering af de bestemmelser, der berøres af lovforslaget § 1 I lov om indkomst for personer m.v. (personskatteloven), jf.  

 lovbekendtgørelse nr. 793 af 1. september 1996, som senest ændret ved § 28 i  

 lov nr. 1223 af 27. december 1996, foretages følgende ændringer:
 1. I § 10, stk. 1, indsættes som 2.-4. pkt.:
»Hvis den skattepligtige indkomst udviser underskud eller er mindre  

 end personfradragets grundbeløb, jf. 1. pkt., overføres forskelsbeløbet  

 mellem grundbeløbet og den skattepligtige indkomst til følgende indkomstår.  

 Det beregnede forskelsbeløb kan dog ikke overstige personfradragets  

 grundbeløb. 2. og 3. pkt. finder ikke anvendelse for personer omfattet af  

 stk. 2.« 2. I § 10, stk. 3, indsættes som 2. pkt.:
»En ægtefælle kan dog vælge at anvende reglerne i stk. 1, 2. og 3.  

 pkt.« Personfradrag § 10. For her i landet fuldt skattepligtige  

 personer udgør personfradragets grundbeløb 23.700 kr.
 Stk. 2. For personer, som ved indkomstårets udløb ikke er fyldt 18  

 år og ikke har indgået ægteskab, udgør personfradragets grundbeløb 17.000 kr.
 Stk. 3. I det omfang en gift person, der er samlevende med  

 ægtefællen ved indkomstårets udløb, ikke kan udnytte skatteværdien af  

 personfradragene, benyttes den ikke udnyttede del af skatteværdien til  

 nedsættelse efter § 9 af den anden ægtefælles skatter.
Stk. 4. For personer, som har valgt beskatning efter  

 kildeskattelovens § 48 E, finder reglerne i stk. 1 og 2 ikke anvendelse ved  

 beregningen af skatten af den indkomst, der omfattes af kildeskattelovens §  

 48 E.
For disse personer finder heller ikke reglen i stk. 3 anvendelse for  

 personfradrag, der tilkommer de pågældende.
Stk. 5. For personer, som er skattepligtige efter  

 kildeskattelovens § 2, nedsættes de beregnede skatter med skatteværdien af et  

 personfradrag efter reglerne i stk. 1 og 2, hvis de skattepligtige indtægter  

 er omfattet af kildeskattelovens § 43, stk. 1 eller stk. 2, litra b, c, d og  

 f.
Bestemmelserne i 1. pkt. finder ikke anvendelse, i det omfang de  

 skattepligtige indtægter beskattes efter reglerne i kildeskattelovens § 48 C.  

 Bestemmelsen i 1. pkt. finder endvidere ikke anvendelse på personer, der  

 ansøger om opholdstilladelse efter udlændingelovens § 7, samt personer  

 omfattet af lov om midlertidig opholdstilladelse til visse personer fra det  

 tidligere Jugoslavien m.v.
 Stk. 6. De nævnte grundbeløb reguleres efter § 20.
 Eksempel:
Skattemæssige konsekvenser af de nuværende regler for personfradrag.
De  

 anvendte skatteprocenter gælder for Københavns Kommune.
 Som det fremgår af eksemplet, har de to skatteydere samme totale indkomst  

 i perioden 1995 til 1997 og dermed også samme evne til at betale skat.
 De nuværende regler medfører, at skatteyderen med den skævt fordelte  

 indkomst i alt skal betale kr. 25.020 mere i skat end skatteyderen med den  

 jævnt fordelte indkomst.
