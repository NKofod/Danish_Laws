 Det sociale udvalg havde i to tilfælde besluttet at yde støtte efter  

 bistandslovens § 42 i forbindelse med eventuel arbejdsprøvning eller praktik.  

 Kontanthjælpen fandtes herefter ikke at kunne udmåles efter bistandslovens §  

 37, stk. 4. Hjælpen burde i stedes udmåles efter § 37, stk. 2.
 REDEGØRELSE FOR DE ENKELTE SAGER:
 1.
 REDEGØRELSE FOR SAGEN:
 En ansøger, født i 1949, med forsørgerpligt over for 3 børn havde siden  

 sin skilsmisse i 1978 modtaget hjælp efter bistandslovens § 37.
 Hun havde sidst været i beskæftigelse i 1969, og i oktober 1982 blev der  

 rejst sag om revalideringsmæssig bistand på grund af det langvarige fravær  

 fra arbejdsmarkedet.
Den 13. december 1982 besluttede det sociale udvalg at henvise ansøgeren  

 til arbejdskonsulent med henblik på bistand til fremskaffelse af almindeligt  

 ufaglært arbejde, eventuelt startende med lønnet eller ulønnet  

 praktikarbejde.
Udvalget gav samtidig afslag på hjælp til videregående  

 uddannelse efter bistandslovens § 42.
 Pr. 1. januar 1983 meddelte det sociale udvalg, at ansøgerens hjælp efter  

 bistandslovens § 37 ville blive reduceret som følge af, at hun havde modtaget  

 hjælp efter bistandsloven i mere end 9 måneder.
 Ansøgeren klagede til amtsankenævnet over afslag på hjælp efter  

 bistandslovens § 42 og anførte, at hun havde fået dårlig ryg af at bære sit  

 yngste barn, der er lettere handicappet.
 Over for amtsankenævnet anførte det sociale udvalg, at udvalget ikke havde  

 skønnet det påkrævet, at ansøgeren fik uddannelse for, at hun skulle blive i  

 stand til at forsørge sig selv og sine børn, da hun ikke havde nogle fysiske  

 eller psykiske arbejdsbegrænsninger.
 Med hensyn til hjælpens kontering anførte udvalget, at dette hidtil var  

 sket efter § 37. Hjælpen ville først blive konteret efter § 42, når  

 revalideringsforsøget rent faktisk startede.
 AFGØRELSEN, DER KLAGES OVER:
 Efter de i sagen foreliggende oplysninger om ansøgerens helbredsmæssige og  

 sociale forhold tiltrådte amtsankenævnet det sociale udvalgs afgørelse om  

 afslag på hjælp efter bistandslovens § 42 til en videregående uddannelse,  

 idet nævnet ikke fandt, at der forelå sådanne særlige sociale og  

 helbredsmæssige grunde, at videreuddannelse var påkrævet.
 Da det sociale udvalg havde besluttet, at der kunne ydes hjælp efter  

 bistandslovens § 42, hvis der konkret var behov herfor for at etablere et  

 arbejdsforhold, tiltrådte amtsankenævnet, at der ydedes hjælp efter  

 bistandslovens § 37, stk. 4.
 KLAGEN TIL ANKESTYRELSEN:
Sagen blev anket af ansøgeren.
Ansøgeren klagede dels over afslag på hjælp  

 efter bistandslovens § 42, dels over, at hjælpen blev udmålt i henhold til  

 bistandslovens § 37, stk. 4.
 SUPPLERENDE OPLYSNINGER EFTER ANKEN:
 Ankestyrelsen fik oplyst, at ansøgeren i perioden 12. marts til 10.  

 december 1984 havde gennemgået en arbejdsprøvning med løntilskud efter  

 bistandslovens § 42. Arbejdsprøvningen havde været kompliceret af, at  

 ansøgeren havde haft forskellige helbredsmæssige gener foranlediget af  

 arbejdet, men ansøgeren havde siden 1. maj 1985 været berettiget til  

 arbejdsløshedsdagpenge.
 ANKESTYRELSENS AFGØRELSE:
 Efter de foreliggende oplysninger finder ankestyrelsen ikke tilstrækkeligt  

 grundlag for at ændre amtsankenævnets afgørelse vedrørende hjælp i henhold  

 til bistandslovens § 42 til en videregående uddannelse.
 Ankestyrelsen tiltræder således på dette punkt amtsankenævnets afgørelse.
 På baggrund af ansøgerens helbredsmæssige problemer i forbindelse med den  

 stedfundne arbejdsprøvning finder ankestyrelsen dog, at det sociale udvalg  

 fortsat bør yde ansøgeren fornøden rådgivning og vejledning med henblik på en  

 helbredsmæssig forsvarlig løsning af hendes erhvervsmæssige problemer.
 Under henvisning til, at det sociale udvalg i december 1982 havde  

 besluttet at yde ansøgeren hjælp efter bistandslovens § 42, dersom der ville  

 være behov herfor i forbindelse med en arbejdsprøvning eller praktik, finder  

 ankestyrelsen ikke, at der har været grundlag for at overføre ansøgeren til  

 hjælp efter bistandslovens § 37, stk. 4 fra 1. januar 1983. Hjælpen burde  

 således også efter denne dato have været ydet efter lovens § 37, stk. 2.
 Ankestyrelsen ændrer således på dette punkt amtsankenævnets afgørelse og  

 anmoder det sociale udvalg om at foretage fornøden omberegning og  

 efterbetaling af hjælp for perioden 1. januar 1983 til 12. marts 1984, hvor  

 arbejdsprøvningen blev påbegyndt.
 2.
 REDEGØRELSE FOR SAGEN:
En ansøger, der i efteråret 1979 var opsagt på grund af sygdom, modtog  

 sygedagpenge indtil november 1980. Fra december 1980 modtog ansøgeren hjælp  

 efter bistandslovens § 37, og i perioden 9. april til 31. december 1981  

 gennemgik han en arbejdsprøvning på lageret i et antennefirma.
I denne  

 periode blev der ydet lønkompensation efter bistandslovens § 42. I perioden  

 18. januar til 21. marts 1982 blev ansøgeren arbejdsprøvet på  

 revalideringsklinik.
 Det sociale udvalg meddelte den 25. januar 1983, at hjælpen fra den 1.  

 februar 1983 ville blive udbetalt efter bistandslovens § 37, stk. 4. Hjælpen  

 ville blive gradvist reduceret til niveauet efter § 37, stk. 4, over 3  

 måneder.
 Den 24. marts 1983 godkendte det sociale udvalg, at der blev ydet  

 ansøgeren fuld lønrefusion efter bistandslovens § 42 i forbindelse med en  

 arbejdsprøvning, der skulle påbegyndes den 6. april 1983.
 Det blev samtidig besluttet, at hjælpen for april 1983 skulle udbetales  

 med samme beløb, som ansøgere havde fået udbetalt for marts måned 1983.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afgørelse, hvorefter  

 ansøgeren fra den 1. februar 1983 havde fået udmålt hjælp efter  

 bistandslovens § 37, stk. 4.
 Nævnet lagde ved afgørelsen vægt på, at ansøgeren i januar 1983 havde  

 modtaget hjælp efter bistandslovens § 37 i en sammenhængende periode på 9  

 måneder, samt på at der på daværende tidspunkt ikke forelå konkrete planer om  

 påny at henføre ansøgeren til lovens § 42.
 KLAGEN TIL ANKESTYRELSEN:
 Sagen blev anket af ansøgeren.
 SUPPLERENDE OPLYSNINGER EFTER ANKEN:
 Det sociale udvalg oplyste over for ankestyrelsen, at ansøgeren efter at  

 have gennemført den arbejdsprøvning, der begyndte i april 1983, modtog hjælp  

 efter bistandslovens § 37, stk. 2.
 Efter en senere arbejdsprøvning i et automobilfirma havde ansøgeren fået  

 normalt arbejde i dette firma.
 ANKESTYRELSENS AFGØRELSE:
 Efter de foreliggende oplysninger finder ankestyrelsen, at det sociale  

 udvalg med rette overførte ansøgeren til hjælp efter bistandslovens § 37,  

 stk. 4, med virkning fra 1. februar 1983.
 Ankestyrelsen tiltræder således på dette punkt amtsankenævnets afgørelse.
 Ankestyrelsen finder derimod ikke, at der har været grundlag for at  

 fastholde hjælpen på det reducerede niveau for marts måned 1983, efter at det  

 var besluttet påny at henføre ansøgeren til bistandslovens § 42.
 Ankestyrelsen anmoder derfor det sociale udvalg om at regulere den hjælp,  

 der blev udbetalt ansøgeren pr. 1. april 1983, således at udmålingen  

 foretages efter reglerne i bistandslovens § 37, stk. 2.
