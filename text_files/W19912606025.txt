 En tv-reklame for bleer af mærket Pampers, hvori der indgik  

 anbefalinger fra offentligt ansat sundhedspersonale, blev ikke anset for at  

 være i strid med §§ 1-2 i markedsføringsloven og Kodeks for Reklamepraksis,  

 med henvisning til at det klart fremgik af reklamen, at der forelå en  

 personlig anbefaling.
 Advokatfirmaet Berning, Schluter, Hald og Andersen har på vegne af  

 Molnlycke A/S, der bl.a. producerer bleer af mærket Libero, med skrivelse af  

 5. november 1990 klaget til Radio- og TV-Reklamenævnet over et reklameindslag  

 for Pampers bleer, udsendt i TV 2 og på »Kanal 2«.
 Advokatfirmaet anfører, at reklameindslaget er i strid med  

 generalklausulen om god markedsføringsskik i markedsføringslovens § 1 og  

 bestemmelsen om vildledende reklame i markedsføringslovens § 2, samt Kodeks  

 for Reklamepraksis, art. 4, litra g, og art. 6. Advokatfirmaet henviser i den  

 forbindelse til, at reklamen gennem sin anvendelse af sygeplejersker til at  

 anbefale produktet bibringer forbrugeren det indtryk, at Pampers bleer  

 anvendes af det offentlige sygehusvæsen, eller at det offentlige sygehusvæsen  

 giver en form for officiel anerkendelse eller godkendelse af bleer af mærket  

 Pampers.
Sygeplejerskerne vises i reklamen bl.a. under deres arbejde på en  

 børneafdeling på et hospital.
Der indgår ikke i disse sekvenser af reklamen  

 bleskift af børn på børneafdelingen.
Klageren anmoder desuden i sin skrivelse om, at nævnet, uanset at klagen  

 efter klagerens opfattelse er indgivet til nævnet efter klagefristens udløb,  

 tager denne under realitetsbehandling.
Klagerens opfattelse skyldes  

 imidlertid en misforståelse af bestemmelsen vedrørende klagefristen i § 19 e,  

 stk. 5, i lov om radio- og fjernsynsvirksomhed.
Klagefristen løber således  

 ikke fra den første udsendelse af reklamen, men fra den sidst foreliggende  

 udsendelse.
Klagefristen er derfor ikke overskredet.
 TV 2 Reklame A/S og den tilladelseshaver inden for sendersamvirket  

 »Kanal 2«, som nævnets sekretariat af Kanal 2 var blevet oplyst om  

 havde udsendt den påklagede reklame, er med skrivelse af 9. november 1990  

 blevet anmodet om en udtalelse vedrørende klagen.
 TV 2 Reklame anfører i svarskrivelse af 28. november 1990, at TV 2 Reklame  

 har godkendt de to versioner af tv-reklamen for Pampers bleer til visning i  

 TV 2, idet TV 2 Reklame ikke finder de pågældende reklamer i strid med  

 lægemiddelloven eller andre lovregler inden for sundhedsområdet.
 TV 2 Reklame kommenterer ikke direkte påstanden om, at reklamen kan  

 opfattes som vildledende og i strid med god markedsføringsskik.
 Desuden er advokatfirmaet Bech-Bruun og Trolle på vegne af annoncøren,  

 Proctor & Gamble, fremkommet med en supplerende udtalelse af 27. november  

 1990 vedrørende klagen.
Advokatfirmaet bemærker vedrørende opbygningen af reklamen, at de to  

 versioner af reklamen er opdelt i to dele, »på arbejde« og  

 »hjemme«.
I den del, der foregår på arbejdet, vises moderen i sit  

 daglige arbejdsmiljø, hvor hun udfører børnepleje og herunder konstaterer et  

 almindeligt ble-relateret problem, nemlig dårlig sugeevne.
Pampers bleen  

 vises ikke i denne del af reklamen.
 Anbefalingen af Pampers bleen sker herefter i moderens hjemme-miljø.
 Advokatfirmaet finder således ikke, at anvendelsen af sygeplejersker i  

 reklameindslaget kan udlægges som et forsøg på at bibringe seerne/forbrugerne  

 det indtryk, at Pampers bleer anvendes på den pågældende børneafdeling, af at  

 der dermed skulle eksistere en form for officiel anerkendelse af disse bleer.
 Det fremgår ligeledes ifølge advokatfirmaet tydeligt af reklamens tekst-  

 og billedside, at de pågældende sygeplejersker udtaler sig på egne vegne.
 På baggrund af dette finder advokatfirmaet ikke, at der er grundlag for at  

 hævde, at det påklagede reklameindslag er i strid med § 1 og § 2 i  

 markedsføringsloven samt art. 4, litra g, og art. 6 i Kodeks for  

 Reklamepraksis.
Af »Kanal 2's« høringssvar fremgår det, at flere  

 tilladelseshavere tilknyttet sendersamvirket Kanal 2 har udsendt den  

 påklagede reklame.
Det drejer sig efter Kanal 2's oplysninger om følgende  

 tilladelseshavere: Det Danske Fjernsynsselskab A/S, Hovedstadens TV (HTV),  

 Omegnens Kristne TV og Vest TV.
 Kanal 2 meddeler på vegne af de pågældende tilladelseshavere, at disse kan  

 tilslutte sig advokatfirmaet Bech-Bruun og Trolles udtalelse.
 Radio- og TV-Reklamenævnet har behandlet klagen og har truffet følgende  

 afgørelse:
 Nævnet finder ikke det påklagede reklameindslag i strid med § 1 og § 2 i  

 markedsføringsloven, samt art. 4, litra g, og art. 6 i Kodeks for  

 Reklamepraksis.
 Klagerens påstande om, at reklameindslaget overtræder disse bestemmelser,  

 kan inddeles i flere underpunkter.
 Principalt anfører klageren, at reklamen er vildledende, og som følge  

 heraf i strid med markedsføringslovens § 2 og Kodeks for Reklamepraksis, art.  

 4, litra g, der fastslår at reklamer ikke må have et indhold, som direkte  

 eller ved underforståelse, udeladelse, dobbeltydighed m.v. er egnet til at  

 vildlede, navnlig med hensyn til bl.a. officiel anerkendelse eller  

 godkendelse.
 Da det tydeligt fremgår af reklameindslaget, at der foreligger en  

 personlig anbefaling fra de pågældende sygeplejersker, som relaterer sig til  

 hvilke bleer de anvender »hjemme« til deres egne børn, og da  

 reklamen ikke giver indtryk af, at de pågældende bleer anvendes på det  

 omhandlede hospital, finder nævnet ikke, at det påklagede reklameindslag på  

 vildledende vis giver indtryk af en offentlig anvendelse eller anerkendelse  

 af bleerne fra de involverede hospitalsinstitutioners side.
 Nævnet finder derfor ikke, at der foreligger en overtrædelse af  

 markedsføringslovens § 2 og art. 4, litra g i Kodeks for Reklamepraksis.
 Nævnet finder ligeledes ikke, at reklameindslaget indeholder elementer,  

 der udgør en overtrædelse af generalklausulen om god markedsføringsskik i  

 markedsføringslovens § 1.
 Endelig finder nævnet med henvisning bl.a. til de erklæringer, der er  

 afgivet af de involverede sygeplejersker, ikke, at reklameindslagene udgør en  

 overtrædelse af Kodeks for Reklamepraksis, art. 6, der fastslår at reklamer  

 ikke må indeholde anbefalinger, medmindre disse er ægte og har relation til  

 udstederens egne erfaringer.
 Nævnets afgørelse er enstemmig.
