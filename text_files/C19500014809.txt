Det er gentagne gange hændt, at der i skarnkasser er fundet dødfødte, for  

 tidligt fødte fostre, og at disse fund har givet anledning til omfattende politimæssige undersøgelser, ligesom sådanne fostre hyppigt nedgraves i haver og lignende steder.
For at søge dette forhold ændret har der mellem justitsministeriet, sundhedsstyrelsen og nærværende ministerium været forhandlet om indførelse af en ordning svarende til den allerede i København og Aarhus samt på Frederiksberg gældende, hvorefter der er adgang til at få sådanne fostre nedgravet på kirkegårdene.
 Man skal herefter meddele, at dødfødte (indenfor svangerskabets 28.
uge fødte) fostre kan nedgraves på kirkegårdene efter aftale med graveren, eventuelt kirkeværgen, når attest om aborten foreligger udfærdiget af en læge eller jordemoder i overensstemmelse med den vedføjede, i sundhedsstyrelsens samling af attestformularer optagne »attestformular til brug ved nedgravning på kirkegårde af en  

 abort«.
Nedgravningen bør foretages på særlige dertil indtagne arealer på kirkegårdene, medmindre de pågældende ønsker nedgravningen foretaget i et efter almindelige regler erhvervet gravsted.
Om nedgravningen vil der være at foretage notering i kirkegårdsprotokollen.
Den betaling, der eventuelt skal erlægges til kirkegården for nedgravningen på det hertil indtagne areal, bør fastsættes til et lavt beløb, og bestemmelse herom vil være at optage i kirkegårdens vedtægt, i hvilken forbindelse bemærkes, at betalingen for nedsættelse på kirkegårde i København og Aarhus udgør 2 kr.
Endelig bemærkes, at ministeriet ikke vil anse det for nødvendigt, at der fastsættes særlig fredningstid for sådanne aborter, idet formuldningen ifølge oplysning fra sundhedsstyrelsen skønnes at være afsluttet indenfor et tidsrum af 2-5 år.
Det fornødne antal eksemplarer af nærværende cirkulære vedlægges til omdeling blandt provstiudvalgene og samtlige kirkegårdsbestyrelser i stiftet.
 Kirkeministeriet, den 1. juli 1950.
 P.M.V.
Th.
Thomsen.
/M.G.
Petersen, eksp.sekr.
ATTEST til brug ved nedgravning på kirkegård af en abort, d.v.s. et foster, der er kommet til verden inden udgangen af 28. svangerskabsuge, og som ikke har givet livstegn efter fødselen.
 Det af mig synede foster skønnes at være ca. uger gammelt.
 ......................d. / 19.... ........................................
 Lægens (jordemoderens) navn. ..............................
 Adresse (helst stempel).
