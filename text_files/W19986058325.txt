Ankestyrelsens principafgørelse P-2-98 om indgåelse af ægteskab - bistandstillæg - frakendelse - pension - ændrede forhold Resume:
Indgåelse af ægteskab kunne betyde en sådan ændring af en ansøgers forhold, at betingelserne for at modtage bistandstillæg ikke længere var opfyldt.
Indgåelse af ægteskab var ikke i sig selv til hinder for at modtage tillægget, og der skulle foretages en konkret vurdering af ægtefællens muligheder for at yde en håndsrækning.
I den konkrete sag fandt Ankestyrelsen, at ansøgers forhold ikke var væsentligt ændrede ved indgåelse af ægteskab, da ægtefællen på grund af hendes helbredsmæssige forhold kun kunne hjælpe manden i begrænset omfang.
Han havde derfor fortsat ret til bistandstillæg.
 Love:
Lov om social pension - lovbekendtgørelse nr. 22 af 14. januar 1998 - § 16, stk. 1 og § 44, stk. 1, nr. 3 Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 485 af 29. maj 2007 - § 16, stk. 1 og § 44, stk. 1, nr. 3 Vejledninger:
Socialministeriets vejledning nr. 129 af 24. juni 1996 om social pension - pkt. 73 Sagsfremstilling:
En mand fik som 15-årig tilkendt bistandstillæg og mellemste førtidspension i 1974. Han led af spastiske lammelser i dele af kroppen.
I 1994 indgik han ægteskab. Ægtefællen modtog førtidspension af helbredsmæssige årsager.
 Kommunen indstillede til revaliderings- og pensionsnævnet, at bistandstillægget blev frakendt med den begrundelse, at ægtefællen kunne hjælpe ansøgeren med personlige fornødenheder i et sådant omfang, at betingelserne for at modtage bistandstillæg ikke længere var opfyldt.
Revaliderings- og pensionsnævnet fandt, at ansøger fortsat var berettiget til bistandstillæg.
Nævnet lagde vægt på, at helbredsforholdene var uændrede siden tilkendelsen af bistandstillæg, og at det forhold at ansøger var blevet gift ikke i sig selv kunne medføre frakendelse af tillægget.
 Sagen blev behandlet i principielt møde med henblik på afklaring af om indgåelse af ægteskab medfører frakendelse af et bistandstillæg, der er tilkendt før ægteskabet.
 Afgørelse:
 Ankestyrelsen fandt, at ansøger fortsat var berettiget til at modtage bistandstillæg.
 Begrundelsen var, at mandens forhold ikke var væsentligt ændrede ved indgåelse af ægteskab.
 Ankestyrelsen lagde ved afgørelsen særlig vægt på det oplyste om ægtefællens helbredsforhold. Ægtefællen kunne således kun i begrænset omfang yde manden en håndsrækning.
Ankestyrelsen lagde endvidere vægt på, at mandens helbredsmæssige forhold og hans funktionsevne ikke var væsentligt ændrede siden tilkendelse af bistandstillægget.
Mandens behov for bistand var således ikke blevet mindre.
Ankestyrelsen bemærkede, at indgåelse af ægteskab var en ændring af en bistandstillægsmodtagers forhold, der kunne føre til, at betingelserne for at modtage tillægget ikke længere var opfyldt.
Indgåelse af ægteskab var ikke i sig selv til hinder for at modtage bistandstillæg, og der skulle foretages en konkret vurdering af ægtefællens muligheder for at yde en håndsrækning.
