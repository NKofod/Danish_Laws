Betænkning og indstilling afgivet af Udvalget for Forretningsordenen den 8. oktober 2015 Betænkning og indstilling om ændring af forretningsorden for Folketinget (Justering af taletider under spørgetimen med statsministeren m.v.) Indledning Folketingets Præsidium har i efteråret 2015 drøftet den fremtidige afvikling af spørgetimen med statsministeren.
Præsidiet har bl.a. drøftet vigtigheden af at fastholde, at spørgetimen lever op til det oprindelige formål, som var at sikre en levende og aktuel politisk debat i Folketingssalen, som kunne styrke offentlighedens interesse i Folketingets arbejde.
Herudover har Præsidiet drøftet varigheden af spørgetimen, idet der efter folketingsvalget er otte oppositionspartier, hvor der før var seks.
Dette vil betyde en forlængelse af spørgetimen med ca. 16 minutter med de gældende taletider, hvis alle taletider bliver udnyttet fuldt ud.
Der var i Præsidiet enighed om at fastholde spørgetimen med statsministeren eventuelt med en mindre justering af taletiderne.
 På baggrund af de nævnte overvejelser og yderligere drøftelse i Udvalget for Forretningsordenen om den fremtidige afvikling af spørgetimen med statsministeren fremsættes i det følgende et forslag til ændring af Folketingets forretningsorden.
1. Taletiderne under spørgetimen med statsministeren Udvalget for Forretningsordenen ønsker at fastholde spørgetimen med statsministeren, men foreslår en mindre begrænsning af taletiderne under det største partis anden runde, således at de to opfølgende spørgsmål og tilhørende svar i denne runde nedsættes fra 1 minut til ½ minut.
Baggrunden for forslaget er, at der efter folketingsvalget er otte opposi-tionspartier, hvor der før var seks, hvilket betyder en forlængelse af spørgetimens varighed med ca. 16 minutter (fra 61 minutter til 77 minutter), hvis alle taletider bliver udnyttet fuldt ud og statsministeren indleder med en 5 minutters redegørelse.
Hver runde af spørgsmål og svar varer efter de gældende taletider 8 minutter, og partilederen, som repræsenterer det største oppositionsparti, har to sådanne runder.
Den foreslåede begrænsning af taletiden under det største partis anden runde vil reducere varigheden fra 77 minutter til 75 minutter.
Denne anden runde for lederen af det største oppositionsparti er ikke omtalt udtrykkeligt i forretningsordenen, men er forudsat i folketingsbeslutning nr.
B 133 fra folketingsåret 2012-13, hvormed spørgetimen med statsministeren blev indført.
De taletider, der gælder for de øvrige runder, gælder derfor som udgangspunkt også for denne runde.
De gældende taletider under spørgetimen med statsministeren fremgår af forretningsordenens § 20, stk. 11. Det følger således af § 20, stk. 11, 3. og 4. pkt., at spørgeren efter den første besvarelse kan få ordet op til 2 gange a 1 minut, og at statsministerens taletid efter den første besvarelse er 1 minut pr. gang.
Den foreslåede begrænsning af taletiden under det største partis anden runde nødvendiggør derfor indsættelse af en generel adgang for formanden til at fravige de i 3. og 4. pkt. angivne taletider, idet formanden ifølge den gældende bestemmelse kun har adgang til at fravige disse taletider i særlige tilfælde.
2. Varigheden af spørgetimen med statsministeren Selv med den foreslåede mindre justering af taletiderne under det største partis anden runde vil afvikling af spørgetimen med det forøgede antal oppositionspartier betyde en forlængelse af spørgetimen ud over 1 klokketime, hvis alle taletider bliver udnyttet fuldt ud og statsministeren indleder med en 5 minutters redegørelse.
Det følger af § 20, stk. 11, 6. pkt., i Folketingets forretningsorden, at spørgetimen med statsministeren ikke må vare længere end 1 time.
Denne bestemmelse foreslås på den baggrund ophævet.
3. Evaluering af spørgetimen med statsministeren Udvalget for Forretningsordenen lægger stor vægt på, at spørgetimen med statsministeren skal være en levende debat om aktuelle politiske emner i Folketingssalen.
Formålet med indførelsen af spørgetimen var da også at opnå en overordnet, principiel debat, som kunne styrke offentlighedens interesse i Folketingets arbejde.
Det er i den forbindelse vigtigt, at der fra partiledernes side stilles aktuelle politiske spørgsmål, som statsministeren besvarer.
Med henblik på at følge og fastholde, at spørgetimen lever op til dette, foreslår udvalget, at spørgetimen evalueres ved udgangen af folketingsåret 2015-16.
Indstilling Herefter indstiller (udvalget) de i nedenstående forslag til folketingsbeslutning indeholdte ændringer af forretningsordenen til vedtagelse.
Forslag til folketingsbeslutning om ændring af forretningsorden for Folketinget (Justering af taletider under spørgetimen med statsministeren m.v.) § 1 I forretningsorden for Folketinget, som vedtaget den 17. december 1953 og ændret senest den 26. august 2015, foretages følgende ændringer:
 1. § 20, stk. 11, 6. pkt., ophæves.
 2. I § 20, stk. 11, 7. pkt., der bliver 6. pkt., indsættes efter »Formanden kan«: »med henblik på tilpasning af spørgetimen inden for den afsatte tidsramme eller i øvrigt«.
§ 2 Folketingsbeslutningen træder i kraft den 1. november 2015.
Bemærkninger til forslaget Bemærkninger til forslagets enkelte bestemmelser Til § 1 Til nr. 1 Med bestemmelsen foreslås reglen om, at spørgetimen med statsministeren ikke må vare længere end 1 time, ophævet.
Baggrunden er, at spørgetimen med forøgelsen af antallet af oppositionspartier fra seks til otte vil komme til at vare længere end 1 klokketime, hvis alle taletider bliver udnyttet fuldt ud og statsministeren indleder med en 5 minutters redegørelse.
Til nr. 2 De gældende taletider under spørgetimen med statsministeren fremgår af forretningsordenens § 20, stk. 11. Det følger således af § 20, stk. 11, 3. og 4. pkt., at spørgeren efter den første besvarelse kan få ordet op til 2 gange a 1 minut, og at statsministerens taletid efter den første besvarelse er 1 minut pr. gang.
Det foreslås at afkorte taletiderne under det største partis anden runde, således at de to opfølgende spørgsmål og tilhørende svar i denne runde nedsættes fra 1 minut til ½ minut.
Denne begrænsning af taletiden  nødvendiggør indsættelse af en generel adgang for formanden til at fravige de i 3. og 4. pkt. angivne taletider, idet formanden ifølge den gældende bestemmelse kun har adgang til at fravige disse taletider i særlige tilfælde.
Til § 2 Det foreslås, at folketingsbeslutningen træder i kraft den 1. november 2015.
Pia Kjærsgaard (DF) fmd.
Helle Thorning-Schmidt (S) nfmd.
Kristian Pihl Lorentzen (V) Stine Brix (EL) Mette Bock (LA) Peter Skaarup (DF) Søren Espersen (DF) Martin Henriksen (DF) Søren Gade (V) Torsten Schack Pedersen (V) Jakob Ellemann-Jensen (V) Simon Emil Ammitzbøll (LA) Søren Pape Poulsen (KF) Benny Engelbrecht (S) Christine Antorini (S) Henrik Sass Larsen (S) Karen J.
Klint (S) Søren Søndergaard (EL) Josephine Fock (ALT) Morten Østergaard (RV) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
