Bekendtgørelse om indbetaling af ATP-bidrag ved udbetaling af dagpenge efter lov om sygedagpenge og efter barselloven I medfør af § 2 c og § 17, stk. 2, i lov om Arbejdsmarkedets Tillægspension, jf. lovbekendtgørelse nr. 942 af 2. oktober 2009, § 66, stk. 13, i lov nr. 653 af 26. juni 2012 om sygedagpenge og § 45, stk. 3, i barselloven, jf. lovbekendtgørelse nr. 1070 af 14. november 2012, fastsættes efter indstilling fra bestyrelsen for Arbejdsmarkedets Tillægspension følgende:
Det samlede ATP-bidrag § 1. Der indbetales bidrag til Arbejdsmarkedets Tillægspension for lønmodtagere, der får udbetalt dagpenge fra en arbejdsgiver, kommunen eller Udbetaling Danmark efter lov om sygedagpenge eller efter barselloven.
Stk. 2. Ved udbetaling af syge- eller barseldagpenge fra arbejdsgiveren udgør bidraget det bidrag, der er fastsat efter § 15, stk. 1 og 2, i lov om Arbejdsmarkedets Tillægspension, jf. de i bilaget anførte A-, B-, C-, D-, E-, og F-satser, afhængig af det bidrag, der gælder i det aktuelle beskæftigelsesforhold.
Arbejdsgiveren sidestiller ved opgørelsen af lønperiodens timetal det antal timer, der er udbetalt syge- eller barseldagpenge for, med beskæftigelsesperioder.
Stk. 3. Ved udbetaling af sygedagpenge fra kommunen eller barseldagpenge fra Udbetaling Danmark udgør bidraget det dobbelte af det bidrag, der er fastsat efter § 15, stk. 1, i lov om Arbejdsmarkedets Tillægspension.
Der indbetales bidrag for hver time, der udbetales syge- eller barseldagpenge for.
Grundbidraget pr. time fastsættes af bestyrelsen for Arbejdsmarkedets Tillægspension og udgør 1,92 kr.
Det dobbelte timebidrag udgør 3,84 kr.
 Stk. 4. Ved udbetaling af sygedagpenge fra kommunen eller barseldagpenge fra Udbetaling Danmark som supplement til lønnen, beregnes det timetal, for hvilket der skal betales ATP-bidrag, ved at dividere det udbetalte beløb med timesatsen efter § 50, stk. 1, i lov om sygedagpenge henholdsvis § 35, stk. 1, i barselloven.
 Stk. 5. Ved beregning af ATP-bidrag af sygedagpenge fra kommunen eller barseldagpenge fra Udbetaling Danmark, jf. stk. 1, 3 og 4, bortset fra dagpenge ved arbejdsturnus, jf. § 47, stk. 2, i lov om sygedagpenge henholdsvis § 33, stk. 2, i barselloven, kan ATP-bidraget dog højst beregnes på grundlag af i alt 37 timer pr. uge.
Finansiering af ATP-bidraget § 2. Dagpengemodtageren afholder 1/3 af ATP-bidraget efter § 1.
 Stk. 2. Arbejdsgiveren, kommunen eller Udbetaling Danmark tilbageholder bidraget ved udbetaling af syge- eller barseldagpengene.
Stk. 3. Det af kommunen eller Udbetaling Danmark beregnede bidrag for dagpengemodtageren, jf. stk. 1, afrundes til nærmeste hele kronebeløb.
Kommunens eller Udbetaling Danmarks andel af det samlede ATP-bidrag udgør det dobbelte af det afrundede beløb.
 § 3. Ved udbetaling af syge-eller barseldagpenge fra arbejdsgiveren afholder denne 2/3 af bidraget efter § 1, stk. 2.
 § 4. Ved udbetaling af sygedagpenge fra kommunen eller barseldagpenge fra Udbetaling Danmark afholder kommunen henholdsvis Udbetaling Danmark 2/3 af bidraget efter § 1, stk. 3. Kommunens eller Udbetaling Danmarks udgifter dækkes af et finansieringsbidrag, der betales af arbejdsgiverne og beregnes efter reglerne i bekendtgørelse om beregning af finansieringsbidrag.
 Stk. 2. Arbejdsmarkedets Tillægspension forestår opkrævning og inddrivelse af finansieringsbidrag fra arbejdsgiverne efter reglerne i bekendtgørelse om fællesopkrævning af visse arbejdsgiverbidrag.
Arbejdsgiverens indbetaling og indberetning til ATP § 5. Arbejdsgiveren indbetaler ATP-bidraget efter § 1, stk. 2, for perioden, hvor arbejdsgiveren udbetaler syge- eller barseldagpenge, sammen med sine øvrige ATP-bidrag til Arbejdsmarkedets Tillægspension efter hvert kvartals udløb i overensstemmelse med reglerne i bekendtgørelse om Arbejdsmarkedets Tillægspension.
 § 6. Arbejdsgiveren indberetter en gang om måneden det samlede ATP-bidrag, der skal indbetales til Arbejdsmarkedets Tillægspension for hver enkelt lønmodtager, jf. § 5, i overensstemmelse med reglerne i bekendtgørelse om Arbejdsmarkedets Tillægspension.
Kommunernes eller Udbetaling Danmarks indbetaling og indberetning til ATP § 7. Det samlede ATP-bidrag efter § 1, stk. 3, forfalder til betaling den 1. maj, 1. august, 1. november og 1. februar.
Kommunen eller Udbetaling Danmark indbetaler det samlede bidrag til Arbejdsmarkedets Tillægspension senest den 7. i forfaldsmåneden.
Indbetalingen skal ske under det særlige SE-nummer, der anvendes til udbetaling af dagpenge efter lov om sygedagpenge henholdsvis det særlige SE-nummer, der anvendes til udbetaling af dagpenge efter barselloven.
Kommunen eller Udbetaling Danmark kan vælge at betale bidraget via eget lønsystem eller et lønservicebureau.
Ved begge betalingsmuligheder skal der enten anvendes Pengeinstitutternes Betalingssystemer (PBS) Overførselsservice, Dataløn eller Letløn.
Hvis kommunen eller Udbetaling Danmark ikke betaler via en af de nævnte muligheder, bliver beløbet opkrævet via PBS Betalingsservice, hvorefter beløbet opkræves ved automatisk træk, elektronisk indbetalingskort eller fysisk indbetalingskort.
Opkrævningen sendes af Arbejdsmarkedets Tillægspension.
Stk. 2. Hvis kommunen eller Udbetaling Danmark ikke indbetaler bidraget rettidigt, ifalder den ansvar for betaling af renter for forsinket indbetaling.
Renterne opkræves af Arbejdsmarkedets Tillægspension og udgør 11/2 pct. af det samlede bidrag for hver påbegyndt måned regnet fra kvartalets udløb.
 § 8. Kommunen eller Udbetaling Danmark indberetter en gang om måneden det samlede ATP-bidrag, der skal indbetales til Arbejdsmarkedets Tillægspension for hver enkelt dagpengemodtager, jf. § 7, stk. 1. Indberetningen sker til indkomstregisteret efter § 3, stk. 1, nr. 7, i lov om et indkomstregister og under de i § 7, stk. 1, nævnte SE-numre.
Tilbagebetaling af ATP-bidrag § 9. Hvis en lønmodtager skal tilbagebetale syge- eller barseldagpenge, der er modtaget med urette, skal indbetalte ATP-bidrag af disse ydelser tilbagebetales af Arbejdsmarkedets Tillægspension til arbejdsgiveren, kommunen eller Udbetaling Danmark.
 Ikrafttræden mv.
 § 10. Bekendtgørelsen træder i kraft den 1. december 2012.
 Stk. 2. Samtidig ophæves bekendtgørelse nr. 1391 af 11. december 2009 om indbetaling af ATP-bidrag ved udbetaling af dagpenge efter lov om sygedagpenge og efter lov om ret til orlov og dagpenge ved barsel (barselloven).
 Stk. 3. For barseldagpenge, der er udbetalt fra kommunen før den 1. december 2012, forfalder det samlede ATP-bidrag, der ikke tidligere er betalt, til betaling 1. februar 2013. Kommunen indbetaler dette bidrag til Arbejdsmarkedets Tillægspension senest den 7. februar 2013.
