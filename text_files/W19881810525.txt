 Et selskabs kapitalindbetalinger på livrenter til eneanpartshaveren og  

 hans hustru, der begge arbejdede i selskabet, blev anset for  

 fradragsberettigede og ikke henført til beskatning som maskeret udbytte, idet  

 selskabets kapitalinteresser måtte anses varetaget gennem hensættelser, og  

 idet ægtefællernes løn - set i forhold til arbejdsindsatserne - ikke var til  

 hinder herfor.
 Anpartsselskabet A klagede over den af Ligningsrådet ved bindende  

 forhåndsbesked trufne afgørelse om fradrag for kapitalindskud på henholdsvis  

 275.000 kr. og 240.000 kr. på livrenter som led i en pensionsordning mellem  

 selskabet og dets to ansatte, henholdsvis selskabets direktør og  

 eneanpartshaver og hans hustru, der også var ansat i selskabet.
Ligningsrådet havde fundet, at selskabet ikke kunne indrømmes fradrag for  

 nævnte kapitalindskud på livrenter.
Begrundelsen herfor var, at  

 kapitalinteresserne i selskabet ikke var fundet tilstrækkeligt tilgodeset,  

 fordi der ikke igennem årene var deklareret udbytte.
På dette grundlag  

 fandtes det samlede indbetalte betydelige kapitalindskud på  

 livrenteordninger, oprettet til fordel for ægtefællerne, at skulle beskattes  

 som udlodning af udbytte.
Der var herved henset til, at indbetalingerne ikke  

 efter de oplyste var begrundet i en i det pågældende indkomstår af  

 ægtefællerne udøvet særlig ekstradordinær indsats, samt til det i øvrigt om  

 ægtefællernes aflønning oplyste.
Det fremgik af det oplyste, at selskabet - der siden stiftelsen for 10 år  

 siden havde været drevet som et familieselskab af ægtefællerne - havde tegnet  

 to personforsikringer i form af livrenter mod indskud for disse ansatte som  

 led i en pensionsordning mellem selskabet og ægtefællerne til ikrafttrædelse  

 den 15. august 1985. Kapitalindskuddene på henholdsvis 275.000 kr. og 240.000  

 kr. var indbetalt.
Der var tale om pensionsordninger med løbende udbetalinger  

 fra de forsikredes tresindstyvende år på henholdsvis 26.180 kr. og 25.872 kr.  

 årligt, sålænge disse personer lever, dog mindst i en garantiperiode på 15  

 år.
Selskabets revisor nedlagde påstand om, at selskabet måtte have  

 fradragsret for kapitaindskuddene, uden at ægtefællerne samtidig blev  

 beskattet af beløbene som løn eller udlodning fra selskabet.
Han henviste  

 til, at ægtefællerne trods den meget store arbejdsindsats, som begge havde  

 lagt i driften af selskabet, begge havde hævet mindst muligt i løn for at  

 konsolidere selskabet mest muligt.
Indtjeningen i selskabet havde igennem  

 årene været god, og lønningerne havde været stigende op til ca. 200.000 kr. i  

 1985. Der havde endvidere været mulighed for at indbetale de maksimale  

 kapitalpensionsbidrag, beregnet af årslønnen for begge ægtefæller.
Hvert års  

 driftsoverskud efter skat var overført til egenkapitalen, som på ca. 10 år  

 var steget med ca. 2,4 mio. kr.
Revisoren gjorde gældende, at der igennem årene havde været rigelig plads  

 til et lønefterslæb på ca. 20.000 kr. om året til hver ægtefælle, også for  

 det første regnskabsår.
Dette beløb svarede stort set til en under sagens  

 behandling i Landsskateretten af forsikringsselskabet foretagen beregning af,  

 hvad der skulle være indbetalt i årlig præmie i selskabets 10-årige  

 eksistensperiode for at skaffe de respektive ægtefæller en årlig livrente af  

 tilsvarende beløb og i samme garantiperiode, som udbetalingerne på de  

 omhandlede to tegnede livrenter.
Revisoren fandt, at såfremt selskabet havde  

 valgt de årlige pensionsindbetalinger over perioden, ville disse inklusive  

 ægtefællernes øvrige løn udgøre en yderst rimelig aflønning af disse i  

 forhold til deres arbejdsindsats, og der var derfor ikke grundlag for at  

 staturere maskeret udlodning.
Efter det for Landsskatteretten oplyste om de betydelige henlæggelser, der  

 havde fundet sted, fandt retten, at selskabets kpitalinteresser måtte anses  

 for at være tilgodeset.
Når yderligere hensås til det oplyste om  

 ægtefællernes arbejdsindsats, fandt retten, at lønnen gennem årene havde  

 været af en sådan størrelse, at skattemyndighederne burde have godkendt en  

 løbende ydelse til en pensionsordning af en størrelse, der modsvarede de  

 omhandlede engangsindbetalinger.
Disse indbetalinger måtte herefter anses for  

 fradragsberettigede i medfør af pensionsbeskatningslovens § 23, uden at de  

 samtidig beskattedes hos ægtefællerne.
 LV 1987, K. 2.2.
