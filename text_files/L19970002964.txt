 Ved noteveksling af 10. og 30. oktober 1996 i La Paz er der indgået en  

 overenskomst mellem Danmark og Bolivia, ifølge hvilken den danske regering i  

 perioden 1996 til 2001 yder støtte til et program for udvikling af  

 malkekvægbrug på den bolivianske højslette med op til 65 millioner kroner.
 Projektets langsigtede mål er at forbedre levestandarden for bønderne på  

 den bolivianske højslette gennem en styrkelse af deres produktionskapacitet  

 på et bæredygtigt økonomisk, socialt og miljømæssigt grundlag.
 De kortsigtede målsætninger med projektet er at styrke de institutionelle  

 rammer for mælkeproduktion, herunder producentorganisationerne, samt forbedre  

 produktiviteten for mælkeproduktionen bl.a. igennem forbedret  

 produktionsteknologi og institutionalisering af et landbrugskreditsystem.
 Programmets femårige projektperiode forudses afløst af endnu en  

 projektperiode på fem år.
 Overenskomsten trådte i kraft den 7. november 1996.
