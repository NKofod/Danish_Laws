Fremsat den 7. oktober 1999 af  

 Børge Klit Johansen (KRF),  

 Ole M.
Nielsen (KRF),  

 Jann Sjursen (KRF) og Tove Videbæk (KRF) Forslag til folketingsbeslutning om lempelse af skatte- og afgiftsregler for  

 almenvelgørende fonde og foreninger m.v.
 Folketinget opfordrer regeringen til senest den 1. juni  

 2000 at fremsætte forslag om følgende lovændring:
 1.	Boafgiftslovens § 14 ændres således, at der ikke  

 beregnes boafgift og tillægsboafgift af kapitaler og formuegoder,  

 hvorpå der hviler en brugs- eller indtægtsnydelse, når  

 kapitalen eller formuegodet tilfalder en af de institutioner, foreninger  

 m.v., som kan opnå afgiftsfritagelse i medfør af boafgiftslovens  

 § 3, stk. 2.
 2.	Dødsboskatteloven ændres således, at  

 dødsboer fritages for beskatning, såfremt boets arvinger  

 udelukkende er foreninger, institutioner m.v., som kan opnå  

 afgiftsfritagelse i medfør af boafgiftslovens § 3, stk. 2.
 3.	Der indføres i dødsboskiftelovens § 88 en bestemmelse  

 om, at legater skal forrentes af dødsboet over for legataren fra 6  

 måneder efter dødsfaldet, og indtil legatet udbetales, med en  

 rente svarende til den rente, boet har indvundet af likvide midler, dog  

 mindst en rente svarende til diskontoen.
Bemærkninger til forslaget Med virkning fra 1. maj 1991 blev arveafgift  

 til almenvelgørende foreninger m.v. nedsat fra hidtil 12 pct. til 0  

 pct., jf. lov nr. 287 af 8. maj 1991.
 Der var fra politisk side enighed om, at det var i  

 samfundets interesse at stille almenvelgørende foreninger bedst  

 muligt, dels for at inspirere privatpersoner til at testamentere beløb  

 til foreningerne, dels for at give foreningerne så godt et  

 økonomisk fundament som muligt til formål, der ofte er opgaver,  

 som alternativt skulle betales af det offentlige.
 F.eks. er foreninger som Hjerteforeningen, Kræftens  

 Bekæmpelse og Dansk Blindesamfund i vidt omfang med til at løse  

 en opgave, som alternativt skulle løses af det offentlige.
 Det er ikke rimeligt, at staten skal tjene på, hvad  

 en dansker giver til almennyttige formål.
 På baggrund af den holdning, der ved  

 lovændringen i 1991 var til almenvelgørende fonde og foreninger,  

 er det tankevækkende, at der i de seneste år er sket  

 større og mindre ændringer af lovgivningen, som har forringet de  

 almenvelgørende foreningers økonomi.
 Formålet med beslutningsforslaget er at rette op  

 på nogle af de økonomiske forringelser, som foreninger med  

 almenvelgørende eller andet almennyttigt formål er blevet  

 påført i forbindelse med forskellige lovbestemmelser, der  

 trådte i kraft den 1. januar 1997, dels i forbindelse med ændring  

 af § 14 i boafgiftsloven og dels i forbindelse med vedtagelsen af  

 dødsboskifteloven og dødsboskatteloven.
Ad pkt. 1 I perioden 1. juli 1995 til 31. december 1996 var der  

 mulighed for at indsætte en almenvelgørende forening som arving  

 med brugs- eller indtægtsnydelse for en person enten for en  

 nærmere bestemt periode eller for brugs- og indtægtsnyderens  

 livstid, uden at arven blev pålagt afgift.
 Arven til en almenvelgørende forening var  

 afgiftsfri i overensstemmelse med hovedreglen i boafgiftslovens § 3, stk.  

 2.
 Med virkning fra 1. januar 1997 blev der, jf. lov nr. 1222  

 af 27. december 1996 i boafgiftslovens § 14 (§ 14 er senest ændret ved  

 lov nr. 386 af 2. juni 1999) indføjet en ny bestemmelse, hvorefter der  

 skulle betales bo- og tillægsboafgift, hvis der på en kapital  

 eller et formuegode hvilede en brugs- eller indtægtsnydelse, uanset om  

 arvingen i øvrigt var fritaget for bo- og tillægsboafgift i  

 medfør af boafgiftslovens § 3, stk. 2.
 Lovændringen pr. 1. januar 1997 skete ifølge  

 bemærkningerne til lovforslaget for at undgå en utilsigtet  

 anvendelse af reglerne, hvilket skete i tilfælde, hvor en rentenydelse  

 blev kombineret med, at kapitalen blev testamenteret til en afgiftsfri  

 almenvelgørende forening, og man således helt kunne slippe for  

 at betale afgift.
De overvejelser, som normalt ligger bag en  

 testamentsbestemmelse med en almenvelgørende forening som  

 kapitalarving og en person som rentenyder, er, at en ældre testator har  

 en person på nogenlunde sin egen alder, som testator ønsker at  

 sikre økonomisk til vedkommendes død, hvilket ofte er en  

 kortere årrække.
Det er således helt legitimt, at testator  

 har indsat en person som livsvarig rentenyder samtidig med, at testator  

 ønsker at sikre som sin primære testamentsbestemmelse, at  

 kapitalen efter rentenyderens død tilfalder en almenvelgørende  

 forening frem for måske fjernere slægtninge.
 Rentenyderen skal betale skat af de renteindtægter,  

 der modtages, og statskassen er således bedre stillet, end hvis  

 kapitalen uden rentenydelsesret straks var tilfaldet den  

 almenvelgørende forening, idet statskassen i den situation hverken  

 ville have modtaget afgift eller skat.
 Efter ændringen af boafgiftslovens § 14 med virkning  

 pr. 1. januar 1997 skal der nu som udgangspunkt betales 36,25 pct. i bo- og  

 tillægsboafgift af hele kapitalen, uanset om rentenyderen kun modtager  

 sin rentenydelse i kortere tid, enten fordi rentenydelsen er tidsbestemt,  

 eller fordi rentenyderen afgår ved døden kort tid efter  

 arvelader.
 I den situation, hvor rentenydelsen er kortvarig, er  

 afgiften i dag endda betydelig højere end før boafgiftslovens  

 ikrafttræden pr. 1. juli 1995, idet der efter de gamle regler blev  

 betalt afgift af den kapitaliserede værdi af rentenydelsen, hvorved der  

 blev taget hensyn til rentenyderens alder, således at afgiften var  

 mindre, jo ældre rentenyderen var.
 Ændringen i boafgiftslovens § 14 pr. 1. januar 1997  

 har formentlig to konsekvenser:
 1.	Testator vælger at droppe planerne om at tillægge nogen  

 en rentenydelse med den konsekvens, at kapitalen straks går til en  

 almenvelgørende forening uden afgift eller skat til statskassen.
 2.	Testator vælger at droppe den almenvelgørende forening  

 som arving, men indsætter i stedet den, der var tiltænkt en  

 rentenydelse, som kapitalarving.
 På den baggrund foreslås det at ændre  

 boafgiftslovens § 14, således at der på ny gives mulighed for  

 afgiftsfritagelse, når arvingen kan få bevilget afgiftsfritagelse  

 i medfør af boafgiftslovens § 3, stk. 2, og uanset at der på  

 kapitalen midlertidigt hviler en brugs- eller indtægtsnydelse.
Ad pkt. 2 Før dødsboskattelovens vedtagelse pr. 1.  

 januar 1997 var der mulighed for at afslutte offentligt skiftede boer med  

 dødsdagen som skæringsdag, hvilket havde den konsekvens, at der  

 ikke var løbende indtægter til beskatning i boet.
 Var boets arvinger en eller flere almenvelgørende  

 fonde og foreninger, der i forvejen var skattefri, kunne der således  

 ved at afslutte dødsboet med dødsdagen som skæringsdag  

 opnås skattefrihed af de løbende renteindtægter fra  

 afdødes dødsdag.
 I henhold til tidligere lovgivning kunne  

 almenvelgørende fonde og foreninger i et vist omfang undgå  

 avancebeskatning ved udlæg af aktier, idet de almenvelgørende  

 fonde og foreninger kunne få aktier udlagt med succession.
 Ved lovændringer i de seneste år er de  

 almenvelgørende fonde og foreningers skatteforhold i forbindelse med  

 dødsbobehandling blevet forringet.
For det første er det   bortset fra de  

 første 9 måneder, se nedenfor   ikke længere muligt at  

 slutte et dødsbo med dødsdagen som skæringsdag.
Denne  

 mulighed bortfaldt med dødsboskiftelovens ikrafttræden pr. 1.  

 januar 1997. For bobestyrerboer fremgår det således af  

 dødsboskiftelovens § 68, at boopgørelsen skal fremlægges  

 til godkendelse på et afsluttet bomøde senest 2 måneder  

 efter skæringsdagen, og for privatskiftede boer fremgår det af  

 dødsboskiftelovens § 32, at boopgørelse skal indsendes til  

 skifteretten og skattevæsenet inden 3 måneder efter den valgte  

 skæringsdag.
De nævnte bestemmelser forhindrer derfor, at boet  

 kan afsluttes med dødsdagen som skæringsdag.
 For det andet er det fra 1. januar 1999 ikke længere  

 muligt for almenvelgørende fonde og foreninger at succedere i  

 aktieavancen ved udlæg af aktier, jf. lov nr. 431 af 26. juni 1998.
 For at stille almenvelgørende fonde og foreninger  

 som før de seneste ændringer af dødsboskifteloven og  

 aktieavancebeskatningsloven foreslås det, at dødsboer, hvor  

 arvingerne alle er almenvelgørende fonde og foreninger, der i forvejen  

 er fritaget for bo- og tillægsboafgift, også fritages for  

 dødsbobeskatning.
 I henhold til § 68 i dødsboskifteloven kan et  

 bobestyrerbo i de første 9 måneder afsluttes med  

 dødsdagen som skæringsdag, og tilsvarende bestemmelse findes for  

 privatskiftede boer i dødsboskiftelovens § 32. Disse bestemmelser er  

 imidlertid ikke tilstrækkelige til, at almenvelgørende fonde og  

 foreninger kan opnå skattefrihed.
Det er kun større boer, der overhovedet er  

 skattepligtige i henhold til dødsboskatteloven, og det er kun  

 større boer, hvor indtægterne har en sådan  

 størrelse, at det er relevant at drøfte fritagelse for  

 dødsbobeskatning.
Større boer med komplicerede aktiver og  

 passiver, herunder f.eks. en eller flere faste ejendomme, vil normalt ikke  

 kunne afsluttes inden 9 måneder efter dødsdagen, og derfor har  

 større boer ingen glæde af disse undtagelsesbestemmelser.
 I øvrigt vil boets opgørelse med  

 dødsdagen som skæringsdag ikke medføre, at boet fritages  

 for aktieavancebeskatning, hvis der ved arveudlæg af aktierne  

 konstateres en avance.
 Det tab, statskassen lider ved at fritage dødsboer  

   hvor arvingerne udelukkende er fonde og foreninger   for  

 dødsbobeskatning, er beskedent, men har betydning for de  

 almenvelgørende fonde og foreninger, som modtager store  

 arvebeløb.
Ad pkt. 3 Før 1. januar 1997 skulle legater til f.eks.  

 almenvelgørende fonde og foreninger udbetales, så snart  

 dødsboets formueforhold tillod det, hvilket typisk var, når  

 proklama med tre måneders varsel var udløbet og der ikke  

 længere var tvivl om boets solvens.
 Med dødsboskiftelovens § 14 ændres den  

 tidligere mangeårige retstilstand, idet legater efter den nye lov skal  

 opfyldes senest samtidig med, at boets øvrige aktiver deles mellem  

 arvingerne.
 Arvingerne har interesse i at vente med at udbetale  

 legater indtil boets afslutning, idet legaterne ikke skal forrentes, og  

 arvingerne derved modtager renter af legatbeløbene længst  

 muligt.
 Legatbeløb til almenvelgørende fonde og  

 foreninger er ofte betydelige og overstiger i visse dødsboer de  

 beløb, der er tilbage til deling mellem arvingerne.
 Der er derfor svært at finde begrundelse for, at det  

 er arvingerne, der kan beslutte, at udbetaling af legater skal vente  

 længst muligt, således at arvingerne derved kan opnå renter  

 af legaterne på bekostning af legatarerne, der ofte er  

 almenvelgørende fonde og foreninger.
 På den baggrund foreslås det, at arvingerne  

 efter 6 måneder fra dødsdagen bliver pålagt at forrente  

 legaterne med en passende rente, der svarer til den rente, boet måtte  

 have indvundet af boets likvide midler (f.eks. bankindestående og  

 obligationer), dog mindst en rente svarende til diskontoen.
 Med en sådan rentebestemmelse opnår man, at  

 legatarerne modtager en kompensation, hvis arvingerne ønsker at  

 trække en udbetaling af legaterne i langdrag, men man opnår  

 også, at arvingerne får et incitament til at udbetale legaterne  

 hurtigere, f.eks. fordi en rente svarende til diskontoen kan være  

 højere end den rente, boet opnår på boets bankkonto.
Det bemærkes, at der i dødsboskiftelovens §  

 88 findes en bestemmelse om betaling af morarenter, hvis en legatar ikke  

 fyldestgøres rettidigt.
Disse morarenter påløber  

 imidlertid først, hvis arvingerne eller bobestyrer ikke udbetaler  

 legaterne samtidig med udlodning til boets arvinger, og de i § 88 omtalte  

 morarenter angår således som udgangspunkt først perioden  

 efter boets afslutning.
For statskassen har det reelt ingen betydning, at boet  

 pålægges at forrente legaterne.
For de almenvelgørende  

 fonde og foreninger vil det imidlertid være af stor økonomisk  

 betydning med en forrentningsbestemmelse.
Provenumæssige konsekvenser Forslaget skønnes at medføre et årligt  

 merprovenu på ca. 5 mio. kr., løst beregnet på baggrund af  

 foreliggende oplysninger om skatte- og afgiftspålæggelse på  

 arv til almennyttige foreninger og organisationer i perioden 1. januar 1998  

 til 1. september Skriftlig fremsættelse Børge Klit Johansen (KRF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om lempelse af skatte-  

 og afgiftsregler for almenvelgørende fonde og foreninger m.v.
(Beslutningsforslag nr.
B 1).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
