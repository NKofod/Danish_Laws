 Ankenævnet ophævede en uagtsomhedskarantæne idømt et medlem, der gav  

 korrekte oplysninger på ledighedserklæringen og senere ukorrekte oplysninger  

 på dagpengekortene, uden at dette nåede at udløse dagpengeudbetaling.
Et medlem oplyste på ledighedserklæring, at hun den 25. juli 1988 var  

 påbegyndt arbejde som ekspedient.
Hun blev sagt op den 3. august 1988 på  

 grund af manglende branchekendskab til ophør den 17. august 1988. Det var  

 oplyst, at medlemmet var fritstillet fra den 3. august 1988 og mødte på  

 arbejdsformidlingen den 4. august 1988.
 På ledighedserklæring oplyste medlemmet, at hun i tiden 3. august til 17.  

 august 1988 havde fået løn for 37 1/2 time om ugen.
 På de efterfølgende udfyldte dagpengekort anførte medlemmet 0 arbejdstimer  

 for alle dage i tiden 25. juli til 17. august 1988. Kassen bad herefter  

 medlemmet om at redegøre nærmere for de faktiske forhold.
 Medlemmet meddelte den 26. august 1988, at det var ledighedspapirerne, der  

 var gældende, og at det var en forglemmelse, at timerne ikke var påført  

 dagpengekortene.
 Arbejdsløshedskassen fandt, at medlemmet skulle gennemgå en effektiv  

 karantæne på 39 timer for uagtsom forseelse mod kassen.
 Medlemmet klagede og anførte, at den sidste tid havde været ret  

 forvirrende og utryg på grund af arbejdsløshed og personlige forhold.
 Kassen fastholdt sin afgørelse og oplyste, at såfremt de fejlagtige  

 oplysninger ikke var blevet konstateret inden dagpengeudbetaling, ville den  

 have udgjort brutto 7.748 kr.
 Direktoratet fandt, at medlemmet skulle gennemgå en effektiv karantæne på  

 38 timer for uagtsom forseelse mod kassen, jf.  

 arbejdsløshedsforsikringslovens § 87, stk. 3.
 Direktoratet fandt, at der ikke var tale om uagtsomhed af meget ringe  

 omfang og bemærkede hertil, at ej heller beskæftigelse forud for opsigelsen  

 den 3. august 1988 var anført på dagpengekortene.
Medlemmet anførte, at der ikke var tilsigtet nogen former for fortielse  

 eller tilbageholdelse af oplysninger.
Ledighedserklæringen var korrekt  

 udfyldt, og lønsedler var sendt til arbejdsløshedskassen.
Medlemmet erkendte, at hun havde lavet en fejl.
Hun har ikke prøvet at  

 skjule noget og anmoder om, at karantænen ophæves.
 Ankenævnet fandt, at den tildelte effektive karantæne på 38 timer efter  

 arbejdsløshedsforsikringslovens § 87, stk. 3, skulle ophæves.
 Nævnet har herved lagt vægt på, at medlemmet afgav rigtige oplysninger på  

 ledighedserklæring og timeerklæring, og at urigtige oplysninger på medlemmets  

 dagpengekort blev afgivet senere, samt at de urigtige oplysninger ikke førte  

 til, at der uretmæssigt blev udbetalt dagpenge.
 Ankenævnet ændrede således Direktoratet for Arbejdsløshedsforsikringens  

 afgørelse.
