Nr BRB 63 Beretning over Forslag til folketingsbeslutning om etablering af  

 lovgivning vedrørende distriktspsykiatri og socialpsykiatri m.v.   

 Nr 63 1996-97, 1. samling Afgivet af Socialudvalget Afgivet: 19971001 Udvalget har behandlet beslutningsforslaget i nogle møder og har herunder  

 stillet spørgsmål til socialministeren og sundhedsministeren, som  

 socialministeren har besvaret skriftligt.
 Socialministerens svar på de stillede spørgsmål er optrykt som bilag til  

 denne beretning.
 Et flertal (Socialdemokratiets, Socialistisk Folkepartis, Det Radikales  

 Venstres, Fremskridtspartiets og Enhedslistens medlemmer af udvalget) tager  

 socialministerens svar til efterretning.
 P.u.v.
Villy Søvndal formand Bilag Udvalgets spørgsmål til socialministeren og sundhedsministeren og  

 socialministerens svar herpå Spørgsmål nr. 1 og 2 (enslydende):
 Med henblik på udarbejdelse af en beretning over beslutningsforslaget  

 ønskes oplyst, hvilke punkter i forslaget der allerede er gennemført.
 Svar:
 SF's beslutningsforslag B 63 om etablering af lovgivning vedrørende  

 distriktspsykiatri og socialpsykiatri m.v. havde iflg. bemærkningerne til  

 formål at etablere et lovgrundlag med klare retningslinjer for  

 amtskommunernes og kommunernes specifikke opgaver overfor psykiatriske  

 patienter og at sikre en helhed i behandlingstilbudene.
 I beslutningsforslaget blev der foreslået lovgivning om:
 - Mål og rammer for distriktspsykiatrien og socialpsykiatrien.
 - Samarbejdsudvalg mellem hospitals-, distrikts- og socialpsykiatrien.
 - Efter- og videreuddannelse af personalegrupper.
 - Udvikling af forsknings- og udviklingsstrategier.
Forslagets punkt 1: Distriktspsykiatri Forslag til formål for distriktspsykiatrien I beslutningsforslaget beskrives distriktspsykiatriens formål som »at  

 sikre, at alle psykiatriske patienter får et tilbud om den mindst  

 indgribende, men dog effektive behandling.« Ovenstående formål er allerede gældende inden for psykiatrien.
Det er  

 bl.a. nedfældet i den lovgivning, der vedrører tvangsanvendelse i  

 psykiatrien, jf. lov nr. 331 af 24. maj 1989 om frihedsberøvelse og anden  

 tvang i psykiatrien.
Her findes en bestemmelse, der indebærer en lovfæstelse  

 af det såkaldte mindste middels princip.
Dette princip udtrykker et  

 proportionalitetsprincip om i den givne situation altid at anvende den mindst  

 muligt indgribende foranstaltning og at begrænse den tidsmæssige udstrækning  

 af foranstaltningen til det absolut nødvendige.
 Formålet om den mindst indgribende, men dog effektive behandling, betegner  

 i øvrigt et formål, der er gældende for hele sundhedsvæsenets indsats.
Forslag til indhold af distriktspsykiatriske tilbud Et fuldt udbygget distriktspsykiatrisk tilbud I beslutningsforslaget hedder det, at distriktspsykiatrien skal være fuldt  

 udbygget i alle amtskommuner inden år 2000 med minimumsåbningstider,  

 telefonvagt, tværfagligt personale med udgående funktioner og med  

 fastlæggelse af behandlingsplaner for alle patienter.
 Der findes allerede i dag ifølge amterne og Hovedstadens Sygehusfællesskab  

 et fuldt geografisk udbygget distriktspsykiatrisk tilbud, således at alle  

 borgere i landet er dækket.
På personalesiden har rekrutteringsproblemer bevirket, at  

 Fremrykningsudvalgets mål for udbygning af antallet af ansatte i  

 distriktspsykiatrien ikke har kunnet nås.
Det er meget personalekrævende med  

 dækning uden for normal åbningstid i distriktspykiatrien.
Blandet andet  

 derfor er åbningstiderne de fleste steder begrænset til dagtimerne, og der er  

 ikke fastsat minimumsåbningstider med telefonvagt.
I en lang række amtskommuner og i hovedstadsområdet findes der imidlertid  

 supplerende tilbud om psykiatrisk skadestuefunktioner samt andre døgnåbne  

 tilbud med akut psykiatrisk hjælp.
I Københavns Amt er der i september 1996  

 etableret et to-årigt forsøg med en psykiatrisk udrykningstjeneste med  

 visitation via vagtlæge.
Hovedstadens Sygehusfællesskab har ligeledes den 1.  

 juli 1997 oprettet en udrykningstjeneste i sit optageområde.
 Af psykiatriaftalen af 4. april 1997 mellem regeringen,  

 Amtsrådsforeningen, Københavns og Frederiksberg kommuner fremgår det, at  

 amterne vil arbejde målrettet for, at antallet af ansatte i  

 distriktspsykiatrien inden udgangen af 1999 øges.
Personalets sammensætning i distriktspsykiatrien Personalet i landets distriktspykiatriske centre er meget bredt og  

 tværfagligt sammensat.
Personalegrupperne dækker psykiatere, psykologer,  

 sygeplejersker, fysio- og ergoterapeuter, socialrådgivere, socialpædagoger  

 m.fl.
Der er således allerede i dag en meget bred og tværfaglig sammensat  

 personalegruppe i distriktspsykiatrien.
Udgående funktioner i distriktspsykiatrien En af de oprindelige intentioner for de distriktspsykiatriske centre var,  

 at de skulle opsøge patienter udskrevet fra sygehus og spille en væsentlig  

 rolle i lokalsamfundet.
Dette finder kun sted i beskedent omfang. Årsagen er  

 blandt andet de ovennævnte problemer med at skaffe personale i  

 distriktspsykiatrien.
Fastlæggelse af målgruppe og behandlingsplaner i  

 distriktspsykiatrien I beslutningsforslaget hedder det, at målgruppen for distriktspsykiatrien  

 skal være nøje fastlagt inden år 2000, samt at der skal fastlægges  

 behandlingsplaner for alle patienter.
Der er ikke i Danmark opstillet overordnede målsætninger for  

 distriktspsykiatriens arbejde herunder om målgruppen for  

 distriktspsykiatrien.
Der pågår imidlertid et arbejde på dette område, der  

 blev sat i gang i forbindelse med indgåelsen af psykiatriaftalen.
Ifølge  

 denne aftale skal Sundhedsstyrelsen med inddragelse af de kommunale parter  

 udarbejde faglige målsætninger for distriktspsykiatrien inden udgangen af  

 1997.
For så vidt angår behandlingsplaner, er udgangspunktet i dag, at lægerne -  

 i kraft af at de fører journal - planlægger behandlingsforløbet for  

 patienterne i distriktspsykiatrien.
Der er dog ikke noget lovfæstet krav  

 herom.
Forslagets punkt 2: Socialpsykiatri I beslutningsforslaget foreslås, at kommuner og amtskommuner forpligtes  

 til i fællesskab at udarbejde handlingsplaner for, hvorledes en række sociale  

 tilbud til sindslidende i tilstrækkeligt antal skal kunne være til rådighed  

 inden år 2000.
 Hensigten med dette er iflg. bemærkningerne at sikre, at sindslidende ikke  

 risikerer at »falde imellem to stole« i de kommuner og amter, hvor  

 der er problemer med indsatsen f.eks. på grund af manglende samarbejde mellem  

 amtskommunen og kommunerne i amtet.
 Socialministeren nævnte under førstebehandlingen af B 63, at regeringen  

 var indstillet på at overveje initiativer på området til sikring af en bedre  

 og mere ensartet procedure, således at ingen mennesker bliver tabt i det  

 forløb, der er, fra en patient bliver udskrevet fra hospitalet, til der  

 bliver taget vare på vedkommende i det sociale system.
 I den for nylig vedtagne lov om social service, er indsat som § 111, stk.  

 1:
 »Kommunen eller amtskommunen tilbyder udarbejdelse af en skriftlig  

 plan for indsatsen for personer med betydelig nedsat fysisk eller psykisk  

 funktionsevne eller personer med alvorlige sociale problemer, der ikke har  

 eller kun med betydelig støtte kan opholde sig i egen bolig, eller som i  

 øvrigt har behov for betydelig støtte for at forbedre de personlige  

 udviklingsmuligheder«.
Med denne bestemmelse får kommuner og amtskommuner fra servicelovens  

 ikrafttrædelse pligt til at give blandt andre personer med svære  

 sindslidelser tilbud om udarbejdelse af handlingsplaner for indsatsen.
Der er  

 tale om de vanskeligst stillede af de nævnte grupper, som enten har  

 dybtgående problemer med at få, bibeholde eller klare sig i egen bolig, eller  

 for hvem, der bør gøres en ekstra og mere langsigtet indsats, f.eks. for at  

 kunne udvikle en positiv identitet, for at opøve særlige færdigheder eller  

 for at mestre en aktiv livsudfoldelse i samspil med andre.
 Der er hermed skabt mulighed for en styrket koordinering af de amtslige og  

 kommunale sociale tilbud, og for et forbedret beslutningsgrundlag, idet  

 amterne og kommunerne får pligt til nærmere at overveje formål med indsatsen  

 i forbindelse med, at der ydes en individuel service overfor den enkelte.
 Der er desuden med servicelovens § 80 foretaget en præcisering af støtte-  

 og kontaktpersonreglen, idet servicelovens formulering er:
 »Kommunen sørger for tilbud om en støtte- og kontaktperson til  

 personer med sindslidelser«.
 Som det fremgår af bemærkningerne hertil, tilsigter denne ændrede  

 formulering ikke en forstærket udbygning af antallet af støtte- og  

 kontaktpersonordninger, men en præcisering af målsætningen om, at alle  

 kommuner enten selv eller i samarbejde med andre kommuner eller amtskommuner  

 skal kunne give tilbud om en støtte- og kontaktpersonordning.
Forslagets punkt 3: Samarbejdsudvalg I forbindelse med dette punkt kan nævnes, at regeringens anbefaling fra  

 statusrapporten om tilbudene til sindslidende fra 1995 om etablering af  

 dialogfora for samarbejde og dialog om indsatsen for sindslidende i meget vid  

 udstrækning er blevet fulgt, idet indberetningerne fra november 1996 viste,  

 at alle amter på nær 2 havde oprettet samarbejdsfora.
Regeringen, Amtsrådsforeningen og Københavns og Frederiksberg Kommuner er  

 i den for nylig indgåede aftale om den fortsatte udbygning af tilbudene til  

 sindslidende enige om, at der er behov for en særlig målrettet regional og  

 lokal debatrunde om udbygning og kvalitet i de sociale tilbud og om amters og  

 kommuners prioritering heraf.
Der er indgået aftale om, at amtsrådene inden  

 udgangen af 1997 vil melde tilbage til Socialministeriet om resultaterne af  

 disse drøftelser.
 Endvidere fremgår det af denne aftale, at parterne er enige om at følge  

 gennemførelsen af aftalen om fortsat udbygning af tilbudene til sindslidende  

 nøje, og at Sundhedsministeriet og Socialministeriet fortsat skal gøre årlig  

 status over udbygningen af tilbudene til sindslidende på baggrund af  

 indberetninger fra amterne, Hovedstadens Sygehusfællesskab og kommunerne.
Justitsministeriet har i lovforslaget om ændring af psykiatriloven stillet  

 forslag om udskrivningsaftaler.
Sådanne udskrivningsaftaler vil kunne  

 kombineres med servicelovens bestemmelse om skriftlige handleplaner.  

 Hensigten med forslaget om udskrivningsaftalerne er at sikre den nødvendige  

 behandlingsmæssige og sociale opfølgning efter udskrivning fra psykiatrisk  

 hospital særligt for gruppen af meget vanskeligt stillede sindslidende, som  

 efter udskrivning må antages ikke selv at ville søge behandling eller sociale  

 tilbud.
Udskrivningsaftalerne forventes at skulle indgås mellem patienten og  

 den psykiatriske afdeling samt myndigheder, privatpraktiserende  

 sundhedspersoner m.fl.
 Der er således på det seneste sket en del på området til sikring af en  

 forbedret koordineret indsats fra de forskellige sektorer, der har med  

 foranstaltninger for sindslidende at gøre.
Forslagets punkt 4: Uddannelse Uddannelsesforløb for speciallæger og sygeplejersker Der er afsat 50 mio. kr. af den statslige pulje på 400 mio. kr. til  

 tilskud til amter eller Hovedstadens Sygehusfællesskab, der opretter nye  

 uddannelsesstillinger på psykiatriområdet, jf.
Psykiatriaftalen af 4. april  

 1997. Der vil blive ydet tilskud til uddannelsesforløb for speciallæger i  

 psykiatri og børne- og ungdomspsykiatri.
Der vil ligeledes af de 50 mio. kr.  

 blive ydet tilskud til etablering af specialuddannelsen for sygeplejersker i  

 psykiatrisk sygepleje.
Specialuddannelsen for sygeplejersker vil sikre en  

 faglig udvikling, og den vil indeholde tværfaglig og tværsektoriel  

 efteruddannelse.
Kursus for personer, der arbejder med sindslidende Sundhedsministeriet samarbejder i øjeblikket med Socialministeriet og  

 Justitsministeiet om at etablere et landsdækkende kursus for  

 patientrådgivere, bistandsværger og støtte- og kontaktpersoner.
Desuden kan nævnes, at det helt særlige uddannelsesbehov hos personale,  

 der arbejder med gruppen af værst stillede sindslidende, herunder  

 sindslidende med misbrugsproblemer (også kaldet »de 1000«) i  

 begyndelsen af året er blevet drøftet foreløbigt med de kommunale parter.
På  

 baggrund af en forventet tilbagemelding fra de kommunale parter på rapporten  

 fra marts 1997 om udvikling af sociale tilbud til de vanskeligt stillede  

 sindslidende, vil Socialministeriet indgå nærmere drøftelse med parterne om  

 uddannelsesbehovet.
Forslagets punkt 5: Forsknings- og udviklingsstrategier I regeringens redegørelse fra december 1996 »Indsatsen for  

 sindslidende - status, vurdering og forslag til nye initiativer« fremgår  

 det, at der er behov for øget forskning og udvikling inden for en række  

 områder.
Det kan kort nævnes, at der af finanslovsbevillingen på 480 mio. kr. til  

 psykiatri er afsat i alt 13,5 mio. kr. over de næste 3 år til projekter inden  

 for forsknings- og udviklingsområdet.
Dels til projektet »Tidlige og  

 forebyggende interventioner i behandlingen af unge patienter med skizofrene  

 psykoser - det nationale skizofreniprojekt«, og dels til projektet i  

 Hovedstadens Sygehusfællesskab og Århus Amt: »Tidlig opsporing og  

 behandling af unge psykotiske«.
 Disse projekter forventes koordineret med forsøgsordningen vedrørende  

 tidlig indsats over for unge skizofrene, hvortil der ved udmøntningen af  

 satsreguleringspuljen for 1997 blev afsat 1 mio. kr. i 1997 og 5 mio. pr. år  

 de følgende 3 år, og hvor formålet vil være at skabe bedre sammenhæng i de  

 forebyggende tilbud i et par amter på det sociale område,  

 undervisningsområdet, tilbudene til sygehusvæsenet, distriktspsykiatrien og  

 de sociale udslusningstilbud.
Af finanslovsbevillingen på 480 mio. kr. er der endvidere reserveret ca.  

 16,5 mio. kr. til at støtte forskellige forsknings-, udviklings- og  

 uddannelsesinitiativer inden for psykiatrien.
Midlerne skal bl.a. anvendes  

 til at støtte etableringen af et videnscenter for sindslidende  

 udviklingshæmmede og sindslidende fremmedsprogede.
Endelig kan nævnes, at Socialministeriet for nylig har indledt drøftelse  

 med bl.a. de kommunale parter om etablering af et metodeudviklingsprojekt,  

 hvor der sættes fokus på udvikling af kvalitet og brugerinddragelse i de  

 sociale tilbud til sindslidende.
Projektets nærmere udformning og  

 finansiering vil indgå i udmøntningen af Socialministeriets forskningsprogram  

 for 1997 og følgende år.
Metodeudviklingsprojektet blev anbefalet i  

 regeringens psykiatriredegørelse »Indsatsen for sindslidende - Status,  

 vurdering og forslag til nye initiativer« fra december 1996.
