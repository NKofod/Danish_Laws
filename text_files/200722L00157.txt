Fremsat den 28. marts 2008 af skatteministeren (Kristian Jensen) Forslag til Lov om ændring af personskatteloven (Kompensation for kommunale skatteforhøjelser) § 1 I lov om indkomstskat for personer m.v. (personskatteloven), jf. lovbekendtgørelse nr. 959 af 19. september 2006, som senest ændret ved § 11 i lov nr. 1235 af 24. oktober 2007, foretages følgende ændring:
 1. § 6, stk. 2, affattes således:
»Stk. 2. For indkomståret 2009 udgør procenten 5,04. For indkomståret 2010 og efterfølgende indkomstår udgør procenten 5,26.« § 2 Loven træder i kraft dagen efter bekendtgørelsen i Lovtidende og har virkning fra og med indkomståret 2009.
Bemærkninger til lovforslaget Almindelige bemærkninger 1. Lovforslagets baggrund Kommunernes budgetlægning for 2008 har resulteret i en samlet stigning i det kommunale skatteprovenu på ca. 2,2 mia. kr., hvilket er ca. 1,4 mia. kr. højere end den skattejustering på 750 mio. kr., der indgik i aftalen om kommunernes økonomi for 2008 af 10. juni 2007 mellem regeringen og Kommunernes Landsforening.
Det fremgår af aftalen mellem regeringen og KL, at: »Rummet for den kommunale skattejustering sammensættes af en reduktion af statsskatten svarende til 500 mio. kr. samt 250 mio. kr. svarende til, at kommunerne i 2008 anvender det uudnyttede rum vedrørende skattefastsættelsen i 2007.« Af præmisserne for skattestoppet fremgår det, at hvis de gennemsnitlige kommunale indkomstskatter overstiger 2002-niveauet, vil »regeringen sikre, at det ikke slår igennem på niveauet for den samlede beskatning.
Hvis f.eks. budgetlægningen i kommuner og amter [for 2003] viser sig at øge den kommunale beskatning, vil dette blive modgået ved tilsvarende reduktioner af den statslige beskatning«.
 Regeringen (Venstre og Det Konservative Folkeparti) har på denne baggrund som led i aftalen om Finansloven for 2008 opnået enighed med Dansk Folkeparti og Ny Alliance om at gennemføre en modgående statsfinansieret nedsættelse af bundskatten for at kompensere borgerne for det højere kommunale skatteniveau fra 2008 og dermed sikre, at skattestoppet overholdes.
 Når der tages hensyn til kommunernes uudnyttede mulighed for ændret skat på 250 mio. kr. i forbindelse med skatteudskrivningen i 2007, er der tale om, at borgerne skal kompenseres for kommunale skattestigninger på knap 2 mia. kr.
 Dette indebærer, at bundskatten skal reduceres med 0,22 pct.point fra 5,48 til 5,26 pct. svarende til skattenedsættelse med ca. 1,95 mia. kr. årligt.
 I lyset af, at forskudsopgørelserne og skattekortene for 2008 er udsendt, foreslås det, at bundskatten i 2008 fastholdes uændret på 5,48 pct., mens den nedsættes fra indkomståret 2009.
 I 2009 sænkes bundskatten således med 2*0,22 pct.point = 0,44 pct.point fra 5,48 pct. til 5,04 pct., således at denne nedsættelse også kompenserer for højere kommuneskat i 2008. Fra 2010 og frem sænkes bundskatten med 0,22 pct.point til 5,26 pct.
Skattenedsættelsen sikrer, at skattestoppet er overholdt.
Virkningen af de kommunale skattestigninger kan dog ikke neutraliseres fuldt for den enkelte skatteyder.
Det skyldes, at det kun er nogle kommuner, der sætter skatten op, mens andre holder den uændret eller sætter den ned.
Borgerne får set under ét fuld kompensation for de kommunale skattestigninger i 2008, blot med lidt forsinkelse.
Skattestoppet gælder således som hidtil for kommunerne set under ét.
2. Gældende ret Bundskat beregnes i 2008 med 5,48 pct. og betales af alle, der har en indkomst, der er større end personfradraget.
Beskatningsgrundlaget for bundskatten består af den personlige indkomst med tillæg af eventuel positiv nettokapitalindkomst.
Der kan ikke fradrages negativ nettokapitalindkomst og ligningsmæssige fradrag i bundskattegrundlaget.
Hvis en gift person har negativ nettokapitalindkomst, modregnes dette beløb i den anden ægtefælles eventuelle positive nettokapitalindkomst og reducerer dermed grundlaget for dennes bundskat.
Bundskatten beregnes af den del af grundlaget, der overstiger personfradraget, dvs. af indkomst ud over 41.000 kr. (2008). Teknisk beregnes bundskatten af hele beskatningsgrundlaget, og derefter fratrækkes skatteværdien (5,48 pct.) af personfradraget i den beregnede skat.
Hvis en gift persons bundskattegrundlag ikke er stort nok til, at hele skatteværdien af personfradraget kan modregnes i vedkommendes indkomstskat, kan den overskydende del af skatteværdien overføres til ægtefællen og nedsætte dennes skatter.
3. Lovforslagets indhold Det foreslås at nedsætte den statslige bundskat i 2009 fra 5,48 pct. til 5,04 pct.
Herved ydes der i 2009 kompensation til skatteyderne set under ét for de højere kommuneskatter i både 2008 og 2009 med samlet ca. 3,9 mia. kr.
Fra og med 2010 fastsættes den statslige bundskat til 5,26 pct. svarende til en årlig skattenedsættelse på ca. 1,95 mia. kr. (2008-niveau).
Skattenedsættelsen vil være voksende med indkomsten og have samme profil som kommuneskatten.
For personer med indkomster på eksempelvis 200.000 kr., 350.000 kr. og 500.000 kr. vil nedsættelsen af bundskatten med 0, 22 pct.point medføre årlige skattelettelser på henholdsvis 315 kr., 618 kr. og 922 kr.
I 2009, hvor der kompenseres for både 2008 og 2009, vil lettelserne udgøre det dobbelte af de angivne beløb Det skrå skatteloft på 59 pct. foreslås ikke ændret.
Topskatteydere i kommuner omfattet af skatteloftet vil således ikke få nedsat skatten på den del af deres indkomst, der overstiger topskattegrænsen.
Dette harmonerer med, at denne del af deres indkomst ikke berøres af kommuneskatteforhøjelsen, ligeledes på grund af effekten af skatteloftet.
4. Økonomiske konsekvenser for det offentlige Nedsættelsen af bundskatten fra 5,48 pct. til 5,04 pct. skønnes at medføre et umiddelbart provenutab for staten på ca. 3,9 mia. kr. på såvel indkomstårsbasis som finansårsbasis i 2009. (2008-niveau).
 I 2010 og følgende år, hvor bundskatteprocenten i forhold til gældende regler nedsættes fra 5,48 pct. til 5,26 pct., skønnes provenutabet for staten at udgøre ca. 1,95 mia. kr. årligt regnet i 2008-niveau.
For kommunerne medfører lovforslaget en indirekte provenueffekt i 2008 og 2009, der er afledt af virkningerne af det skrå skatteloft.
I medfør af lov om fordeling af skattenedslaget mellem staten og kommunerne som følge af personskattelovens skatteloft medfinansierer kommunerne en del af skatteloftsnedslaget, der gives i den statslige topskat.
I 2008 gælder således, at de kommuner, der hæver skatteprocenten i forhold til 2007, skal indbetale et beløb til staten svarende til den del af deres borgeres skattenedslag, der skyldes skatteforhøjelsen.
Med et uændret skatteloft på 59 pct. og en uændret bundskat på 5,48 pct. skønnes dette medfinansieringsbeløb i 2008 at udgøre ca. 150 mio. kr.
Hvis de kommunale skattestigninger i 2008 var blevet neutraliseret med en modgående sænkning af den statslige bundskat for indkomståret 2008, skønnes det kommunale medfinansieringsbeløb at ville være blevet ca. 25 mio. kr. mindre.
Med forslaget om at give kompensationen for 2008 sammen med kompensationen for 2009 ved at nedsætte bundskatten med 0,44 pct.point i indkomståret 2009 vil der dog komme en modgående provenueffekt for kommunerne i 2009, idet medfinansieringsbeløbet her skønnes at blive ca. 35 mio. kr. mindre, end hvis bundskatten kun var blevet nedsat svarende til et enkelt års kompensation.
 De økonomiske konsekvenser for kommunerne vil blive taget op i forbindelse med forhandlingerne om den kommunale økonomi for 2009. Lovforslaget medfører ingen økonomiske konsekvenser for regionerne.
5. Administrative konsekvenser for det offentlige Implementeringen af ændringen af bundskatteprocenten skønnes at medføre engangsudgifter til systemtilretning og aftestning på i alt ca. 160.000 kr., der skal afholdes med 80.000 kr. i 2009 og 80.000 kr. i 2010. Herudover medfører lovforslaget ingen administrative konsekvenser for det offentlige.
6. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
7. Miljømæssige konsekvenser Lovforslaget har ingen miljømæssige konsekvenser.
8. Administrative konsekvenser for borgerne Lovforslaget har ingen administrative konsekvenser for borgerne.
Skattekompensationen udmøntes automatisk til borgerne i 2009 og de følgende år.
9. Forholdet til EU-retten Lovforslaget indeholder ingen EU-retlige aspekter.
10. Høring Lovforslaget har ikke været sendt i ekstern høring.
Dette skyldes, at der alene er tale om en ukompliceret teknisk ændring af bundskatteprocenten, som der ikke ses at være behov for at gøre til genstand for høring hos diverse erhvervsorganisationer m.v.
