 Under overenskomstforhandlingerne i 1991 fremsatte Forligsmanden et  

 mæglingsforslag, der bl. a. omfattede slagterioverenskomsterne.
Blandt slagteriarbejderne var der et flertal af nej-stemmer, men  

 mæglingsforslaget blev vedtaget som helhed, jf. § 12, stk. 1, i lov om  

 mægling i arbejdsstridigheder.
I protest herimod etablerede arbejdere ved  

 forskellige slagterier kortvarige arbejdsnedlæggelser, der alle blev  

 afsluttet på den første eller anden dag, og inden afholdelse af et  

 fællesmøde, der blev afholdt samlet for alle arbejdsnedlæggelserne.  

 Arbejderne blev indklaget for Arbejdsretten med påstand om bod, men  

 Arbejdsretten fandt ikke, at arbejdsnedlæggelserne var iværksat under sådanne  

 særligt belastende omstændigheder, at der var grundlag for at anse dem for  

 bortfaldet af den snævre undtagelsesbestemmelse i Arbejdsretslovens § 12,  

 stk. 2, in fine, hvorfor bodspåstanden ikke blev taget til følge.
Under denne sag har Sammenslutningen af Landbrugets Arbejdsgiverforeninger  

 for Slagteriernes Arbejdsgiverforeninger for Slagteriselskabet DANISH CROWN  

 A.m.b.A. og Slagteriselskabet ROYAL DANISH - QUALITY A/S indklaget  

 Landsorganisationen i Danmark for Nærings- og Nydelsesmiddelarbejder  

 Forbundet for et antal medlemmer af dette forbund for Arbejdsretten.
Klagerne  

 har nedlagt påstand om, at de indklagede forbundsmedlemmer hver især betaler  

 en efter rettens skøn fastsat bod for deres deltagelse i arbejdsnedlæggelser  

 i perioden fra den 10. april 1991 til den 12. april 1991.
 De indklagede har erkendt, at arbejdsnedlæggelserne er  

 overenskomststridige, men har påstået frifindelse i medfør af  

 arbejdsretslovens § 12, stk. 2, in fine.
Under overenskomstforhandlingerne i foråret 1991 fremsatte Forligsmanden  

 den 19. marts 1991 et mæglingsforslag, der bl.a. omfattede  

 slagterioverenskomsterne.
Blandt slagteriarbejderne var der et flertal af  

 nej-stemmer, men mæglingsforslaget blev vedtaget som helhed, jf. § 12, stk.  

 1, i lov om mægling i arbejdsstridigheder.
I protest mod vedtagelsen  

 etablerede de indklagede kortvarige arbejdsnedlæggelser i dagene fra den 10.  

 april 1991 til den 12. april 1991. Arbejdsnedlæggelserne på de enkelte  

 virksomheder blev afsluttet på den første eller anden dag, og fællesmøde for  

 alle arbejdsnedlæggelserne blev afholdt i juni 1991.
Klagerne har anført, at arbejdsnedlæggelserne er erkendt  

 overenskomststridige, og at de har savnet rimelig begrundelse.
Vedtagelsen af  

 Forligsmandens mæglingsforslag må anses for en afgørelse, der er truffet på  

 et mæglingsmøde, eller i hvert fald som en omstændighed, der kan sidestilles  

 hermed, jf. herved motiverne til arbejdsretsloven.
Arbejdsnedlæggelserne er  

 derfor omfattet af undtagelsesbestemmelsen i § 12, stk. 2, in fine.
 De indklagede har anført, at undtagelsesbestemmelsen i § 12, stk. 2, skal  

 fortolkes meget restriktivt, jf. herved arbejdsretsudvalgets betænkning af 3.  

 maj 1973 og Arbejdsrettens dom K. 7227 fra 1974. Arbejdsnedlæggelserne fandt  

 sted i protest mod, at mæglingsforslaget blev vedtaget trods et klart flertal  

 imod for slagteriarbejdernes vedkommende, og et sådant tilfælde kan ikke  

 sidestilles med de nærmest udtømmende eksempler, der i betænkningen er anført  

 til belysning af, hvornår en arbejdsnedlæggelse savner rimelig begrundelse.
 Arbejdsretten skal udtale:
Der må gives de indklagede medhold i, at de kortvarige  

 arbejdsnedlæggelser, der skete i protest mod vedtagelse af mæglingsforslaget,  

 ikke er iværksat under sådanne særligt belastende omstændigheder for de  

 indklagede forbundsmedlemmer, at der er grundlag for at anse dem for omfattet  

 af den snævre undtagelsesbestemmelse i arbejdsretslovens § 12, stk. 2, in  

 fine.
Indklagedes påstand om frifindelse for betaling af bod tages derfor til  

 følge.
 T h i k e n d e s f o r r e t :
 Indklagede, Landsorganisationen i Danmark for Nærings- og  

 Nydelsesmiddelarbejder Forbundet for et antal medlemmer af dette forbund,  

 frifindes.
 Klagerne, Sammenslutningen af Landbrugets Arbejdsgiverforeninger for  

 Slagteriernes Arbejdsgiverforeninger for Slagteriselskabet ROYAL DANISH CROWN  

 A.m.b.A og ROYAL DANISH QUALITY A/S, skal betale sagens omkostninger til  

 Arbejdsretten med 2.000 kr.
 (* 1) Henvisninger: Per Jacobsen s.465 ff, s.472 (note 176a), Christensen  

 Kommentar s. 82, K. 86.015 (A 1987, s. 79), K. 7227 (A 1974, s. 17).
