Nr BTL 43 Betænkning over Forslag til lov om egnsudvikling   

 Nr L 43 1987-88, 1. samling Afgivet af Erhvervsudvalget Afgivet: 19880317 Udvalget har behandlet lovforslaget i en række møder og har herunder stillet spørgsmål til industriministeren, som denne har besvaret skriftligt.
Udvalget har endvidere modtaget mundtlige og/eller skriftlige henvendelser fra:
Danmarks naturfredningsforening, Fællesorganisationen for Vestlolland, Industrirådet, Morsø Food Park, Morsø Kommune og Nordjyllands Erhvervsråd.
Der er af industriministeren og af et mindretal stillet ændringsforslag, hvorom henvises til de ledsagende bemærkninger.
Et af udvalgets spørgsmål til industriministeren og dennes svar herpå er optrykt som bilag til betænkningen.
Herefter indstiller et mindretal (Socialdemokratiets og Det  

 Radikale Venstres medlemmer af udvalget) lovforslaget til vedtagelse med de af industriministeren stillede ændringsforslag.
 Mindretallet ønsker endvidere at udtale:
Mindretallet beklager, at der de seneste 5 år er sket mere end en halvering af de økonomiske midler, der er til rådighed for lovens formål.
Mindretallet lægger vægt på det overordnede hensyn, at hele befolkningen, også de mere tyndt befolkede områder, skal have lige adgang til samfundets almindelige økonomiske, sociale og kulturelle udvikling.
Derfor lægger mindretallet afgørende vægt på, at nye aktiviteter, der tages ind i loven som tilskudsberettigede, ikke indebærer færre penge i form af tilskud til anlægsaktiviteter, og har derfor som betingelse for denne udvidelse af lovens område stillet, at der tilføres yderligere 10 mio. kr. til lovens formål.
I den sammenhæng ønsker mindretallet desuden at fremhæve det svar, som ministeren har givet til udvalget på spørgsmål 21, hvori det under pkt.
G er anført:
»Tilskud fra egnsudviklingsmidlerne efter §§ 8 og 9 skal ikke træde i stedet for teknologistøtte, ligesom projekter, hvortil der er ydet teknologistøtte, ikke dermed er afskåret fra at modtage egnsudviklingsstøtte.
Tilskud efter §§ 8 og 9 skal ydes enten som et supplement til teknologistøtten eller til projekter, der ikke er omfattet af teknologistøttens målgruppeafgrænsning, når dette ud fra en egnsudviklingsmæssig betragtning skønnes at være af betydning.
Det gælder netop for disse bestemmelser såvel som for egnsudviklingsordningens øvrige bestemmelser, at de tager sigte på en vis forskelsbehandling, der muliggør en støtte til egnsudviklingsområderne, som ikke ydes til de øvrige dele af landet.« Med hensyn til ændringen i § 4 lægger mindretallet vægt på ministerens svar på spørgsmål 27, jf. bilag til betænkningen, der bekræfter, at der udelukkende er tale om en redaktionel ændring i forhold til den hidtil gældende lov og ikke tale om en ændring af hidtidig praksis.
Et andet mindretal (Det Konservative Folkepartis, Venstres og Centrum-Demokraternes medlemmer af udvalget) indstiller ligeledes lovforslaget til vedtagelse med de af industriministeren stillede ændringsforslag.
Et tredje mindretal (Socialistisk Folkepartis medlemmer af  

 udvalget) indstiller lovforslaget til vedtagelse med det af mindretallet under nr. 6 stillede ændringsforslag.
Et fjerde mindretal (Fremskridtspartiets medlem af udvalget) indstiller lovforslaget til forkastelse ved 3. behandling.
Ændringsforslag Af industriministeren, tiltrådt af et flertal (S, KF, V, RV  

 og CD):
Til § 6 1) Stk. 1 affattes således:
»Der kan ydes tilskud til industri- og servicevirksomheders anlægsudgifter.
Tilskuddet ydes til:
 1) Nyetableringer, herunder filialer og lignende.
2) Lokale virksomheders optagelse af ny produktion af væsentligt omfang.
3) Mindre virksomheders første væsentlige kapacitetsudvidelse.« 2) I stk. 3 og stk. 4 ændres »støtten« til:  

 »tilskuddet«.
 3) Stk. 5 affattes således:
»Stk. 5. Tilskud skal tilbagebetales, hvis projektets økonomiske succes betinger det.
De nærmere regler for tilbagebetalingen fastlægges af Egnsudviklingsrådet.« 4) Efter stk. 5 indsættes som nyt stykke:
»Stk. 6. Hvis en virksomhed, hvortil der er ydet tilskud, ophører, afhændes, udlejes eller tilsidesætter vilkår for tilskuddet inden for en periode af 5 år fra tilskuddets udbetaling, kan det endvidere bestemmes, at tilskuddet helt eller delvis skal tilbagebetales.« Til § 8 5) I 1. pkt. udgår ordene »støtte i form af«.
Til § 9 Af et mindretal (SF):
 6) Paragraffen affattes således:
 » § 9. I særlige tilfælde kan der ydes støtte i form af  

 tilskud til:
1) Foranstaltninger af væsentlig betydning for et områdes erhvervsmæssige udvikling med henblik på at tilføre, opretholde eller udvide konkret erhvervsmæssig aktivitet, herunder regionale udviklingsprogrammer.
 2) Regionale eller lokale viden-, teknologi- eller designcentre.
3) Regionale eller lokale iværksætter- eller produktudviklingscentre.« Af industriministeren, tiltrådt af et flertal (S, KF, V, RV  

 og CD):
 7) I 1. pkt. udgår ordene »støtte i form af«.
 8) Nr. 2 affattes således:
»2) Etablering af teknologisk infrastruktur af væsentlig betydning for udviklingen af et områdes industri- og servicevirksomheder.« Til § 10 9) Paragraffen affattes således:
» § 10. Virksomheder, der har modtaget tilskud i henhold til §  

 6, og virksomheder, der drives fra en erhvervsejendom, som kommunen har opført med statslån i henhold til § 7, er underkastet regnskabsmæssigt og teknisk tilsyn efter Egnsudviklingsrådets nærmere bestemmelse.
Stk. 2. Tilsynet ophører, når lånet eller tilskuddet er tilbagebetalt, eller når forpligtelsen til at tilbagebetale tilskuddet er bortfaldet.« Bemærkninger Til nr. 1-4 Med de foreslåede ændringer tilsigtes en tilpasning til formuleringen i andre erhvervsfremmeordninger, der indeholder bestemmelse om betinget tilbagebetalingspligt af modtagen statsstøtte.
I forbindelse med Egnsudviklingsrådets fastlæggelse af reglerne for tilbagebetaling af tilskud vil der blive lagt vægt på, at der i de enkelte tilfælde efter en konkret bedømmelse fastlægges en tidshorisont for, hvornår tilbagebetalingskravet tidligst vil kunne gøres gældende, og i hvor lang en periode det kan gøres gældende.
Rammerne for frihed for tilbagebetaling og eventuelle vilkår for tilbagebetaling bør ikke være for snævre.
Der vil normalt blive ydet frihed for tilbagebetaling i en periode på 5 år, og det »succesbetingede« tilbagebetalingskrav vil efter udløbet af denne periode kunne gøres gældende inden for en 3 års periode.
Egnsudviklingsrådet, der fastsætter længden af de nævnte perioder, kan, når omstændighederne taler for det, fravige de anførte hovedregler i op- og nedadgående retning.
Det foreslåede stk. 6 er en konsekvens af ændringen i stk. 1 og svarer til den gældende lovs § 6, stk. 4.
Til nr. 5 og 7 De foreslåede ændringer er udelukkende af redaktionel karakter.
Til nr. 6 Ved den foreslåede ændring præciseres det, hvilke lokale og regionale erhvervsfremmende aktiviteter der kan ydes tilskud til.
Til nr. 8 Den foreslåede ændring tilsigter alene at undgå en eksemplificering i lovteksten.
Bestemmelsen åbner adgang til at yde tilskud til etablering af teknologisk infrastruktur, f.eks. afdelinger af teknologiske videncentre, produktudviklingscentre etc., hvor en sådan støtte kan få en væsentlig egnsudviklingsmæssig effekt.
Til nr. 9 Den foreslåede ændring er udelukkende af redaktionel karakter.
Svend Andersen (S) Lykketoft (S) fmd.
Kelm-Hansen (S) Lissa Mathiasen (S) Bjørn Westh (S) Erling Olsen (S) Birthe Hansen (SF) Rahbæk Møller (SF) Flemming Hansen (KF) Jette Thomsen (KF) Aagaard (KF) Kai Dige Bach (KF) Svend Heiselberg (V) Helge Sander (V) Emmert Andersen (CD) Pia Dahl (FP) Larsen-Ledet (RV) Partierne KRF og FK havde ikke medlemmer i udvalget.
Bilag Et af udvalgets spørgsmål til industriministeren og dennes svar herpå Spørgsmål 27:
Ad § 4 Udvalget ønsker oplyst, hvilken betydning det har, at ministeren nu skal fastsætte bistandsordninger »efter udtalelse fra Egnsudviklingsrådet«, hvor der tidligere var tale om »efter indstilling«.
 Svar:
 Formuleringen » . . . efter udtalelse fra Egnsudviklingsrådet . . .
» i lovforslagets § 4, stk. 1, 1. pkt., er kun en sproglig omformulering og indebærer ikke nogen realitetsændring i forhold til formuleringen » . . . efter indstilling fra Egnsudviklingsrådet . . . » i den gældende lovs § 5, stk. 1, 1.
pkt.
Ifølge bemærkningerne til forslaget til den gældende lovs § 5, stk. 1, 1. pkt., er den omtalte indstilling som under 1972-loven ikke bindende for ministeren.
Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
Der er af industriministeren stillet ændringsforslag, hvorom henvises til de ledsagende bemærkninger.
Et af udvalgets spørgsmål til industriministeren og dennes svar herpå er optrykt som bilag til betænkningen.
Herefter indstiller et flertal (udvalget med undtagelse af Fremskridtspartiets medlem) lovforslaget til vedtagelse med det af industriministeren stillede ændringsforslag.
Et mindretal (Fremskridtspartiets medlem af udvalget) indstiller lovforslaget til forkastelse, men kan dog stemme for det stillede ændringsforslag.
Ændringsforslag Af industriministeren, tiltrådt af udvalget:
Til § 13 1) Stk. 2 affattes således:
» Stk. 2. Samtidig ophæves lov nr. 88 af 13. marts 1985.  

 Ansøgninger om støtte i henhold til denne lov, der er modtaget i Industri- og Handelsstyrelsen inden den 1. juni 1988, behandles efter de hidtil gældende regler.« Bemærkninger Til nr. 1 Industri- og Handelsstyrelsen har modtaget et stort antal ansøgninger om støtte i henhold til den nugældende lov, som det vil tage nogen tid at færdigbehandle.
Det vil derfor være hensigtsmæssigt at indføre en overgangsbestemmelse, således at ansøgninger, der er modtaget inden den nye lovs ikrafttræden, kan færdigbehandles efter de hidtidige regler.
Svend Andersen (S) Lykketoft (S) fmd.
Kelm-Hansen (S) Lissa Mathiasen (S) Bjørn Westh (S) Erling Olsen (S) Birthe Hansen (SF) Rahbæk Møller (SF) Flemming Hansen (KF) Jette Thomsen (KF) Aagaard (KF) Kai Dige Bach (KF) Svend Heiselberg (V) Helge Sander (V) Emmert Andersen (CD) Pia Dahl (FP) Larsen-Ledet (RV) Partierne KRF og FK havde ikke medlemmer i udvalget.
Bilag Et af udvalgets spørgsmål til industriministeren og dennes svar herpå Spørgsmål:
Er ministeren villig til at sikre 10 mio. kr. ekstra til gennemførelse af nærværende lovforslag (L 43) på baggrund af lovens udvidede tilskudsmuligheder, jf. §§ 8 og 9, nr. 2? Svar:
Sigtet med lovforslaget har jo alene været at modernisere egnsudviklingsordningen, således at den fortsat kan virke som et bidrag til udligning af forskelle i befolkningens levevilkår i landets forskellige egne.
Denne modernisering er foreslået gennemført blandt andet ved at forstærke egnsudviklingspolitikkens teknologiske dimension gennem omlægning af tilskudsmulighederne.
Jeg er ikke uenig i, at en heldig gennemførelse af den tilsigtede modernisering af egnsudviklingsordningen vil kunne fremmes ved at tilføre ordningen yderligere midler, og jeg kan heller ikke være uenig i, at det er et område, som kan gøre krav på en betydelig opmærksomhed, når de til rådighed stående midler skal fordeles.
Jeg vil derfor være villig til gennem omposteringer på Industriministeriets erhvervsfremmebudget at overføre 10 mio. kr.
 yderligere til gennemførelse af egnsudviklingsloven.
