Ankestyrelsens principafgørelse O-9-92 om flyttehjælp - erhvervsmæssig forbedring - uddannelse med løn Resume:
Flytning til anden kommune i forbindelse med opnåelse af elevplads med løn efter afslutning af 1. år af HA-studiet anset for være en erhvervsmæssig forbedring.
Ankestyrelsen lagde vægt på, at pågældende blev selvforsørgende.
 Kassation:
Principafgørelsen har ikke længere vejledningsværdi Kassationsdato:
28-05-2009 Love:
Lov om social bistand - lovbekendtgørelse nr. 817 af 6. december 1990 - § 46 og § 47 Sagsfremstilling:
H afsluttede i juni 1990 i A kommune 1. år af HA-studiet, der normalt varer 2 år.
H valgte at tage imod en elevplads i B kommune pr. 1.8.90 med første lønudbetaling pr. 31.8.90.
H opsagde sin selvstændige bolig pr. 1.8.90 og tog midlertidigt ophold hos sine forældre i A kommune.
H ønskede i forbindelse med sin tiltræden i elevpladsen at flytte til B kommune, hvor hun fik et værelse med køkken til 1.921 kr. + el pr. måned og depositum i form af 1 måneds husleje.
H oplyste, at hvis hun ikke havde fået elevplads, ville hun have fortsat HA-studiet.
 A kommune afslog at yde hjælp til første måneds husleje, depositum og forsørgelse i august 1990, idet H blev betragtet som værende i et fortsat uddannelsesforløb.
Amtsankenævnet besluttede i sin første mødebehandling at hjemvise sagen til A kommune til fornyet behandling, idet nævnet fandt, at der ved flytningen var sket en erhvervsmæssig forbedring, jf.
SM O-47-88, og at H ikke selv havde mulighed for at afholde udgiften.
A kommune fastholdt sit afslag under henvisning til, at H betragtedes som værende i et uafbrudt uddannelsesforløb og i øvrigt heller ikke kunne komme i betragtning efter reglerne om uddannelsessøgendes ret til kontanthjælp i særlige tilfælde.
Med hensyn til SM O-47-88 bemærkede A kommune, at H ikke havde modtaget kontanthjælp forud for flytningen.
 Ved fornyet mødebehandling af sagen fandt Amtsankenævnet, at H var berettiget til at modtage hjælp til betaling af depositum, første måneds husleje og forsørgelse i august måned 1990. Nævnet henviste i afgørelsen til bistandslovens §§ 46 og 47 og fastholdt i øvrigt den i forbindelse med hjemvisningen givne begrundelse.
 I klagen til Ankestyrelsen anførte A kommune, at H i perioden fra afslutning af første år af HA-studiet til påbegyndelse af læreforhold var at betragte som studerende i et fortsat uddannelsesforløb, hvorforhun ikke var omfattet af bistandslovens bestemmelser og heller ikke af de særlige bestemmelser i Socialministeriets bekendtgørelse nr. 570 af 7. august 1990, om uddannelsessøgendes ret til kontanthjælp efter bistandsloven i særlige tilfælde.
 A kommune anførte endvidere, at SM O-47-88 ikke som anført af nævnet fandtes anvendelig i den foreliggende sag, men at A kommunes afgørelse støttedes af SM O-33-90. A kommune anførte endelig, at H selv havde afhjulpet sin situation ved at udnytte private lånemuligheder.
 Sagen blev behandlet i principielt møde til belysning af om der kunne ydes hjælp til flytning når flytningen skete i forbindelse med lønnet uddannelse.
 Afgørelse:
Ankestyrelsen fandt, at der ved flytningen i forbindelse med påbegyndelse i elevplads med løn var sket en forbedring af de erhvervsmæssige muligheder, idet H herved var blevet selvforsørgende.
Ankestyrelsen tiltrådte derfor Amtsankenævnets afgørelse, hvorefter H var berettiget til hjælp efter bistandslovens § 46 til depositum og første måneds husleje.
 Samtidig udtalte Ankestyrelsen, at der ikke er hjemmel i § 46 til at yde hjælp til forsørgelse i den første måned af elevtiden indtil første lønudbetaling, men at der dog ikke skulle ske tilbagebetaling af hjælp, der måtte være udbetalt i henhold til Amtsankenævnets afgørelse.
