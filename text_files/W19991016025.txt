Da bladet ikke havde godtgjort rigtigheden af oplysningerne, og da disse  

 var egnede til at påføre klageren skade, var god presseskik  

 overtrådt.
Bladet blev pålagt at offentliggøre et  

 genmæle.
Kendelse fra Pressenævnet i sag nr.  

 70/1993 En mand [A] har ved advokat Ove Jessen klaget til  

 Pressenævnet over, at Dagbladet Børsen har givet afslag på  

 en anmodning om genmæle over for en artikel den 30. august 1993.  

 Klageren finder endvidere, at bladet har overtrådt god presseskik.
 I artiklen, der havde overskriften "Told & Skat  

 kulegraver netværk af selskabstømmere - Politiet undrer sig over  

 tæt kontakt til kriminelle miljøer", hed det bl.a.:
 "Politiets og Told- og Skattestyrelsens optrevling af den  

 såkaldte guld-sag fra Skibby har ikke alene afsløret et  

 landsdækkende net af professionelle selskabstømmere, men  

 også afdækket et endnu større og hidtil ukendt  

 netværk af samarbejdende personer og selskaber.
 I første omgang vil Told- og Skattestyrelsen  

 udarbejde en oversigt over involverede selskaber og personer med speciale i  

 selskabstømning.
 Styrelsens kræfter vil - efter dagbladet  

 Børsens oplysninger - koncentrere sig om de seneste års mest  

 aktive selskabstømmere.
Samtidig undrer ledende politifolk sig over, at flere af  

 de professionelle selskabstømmere på den ene eller anden  

 måde har haft kontakt til personer og selskaber, som en eller flere  

 gange har været involveret i økonomisk kriminalitet." Det fremgik endvidere af artiklen, at politiet  

 konstaterer, "at der findes en gruppe driftige personer, der kender hinanden,  

 og som stort set altid er deltagere i uigennemskuelige handler og atypiske  

 forretninger." I slutningen af artiklen hed det:
"Alle de nævnte selskabstømmere kender  

 hinanden mere eller mindre, bl.a. sidder flere af dem i bestyrelser sammen,  

 men det skal understreges, at ingen af dem er dømt for  

 selskabstømning." Artiklen var ledsaget af en stribe med 3 billeder af  

 personer, der i følge billedteksterne får deres forhold  

 undersøgt af Told- og Skattestyrelsen.
Det øverste billede var  

 af klageren.
 I en særlig box hed det:
 "Told og Skat undersøger følgende:
 I følge Børsens oplysninger vil  

 følgende selskabstømmere få undersøgt deres  

 forhold nærmere af Told- og Skattestyrelsen:
Direktør [A], Hjørring.
I følge  

 branchekyndige udviklede [A] skattegodtgørelsesmetoden til  

 fuldkommenhed." Yderligere 11 personer var nævnt på den liste  

 Børsen havde stillet op i boxen.
 [A] anmodede herefter om følgende  

 genmæle:
 "Vedrørende artikel bragt i Børsen mandag  

 den 30/8 d.å. indeholdende fejlagtige oplysninger om direktør  

 Hjørring:
 [A] har ingen forbindelse til den såkaldte "guldsag  

 fra Skibby".
Endvidere er [A] ikke "selskabstømmer", endsige  

 deltager i "et landsdækkende net af selskabstømmere" eller i  

 øvrigt deltager i "et hidtil ukendt netværk af samarbejdende  

 personer og selskaber." [A] har heller ikke på den ene eller anden  

 måde haft "kontakt til personer og selskaber, som én eller flere  

 gange har været involveret i økonomisk kriminalitet".
 [A] tilhører ikke en gruppe driftige personer, der  

 kender hinanden, og som stort set altid er deltagere i uigennemskuelige  

 handler og atypiske forretninger.
Sluttelig skal det oplyses, at [A] ikke kender de  

 øvrige personer nævnt i artiklen, bortset fra omtalen i  

 dagspressen." Bladet afviste at bringe genmælet, idet der  

 henvistes til, at man alene havde skrevet om klageren, at han udviklede  

 skattegodtgørelsesmetoden til fuldkommenhed.
I klagen til Pressenævnet er det til støtte  

 for kravet om genmæle gjort gældende, at artiklen er udformet  

 på en sådan måde, at der for læseren ikke hersker  

 tvivl om, at klageren har forbindelse til "guldsagen fra Skibby", er medlem  

 af et landsdækkende net af professionelle "selskabstømmere" og  

 har haft kontakt til personer og selskaber, som en eller flere gange har  

 været involveret i økonomisk kriminalitet.
Alle disse  

 påstande er i følge klageren udokumenterede.
Det eneste korrekte  

 i artiklen er efter klagerens opfattelse, at han har udviklet  

 skattegodtgørelsesmetoden til fuldkommenhed, og klageren  

 tilføjer, at metoden er fuldt lovlig.
 Klageren har endvidere anført, at Børsen ved  

 at sammenkæde ham med kriminelle elementer og selskabstømmere  

 har påført ham ganske betydelig økonomisk skade, idet han  

 nu har særdeles vanskeligt ved at indgå kontrakter og deltage i  

 bestyrelsesarbejde m.v.
Til støtte for klagen over, at Børsen har  

 overtrådt god presseskik, er det gjort gældende, at de  

 krænkende oplysninger skulle have været kontrolleret, herunder  

 navnlig ved forelæggelse for klageren.
Dette er imidlertid ikke  

 sket.
Børsen har i en udtalelse om klagen fastholdt sin  

 afvisning af at bringe et genmæle.
Børsen støtter dette  

 på, at klageren har bekræftet den eneste oplysning, bladet bragte  

 om ham i artiklen, nemlig at han udviklede skattegodtgørelsesmetoden  

 til fuldkommenhed.
Bladet har endvidere anført, at man i  

 forudgående artikler har skrevet, at klageren kun har indirekte  

 forbindelse til guldbanden fra Skibby.
I bladets intensive dækning af  

 guldsagen og om selskabstømmerne er det blevet understreget, at der  

 findes lovlig og ulovlig selskabstømning.
Børsen vil overlade  

 det til de relevante myndigheder at finde ud af, om klageren har handlet  

 lovligt eller ulovligt, men har gjort gældende, at  

 selskabstømmere har det tilfælles, at en stor del af de  

 berørte virksomheder bliver tvangsopløst af den ene eller anden  

 grund.
Børsen har herefter henvist til nogle fremlagte lister fra  

 Erhvervs- og Selskabsstyrelsen, hvoraf det fremgår, at [A] har  

 været direktør og/eller bestyrelsesmedlem i et betydeligt antal  

 opløste selskaber.
Til støtte for at klageren har været  

 involveret i uigennemskuelige handler og atypiske forretninger, har  

 Børsen fremlagt regnskab for 1988 for et selskab, hvor klageren var  

 direktør og bestyrelsesmedlem.
I revisorpåtegningen på  

 dette regnskab hed det bl.a.:
"Vi har ved vores revision konstateret, at der i  

 årets løb er ydet 2 lån ialt ca. 12,5 mill kr. med en  

 løbetid på een dag.
Lånene er efter vores opfattelse  

 omfattet af aktieselskabslovens § 115, stk. 1, der omhandler ulovlige  

 aktionærlån.
 I perioden efter statustidspunktet er der ligeledes ydet  

 en række udlån på ialt ca. 27,3 mill. kr., som efter vores  

 opfattelse også er omfattet af aktieselskabslovens § 115, stk. 1. Disse  

 udlån er i løbet af 1989 og senest på tidspunktet for  

 vores påtegning af regnskabet indfriet.
Datterselskabet, Aktieselskabet 30. oktober 1943, havde  

 pr. 31. december 1988 et udlån på ca. 1 mill. kr., der efter  

 vores opfattelse også er omfattet af aktieselskabslovens § 115 stk. 1.  

 På tidspunktet for vores påtegning af regnskabet er dette  

 udlån indfriet." I henhold til nogle Børsen-artikler fra 1989 og  

 1991 ejedes aktiemajoriteten i dette selskab af et andet selskab, der i 1991  

 blev slettet fra noteringen på Københavns Fondsbørs, idet  

 Fondsbørsen fandt, at selskabet gennem en meget lang periode havde  

 forsømt at opfylde de forpligtelser, der følger af at  

 være et børsnoteret selskab.
I følge Børsen var  

 klageren tidligere hovedaktionær i det "slettede" selskab, men havde et  

 halvt år før "sletningen" solgt sin aktiepost til et andet  

 selskab, hvor han var direktør.
 Børsen har endvidere anført, at klageren  

 tidligere er blevet straffet for økonomisk kriminalitet, og finder det  

 derfor påfaldende, at klagerens advokat påstår, at klageren  

 ikke har haft kontakt til personer eller selskaber, som har været  

 involveret i økonomisk kriminalitet.
Sammenfattende har Børsen gjort gældende, at  

 artiklen tager udgangspunkt i guldbanden og dens forbindelser til andre  

 selskabstømmere.
Bladet finder efter det oven for anførte, at  

 der er fuld dækning for artiklen, uanset indholdet ikke var  

 målrettet mod [A].
Om klagen over, at god presseskik er overtrådt, har  

 bladet anført, at journalisten, der skrev artiklen, gennem  

 længere tid forsøgte at spore klageren på forskellige  

 adresser uden held.
Efter offentliggørelsen har bladet gentagne gange  

 tilbudt klageren at gennemgå materialet og eventuelt deltage i et  

 interview, hvilket er blevet afslået.
 Følgende nævnsmedlemmer har deltaget i sagens  

 behandling: Else Mols, Hans Dam, Ulrik Holmstrup og Preben  

 Sørensen.
 Pressenævnet udtaler:
Klageren sammenkædes i kraft af artiklens  

 opsætning med de generelle forhold, som i henhold til artiklen er  

 afdækket i forbindelse med optrevlingen af guldsagen fra Skibby.  

 Hverken i artiklen eller under sagens behandling i Pressenævnet er  

 rigtigheden af denne sammenkædning godtgjort.
Da sammenkædningen  

 er egnet til at påføre klageren økonomisk skade af  

 betydning pålægges Børsen at offentliggøre  

 følgende:
 "Genmæle:
 Vedrørende artikel bragt i Børsen mandag den  

 30. august d.å. indeholdende fejlagtige oplysninger om [A],  

 Hjørring, skal følgende oplyses.
 [A] har ingen forbindelse til den såkaldte guldsag  

 fra Skibby. [A] deltager ikke i et landsdækkende net af  

 selskabstømmere. [A] kender ikke de øvrige personer nævnt  

 i artiklen.
Advokat Ove Jessen på vegne af [A]." Pressenævnet finder i øvrigt ikke grundlag  

 for at kritisere Dagbladet Børsen i denne sag.
 Afsagt den 2. december 1993.
