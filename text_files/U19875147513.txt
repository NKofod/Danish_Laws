 Efter afslutningen af den lovlige konflikt i 1985 blev det meddelt 2  

 ud af ca. 22 medarbejdere i en virksomhed, at de ikke var genantaget.
 Det fandtes efter bevisførelsen ikke godtgjort, at  

 produktionsforholdene som følge af konflikten var ændret på en sådan måde, at  

 driftsmæssige hensyn berettigede virksomheden til at nægte fortsat  

 beskæftigelse af de 2 medarbejdere, der derfor havde overenskomstmæssigt krav  

 på iagttagelse af opsigelsesvarsel.
 Virksomheden blev dømt til at betale løn for henholdsvis 20 og 10  

 arbejdsdage til de 2 medarbejdere samt en bod på 20.000 kr.
 Under denne sag har Landsorganisationen i Danmark for  

 Træindustriarbejderforbundet i Danmark indklaget Dansk Arbejdsgiverforening  

 for Træindustriens Fabrikantforening for Fredericia Stolefabrik A/S,  

 Fredericia, for Arbejdsretten for overenskomstbrud.
 Klagerne har nedlagt følgende endelige påstande:
 1. Indklagede Fredericia Stolefabrik A/S har begået overenskomstbrud ved  

 den 1. april 1985 at have afskediget forbundets medlemmer Johannes Mortensen  

 og Henrik Petersen uden iagttagelse af det i overenskomstens § 34 angivne  

 opsigelsesvarsel.
 2. Indklagede Fredericia Stolefabrik A/S tilpligtes at betale løn for  

 henholdsvis 20 og 10 arbejdsdage til Johannes Mortensen og Henrik Petersen.
 3. Der pålægges den indklagede virksomhed bod for det skete  

 overenskomstbrud.
 De indklagede har påstået frifindelse.
 Sagens nærmere omstændigheder er følgende:
Efter afslutningen af konflikten med udgangen af marts 1985 mødte de cirka  

 20 tidligere på den indklagede virksomhed ansatte medarbejdere mandag den 1.  

 april 1985 ved arbejdstids begyndelse.
Det blev imidlertid meddelt Johannes  

 Mortensen og Henrik Petersen - samt en pr. 1. april 1985 udlært lærling Gitte  

 Sørensen - at de ikke var genantaget.
Det var på dette tidspunkt de nævnte  

 personers opfattelse og også forbundets, at det skyldtes driftsmæssige hensyn  

 efter konflikten, at de pågældende ikke som de øvrige kom i arbejde straks.  

 Da de imidlertid ikke efter nogle dages forløb var blevet genansat, blev  

 sagen af Træindustriarbejderforbundet ved skrivelse af 11. april 1985 rejst  

 over for Træindustriens Fabrikantforening, idet forbundet tilkendegav, at man  

 ville overveje at indklage virksomheden for overenskomststridig lockout.  

 Forbundet ønskede et møde om sagen.
Virksomheden afgav derefter på foranledning af Træindustriens  

 Fabrikantforening en nærmere redegørelse.
I virksomhedens skrivelse af 22.  

 april 1985 til fabrikantforeningen anføres blandt andet, at det skyldtes  

 mangel på arbejde, at de tre nævnte personer ikke blev genansat.
Det hedder  

 videre i redegørelsen:
 »Når vi så os nødsagede til at gå så drastisk til værks, som ikke at  

 ansætte en nyudlært og ikke at genansætte de to andre skyldes det dels, at  

 den meget langtrukne forhandling om nye overenskomster næsten traditionelt  

 dæmpede interessen for langvarige forbrugsgoder, og da især for de mere  

 kostbare, som vi deltager i produktionen af, men også, at vi slet ikke kom i  

 direkte kontakt med vor modstående part, Træindustriarbejderforbundet, så vi  

 bl.a. kunne være blevet enige om at forlænge den suspension af de længste  

 opsigelsesvarsler, som var gældende os imellem i den afvigte periode indtil  

 udgangen af februar i år.
 Endvidere gjorde de fire lærlinge og deres mester, der trods alt arbejdede  

 under strejken et kraftigt indhug i det forhåndenværende arbejde, selv om  

 intet kunne leveres ud.
Forbundet skriver, at de overvejer at lægge sag an for overenskomststridig  

 lock-out, det er os ikke muligt at forstå baggrunden herfor.
Ingen beklager  

 da mere, at måtte undvære gode medarbejderes hjælp, end vi, og da slet ikke  

 medarbejdere, vi intet som helst udestående har med, og som måske nærmest kun  

 kom i strejke på grund af andre forbunds manglende konstruktivitet.
Skulle ordresituationen blive bedre, vil vi naturligvis rette henvendelse  

 til de tre, såfremt de ikke har fået andet arbejde allerede, men den lidt  

 specielle fornyelse af overenskomsterne denne gang med meget små nominelle  

 lønforhøjelser, en stærk forøgelse af sel- skabsskatten og ikke mindst, for  

 vort vedkommende, den vedtagne tvangsopsparing, giver alt i alt ikke os den  

 helt store optimisme.« Med fremsendelse af denne redegørelse ved skrivelse af 10. maj 1985  

 meddelte foreningen forbundet, at »ikke-genansættelsen af de 3 tidligere  

 medarbejdere alene er begrundet i ændringer af arbejdskraftbehovet af mere  

 varig karakter«, og »at der ikke i virksomhedens dispositioner  

 ligger nogen tilsidesættelse af overenskomstmæssige forpligtelser og ej  

 heller af § 13, stk. 3, i lov om fornyelsen af overenskomsterne.« Der er afholdt fællesmøde i sagen den 2. september 1985, uden at enighed  

 kunne opnås.
Det blev her fra arbejdsgiverside fastholdt, at baggrunden for,  

 at man ikke kunne beskæftige de pågældende, var »drifts- og  

 produktionsmæssige forhold«.
Direktør i den indklagede virksomhed, Andreas Graversen, har for  

 Arbejdsretten forklaret, at alle de tre i sagen nævnte personer var ansat i  

 maskinsnedkeriet.
Virksomhedens ordrebeholdning var fra eftersommeren 1984  

 frem til eftersommeren 1985 følgende, idet ordrebeholdningen til snedkeriet -  

 af den samlede ordrebeholdning - først er opgjort fra marts 1985:
 Samlet ordrebeholdning, heraf til snedkeriet:
 Pr. 31/8 1984 4,2 mio. kr.
 Pr. 30/9 1984 3,7 mio. kr.
 Pr. 31/10 1984 3,9 mio. kr.
 Pr. 30/11 1984 3,9 mio. kr.
 Pr. 31/12 1984 3,7 mio. kr.
 Pr. 31/1 1985 3,6 mio. kr.
 Samlet ordrebeholdning, heraf til snedkeriet:
 Pr. 29/3 1985 3,6 mio. kr. 335.000 kr.
 Pr. 26/4 1985 3,9 mio. kr. 420.000 kr.
 Pr. 16/6 1985 4,3 mio. kr. 422.000 kr.
 Pr. 6/8 1985 5,4 mio. kr. 658.000 kr.
Ordrebeholdningstallene kan imidlertid ikke umiddelbart bruges til at måle  

 virksomhedens behov for arbejdskraft.
I marts 1985 var leverancerne til  

 plejehjem m.v. færre end normalt, hvorved mængden af leverede enheder var  

 mindre, medens produktionen målt i kroner og øre var større.
Der var ikke  

 antaget nye medarbejdere i maskinsnedkeriet, før man i august 1985 efter den  

 stigende ordrebeholdning påny ansatte den nyudlærte Gitte Sørensen.
Johannes  

 Mortensen og Henrik Petersen havde meget hurtigt efter konfliktens afslutning  

 fået beskæftigelse i en anden virksomhed.
Finpudsningen af snedkerarbejdet  

 foretages af håndsnedkere.
Af de 6 med dette arbejde beskæftigede rejste en  

 omkring den 1. juni 1985, hvorved arbejdsstyrken blev reduceret passende til  

 produktionen.
Om virksomhedens produktionsforhold i almindelighed har direktør Graversen  

 forklaret, at man navnlig er beskæftiget med seriefremstillede  

 kvalitetsmøbler som Børge Mogensen-møbler og lignende.
Virksomheden er følsom  

 over for samfundsmæssige forandringer som udsigt til strejke, gennemført  

 tvangsopsparing og lignende.
Hvis man den 1. april 1985 havde genansat de to  

 personer, som sagen angår, i maskinsnedkeriet, ville der have været et  

 overskud af arbejdskraft i denne del af virksomheden.
Den har en kortere  

 »køringstid« end polstreriet, ca. 1/3 mod 2/3.
Klagerne har til støtte for deres påstande anført, at der efter lov nr.  

 123 af 31. marts 1985 om fornyelse og forlængelse af kollektive  

 overenskomster og aftaler m.v. har bestået en pligt for arbejderne til at  

 genoptage arbejdet på de virksomheder, på hvilke de hidtil havde været  

 beskæftiget, og en hertil svarende pligt for arbejdsgiveren til at tage dem i  

 arbejde påny.
Overenskomsterne er igen i kraft, og fortrædigelser i anledning  

 af udbrudtte konflikter må, som det anføres i lovens § 13, stk. 3, ikke finde  

 sted.
Det er almindeligt anerkendt, at der må gøres undtagelse fra denne  

 forpligtelse for vedkommende arbejdsgiver for det tilfælde, at der på grund  

 af konflikten ikke vil være beskæftigelse for alle straks efter konfliktens  

 afslutning, men for at denne undtagelsesregel kan bringes i anvendelse, må  

 det kræves, at der foreligger helt konkrete forhold som f.eks. råvaremangel  

 eller transportproblemer.
Sådanne forhold er ikke godtgjort at foreligge i  

 nærværende sag.
Det er muligt, at virksomhedens arbejdsstyrke ikke var  

 tilpasset produktions- og afsætningsforhold allerede før konflikten, men det  

 berettiger ikke til tilsidesættelse af de overenskomstmæssige  

 opsigelsesvarsler ved nægtelse af genantagelse af arbejdskraften efter  

 konflikten.
Der er ikke tale om, at driftsmæssige hensyn, forårsaget af  

 konflikten, begrunder den manglende genantagelse.
Her må overenskomstens  

 bestemmelser, herunder reglerne om opsigelsesvarsler, iagttages.
De indklagede har til støtte for frifindelsespåstanden anført, at der ikke  

 var ansat for mange medarbejdere på virksomheden før konflikten.
Tallene for  

 ordrebeholdningen er, som direktøren har forklaret, ikke udtryk for  

 arbejdsmængden.
Det var konflikten med det forudgående langvarige  

 forhandlingsforløb, der skabte de usikre forhold for virksomhedens afsætning,  

 der nødvendiggjorde en reduktion af arbejdsstyrken ved arbejdets genoptagelse  

 efter konfliktens afslutning.
Det antages i den arbejdsretlige teori, at  

 ansættelsesforholdet ophører ved den lovlige arbejdsstandsning.  

 Fortrædigelsesklausulen i lovens § 13, stk. 3, er ikke tilsidesat fra  

 arbejdsgiverside i det foreliggende tilfælde.
Virksomheden har ikke benyttet  

 konflikten til at frigøre sig fra de overenskomstmæssige forpligtelser,  

 blandt andet til at iagttage opsigelsesvarsler, men der var den 1. april 1985  

 ikke brug for hele det personale, som man havde haft op til konflikten.
Man  

 har ikke antaget anden arbejdskraft før i august 1985, og der har således  

 ikke foreligget nogen omgåelseshensigt fra virksomhedens side.
 Arbejdsretten skal udtale:
Det findes efter bevisførelsen ikke godtgjort af indklagede, at  

 produktionsforholdene efter konfliktens afslutning som en følge af konflikten  

 var ændret på en sådan måde, at driftsmæssige hensyn berettigede virksomheden  

 til at nægte fortsat beskæftigelse af de to medarbejdere, der derfor har haft  

 overenskomstmæssigt krav på iagttagelse af opsigelsesvarsel.
Der vil herefter  

 være at give klagerne medhold i de nedlagte påstande, hvorved bemærkes, at  

 den indklagede virksomhed ved den manglende iagttagelse af overenskomstens  

 regler om opsigelsesvarsel findes at have begået et bodspådragende  

 overenskomstbrud.
Boden, der tilfalder Landsorganisationen i Danmark,  

 fastsættes til 20.000 kr.
 De indklagede findes at burde betale 2.000 kr. i sagsomkostninger til  

 Arbejdsretten.
 T h i k e n d e s f o r r e t :
 Indklagede Fredericia Stolefabrik A/S har begået overenskomstbrud ved den  

 1. april 1985 at have afskediget Johannes Mortensen og Henrik Petersen, der  

 er medlemmer af Træindustriarbejderforbundet i Danmark, uden iagttagelse af  

 det i overenskomstens § 34 angivne opsigelsesvarsel.
 Fredericia Stolefabrik A/S tilpligtes at betale løn for henholdsvis 20 og  

 10 arbejdsdage til Johannes Mortensen og Henrik Petersen.
 Fredericia Stolefabrik A/S betaler en bod på 20.000 kr. til  

 Landsorganisationen i Danmark.
 De indklagede betaler 2.000 kr. i sagsomkostninger til Arbejdsretten.
 (* 1) Henvisninger: Per Jacobsen, s.351 (note 243), K 10.925 og de  

 herunder anførte henvisninger.
