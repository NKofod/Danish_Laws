Skriftlig fremsættelse (11. november 2020) Udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
Forslag til lov om forbud mod modtagelse af donationer fra visse fysiske og juridiske personer (Lovforslag nr.
L 81) Formålet med lovforslaget er at modvirke, at fysiske og juridiske personer, herunder udenlandske statslige myndigheder og statsligt styrede organisationer og virksomheder, kan modarbejde eller underminere demokrati og grundlæggende friheds- og menneskerettigheder ved at give donationer.
 Med lovforslaget foreslås der etableret en ordning, hvorefter udlændinge- og integrationsministeren efter indstilling fra Udlændingestyrelsen kan træffe afgørelse om optagelse af fysiske og juridiske personer, der modarbejder eller underminerer demokrati og grundlæggende friheds- og menneskerettigheder, på en forbudsliste.
Forud for konkrete afgørelser høres Udenrigsministeriet om eventuelle udenrigspolitiske konsekvenser af optagelse af den pågældende på forbudslisten.
Vurderer Udenrigsministeriet, at optagelse af den pågældende person på den offentlige forbudsliste vil kunne få væsentlige udenrigspolitiske konsekvenser, undlader udlændinge- og integrationsministeren at optage vedkommende på forbudslisten.
I modsat fald vil den fysiske eller juridiske person skulle optages på forbudslisten, hvis udlændinge- og integrationsministeren vurderer, at betingelserne herfor i øvrigt er opfyldt.
Der vil i forbindelse med optagelse af en fysisk eller juridisk person på listen skulle foretages en konkret og individuel vurdering af, hvorvidt den pågældende modarbejder eller underminerer demokrati og grundlæggende friheds- og menneskerettigheder.
Det vil endvidere være en forudsætning, at der er en vis sandsynlighed for, at den pågældende person har til hensigt at yde donation til Danmark.
 Optagelse på forbudslisten skal ske for 4 år og kan forlænges med 4 år ad gangen.
Forbudslisten kan offentliggøres med oplysninger om fysiske personers navn, nationalitet, opholdsland, fødselsdato, fødested og adresse og juridiske personers navn, logo, adresse og ledelse.
Det vil bero på en konkret vurdering, hvilke personoplysninger der i det enkelte tilfælde vil være nødvendige at offentliggøre for at sikre en præcis identifikation af den pågældende.
Det foreslås, at det bliver forbudt at modtage en eller flere donationer, der enkeltvis eller tilsammen inden for 12 på hinanden følgende kalendermåneder overstiger 10.000 kr., fra en fysisk eller juridisk person, som er optaget på den offentlige forbudsliste.
En overtrædelse af forbuddet vil kunne straffes med bøde.
I tilfælde, hvor modtageren først efter modtagelsen bliver bekendt med at have modtaget en donation fra en person på forbudslisten, skal modtageren returnere donationen til donator eller, hvis dette ikke er muligt, overføre den til Udlændinge- og Integrationsministeriet.
Donationer i form af andet end pengebeløb, der ikke kan returneres, vil skulle afhændes af modtageren på vilkår, der forinden er godkendt af Udlændinge- og Integrationsministeriet, og et beløb svarende til salgsprisen fratrukket eventuelle udgifter forbundet med salget vil skulle overføres til Udlændinge- og Integrationsministeriet.
En tilsidesættelse af pligten til at returnere eller overføre donationen vil kunne straffes med bøde.
 Håndhævelsen af forbuddet vil skulle ske inden for de almindelige principper i retsplejeloven, og ulovligt modtagne donationer vil kunne konfiskeres.
 Det foreslås, at lovforslaget træder i kraft den 1. februar 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
