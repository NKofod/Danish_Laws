Tillægsbetænkning afgivet af Miljø- og Fødevareudvalget den 23. februar 2016 Tillægsbetænkning over Forslag til lov om ændring af lov om jordbrugets anvendelse af gødning og om plantedække (Justering af reglerne om kvælstofnormer) [af miljø- og fødevareministeren (Eva Kjer Hansen)]:
1. Udvalgsarbejdet Lovforslaget blev fremsat den 20. november 2015 og var til 1. behandling den 8. december 2015. Lovforslaget blev efter 1. behandling henvist til behandling i Miljø- og Fødevareudvalget.
Udvalget afgav betænkning den 4. februar 2016. Lovforslaget var til 2. behandling den 9. februar 2016, hvorefter det blev henvist til fornyet behandling i Miljø- og Fødevareudvalget.
Møder Udvalget har, efter at lovforslaget blev henvist til fornyet udvalgsbehandling, behandlet lovforslaget i 2 møder.
Offentlig høring Udvalget holdt den 23. februar 2016 en offentlig høring om lovforslaget med deltagelse af en række inviterede oplægsholdere og miljø- og fødevareministeren.
Oplægsholderne var blevet bedt om at forholde sig til den rejste kritik af, hvorledes landbrugspakkens miljøregnskab er opgjort.
Skriftlige henvendelser Udvalget har under den fornyede behandling af lovforslaget modtaget 1 skriftlig henvendelse fra Frie Bønder.
 Miljø- og fødevareministeren har over for udvalget kommenteret den skriftlige henvendelse til udvalget.
Samråd Udvalget har under den fornyede behandling af lovforslaget stillet 5 spørgsmål til miljø- og fødevareministeren til mundtlig besvarelse, som denne har besvaret i et åbent samråd med udvalget den 23. februar 2016.
Spørgsmål Udvalget har efter afgivelse af betænkning stillet 92 spørgsmål til miljø- og fødevareministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (DF, V, LA og KF) indstiller lovforslaget til vedtagelse uændret.
 Dansk Folkepartis medlemmer af udvalget støtter op om og stemmer for L 68, som er en del af den vækstpakke for dansk landbrug, som Dansk Folkeparti, Venstre, Liberal Alliance og Det Konservative Folkeparti indgik aftale om i december 2015. Det er glædeligt, at landbrugspakken vil understøtte de mange afledte arbejdspladser, som dansk landbrug bidrager til.
Dansk Folkeparti ser frem til, at denne vækstpakke for den danske fødevaresektor kan sikre dansk landbrug i samklang med natur og miljø. Målrettet regulering er den eneste rigtige vej i et dansk landskab, som er så differentieret, som det er.
Dansk Folkeparti vil ligeledes præcisere, at den målrettede regulering også tager hensyn til vores grundvand.
 Et mindretal i udvalget (S, EL, ALT, RV og SF) indstiller lovforslaget til forkastelse.
Socialdemokratiet, Enhedslisten, Alternativet, Radikale Venstre og Socialistisk Folkeparti kan konstatere, at loven og landbrugspakken vil medføre markante forøgelser af næringsstoffer i grund- og overfladevand i 2016-2019. Regeringen har i hele forløbet omkring landbrugspakken vildledt Folketinget og befolkningen.
De forskere, der har leveret de tal, der er brugt til at vise, at landbrugspakken ender i et grønt plus for miljøet, omtaler den måde, ministeren har brugt deres tal på, som kreativ bogføring, fejlagtig og misinformation.
Der er altså sket en markant bearbejdelse af forskernes tal.
Man har simpelthen forskønnet resultatet og sminket miljøregnskabet med det formål at få landbrugspakken til at se ud, som om den er grøn.
Forskerne, der står frem, slår fast, at landbrugspakken vil medføre en markant forøgelse af kvælstofudledningen.
Landbrugspakken er ikke grøn.
Igen og igen har ministeren over for Folketinget fastholdt, at de initiativer, der sættes i gang med landbrugspakken, vil medføre et plus for miljøet, og at dette plus vil være der hvert eneste år allerede fra 2016. Det er sket i skriftlige svar til Folketinget, og det er sagt på samråd den 28. januar 2016 og igen på samråd den 23. februar 2016. Man har puljet år, der ikke kunne puljes.
Man har rykket på basisår.
Man har pålagt andre lande kvælstofreduktioner uden at spørge dem.
Man har forudsat EUs accept af lempelserne, og man har indregnet frivillige og meget usikre virkemidler  alt sammen for at kunne fremlægge et grønt miljøregnskab for Folketinget.
Alt i alt er Folketinget blevet vildledt.
Man har snydt, fiflet og lavet kreativ bogføring med kvælstof- og miljøregnskabet.
Var det sande regnestykke kommet frem, ville Europa-Kommissionen med stor sandsynlighed dømme regeringens landbrugspakke ulovlig.
For de direktiver, Danmark har tilsluttet sig, siger helt klart, at tilstanden i vandmiljøet ikke må forringes.
Dermed risikerer vi EU-sanktioner.
Det er derfor også ganske alvorligt, at regeringen ikke har udarbejdet en juridisk analyse af landbrugspakken og lovforslaget.
Partierne stiller derfor spørgsmålstegn ved, om lovforslaget lever op til de formelle forvaltningsretlige og juridiske retningslinjer.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
René Christensen (DF) fmd.
Pia Adelsteen (DF) Ib Poulsen (DF) Hans Kristian Skibby (DF) Lise Bech (DF) Karina Due (DF) Erling Bonnesen (V) Kristian Pihl Lorentzen (V) Thomas Danielsen (V) Torsten Schack Pedersen (V) Anni Matthiesen (V) Jacob Jensen (V) Carsten Bach (LA) Mette Bock (LA) Mette Abildgaard (KF) Bjarne Laustsen (S) Lea Wermelin (S) nfmd.
Kaare Dybvad (S) Nicolai Wammen (S) Jens Joel (S) Simon Kollerup (S) Søren Egge Rasmussen (EL) Maria Reumert Gjerding (EL) Christian Poll (ALT) Rasmus Jarlov (KF) Andreas Steenberg (RV) Ida Auken (RV) Lisbeth Bech Poulsen (SF) Pia Olsen Dyhr (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
