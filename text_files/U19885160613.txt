Arbejderne på et skibsværft havde nedlagt arbejdet under påberåbelse  

 af, at der var tvivl om, hvorvidt man under arbejdet i nogle tanke skulle  

 anvende en bestemt elektrisk spænding på elektriske installationer.
Fra  

 arbejdersiden var arbejdsnedlæggelsen erkendt overenskomststridig.
Da man  

 havde arbejdet i de pågældende tanke i flere måneder med den spænding, som  

 ledelsen havde bestemt, og da arbejdsnedlæggelsen var sket få dage efter at  

 Arbejdstilsynet havde refereret en udtalelse fra El-rådet, der medførte, at  

 der kunne arbejdes med den af ledelsen bestemte spænding, fandt Arbejdsretten  

 ikke grundlag for at fritage arbejderne for bod eller at nedsætte boden i  

 forhold til de normale takster.
 En påstand om, at virksomheden skulle betale bod for brud på en  

 lokalaftale ved ikke at have handlet i overensstemmelse med et referat af et  

 sikkerhedsudvalgsmøde af 22. januar 1986 toges ikke til følge, allerede fordi  

 det pågældende referat ikke havde karakter af en lokalaftale.
Under disse sager, der er behandlet sammen, har Dansk Arbejdsgiverforening  

 for de ovennævnte arbejdsgiverorganisationer og disse for virksomhederne  

 Ørskov Christensens Staalskibsværft A/S, Frederikshavn, samt C.
Nielsen &  

 Søn A/S på denne arbejdsplads, indklaget Landsorganisationen i Danmark for de  

 ovennævnte 4 forbund for et antal medlemmer af disse for Arbejdsretten med  

 påstand om, at de pågældende medlemmer, der er angivet på bilag 1 i begge  

 sager, til Dansk Arbejdsgiverforening betaler en efter rettens skøn fastsat  

 bod for hver time, de har deltaget i den overenskomststridige, kollektive  

 arbejdsnedlæggelse, der fandt sted på værftet i tiden fra den 31. oktober til  

 den 10. november 1986.
De indklagede, der har erkendt, at arbejdsnedlæggelsen var  

 overenskomststridig, har nedlagt påstand om, at bod bortfalder, subsidiært at  

 der alene idømmes mild bod, idet de til støtte herfor har anført, at  

 arbejdsnedlæggelsen var forårsaget dels af arbejdsgiversidens  

 overenskomstbrud, dels af arbejdsmiljømæssige forhold.
For det tilfælde, at  

 der pålægges bod, har de taget sædvanligt forbehold over for navnelisterne.
 De indklagede har endvidere i sag nr. 86.401 nedlagt følgende selvstændige  

 påstand:
 Ørskov Staalskibsværft A/S, Frederikshavn, tilpligtes til de i denne sag  

 indklagede forbund for brud på aftale af 22. januar 1986 at betale en efter  

 rettens skøn fastsat bod.
 Over for denne påstand har klagerne påstået frifindelse.
 Sagens nærmere omstændigheder er efter det oplyste følgende:
 Ifølge en intern meddelelse af 18. april 1984 overgik værftet fra den 2.  

 maj 1984 til at anvende sikkerhedsspænding ved udførelse af arbejde under  

 forhold som beskrevet i meddelelsen, hvori det hedder:
 »Fra den 2. maj 1984 overgår man til sikkerhedsspænding i tanke og  

 små lukkede rum.
Sikkerhedsspænding, 42 V, omfatter arbejdslys og andet håndværktøj.  

 El-vinkelslibere skal erstattes med luftslibere m.v.« Meddelelsen var foranlediget af bestemmelserne i stærkstrømsreglementets  

 punkt 17.10 om »snævre ledende rum«, hvori det bl.a. hedder:
 »17.10.1 Bestemmelserne gælder for installationer i snævre ledende  

 rum og for strømforsyning til apparater i sådanne rum.
 17.10.2 Et snævert ledende rum er et rum, hvis begrænsninger helt eller i  

 det væsentlige består af ledende dele, og hvor det er sandsynligt, at en  

 person med en stor del af sit legeme vil komme i berøring med de omgivende  

 ledende dele, og hvor der kun er begrænsede muligheder for at undgå denne  

 berøring.
 17.10.3 Håndværktøj og andre transportable apparater (undtagen håndlamper)  

 skal ekstrabeskyttes ved en af følgende ekstrabeskyttelsesmetoder:
- Sikkerhedsspænding 17.10.4 Håndlamper skal ekstrabeskyttes ved anvendelse af  

 sikkerhedsspænding« Bestemmelsen i den interne meddelelse om brug af sikkerhedsspænding i  

 tanke og små lukkede rum blev drøftet ved et sikkerhedsudvalgsmøde den 22.  

 januar 1986. I referatet fra mødet hedder det bl.a.:
 »2. Angående 42 volt, som blev indført ca. 01.04.84 til brug i tanke  

 og små rum, blev man i udvalget enige om, at der til stationær belysning i  

 disse rum må bruges 220 volt på betingelse af, at man ikke kan koble  

 el-værktøj og lignende på dette system.
Må kun tilrigges og flyttes af driftafdelingen.« I marts 1986 udsendte Branchesikkerhedsrådet for jernindustrien en  

 vejledning om strømforsyning til anvendelse af værktøj og belysning i snævre  

 rum på skibsværfter.
I vejledningen -BSR 1 - 4.04.001- hedder det bl.a.:
»Denne vejledning oplyser om krav og god praksis ved strømforsyning  

 til anvendelse af værktøj og belysning i snævre rum på skibsværfter.
Det  

 gælder dog ikke svejseudstyr.
1. OMRÅDER 1.1 Nærværende gælder for strømforsyning til benyttelse af værktøj og  

 belysning i snævre ledende rum.
 1.2 Snævre ledende rum kan i denne forbindelse være, f.eks. mindre  

 beholdere, kedler, hydroforer, tanke, skibssektioner og lignende lukkede rum,  

 hvor der er begrænsede muligheder for at undgå at berøre de ledende dele med  

 en stor del af legemet.
3. HÅNDVÆRKTØJ Håndværktøj og andre transportable apparater skal ekstrabeskyttes ved en  

 af følgende metoder:
 Sikkerhedsspænding:
Maks. 75 V jævnspænding Maks. 50 V vekselspænding 4. HÅNDLAMPER Håndlamper skal ekstrabeskyttes ved anvendelse af sikkerhedsspænding.
Maks. 75 V jævnspænding Maks. 50 V vekselspænding« I maj 1986 påbegyndte man på værftet nybygning nr. 141. Efter nogle  

 måneders forløb opstod der diskussion mellem ledelsen og  

 sikkerhedsrepræsentanterne om, hvorvidt arbejdet i visse af nybygningens  

 tanke, der var væsentligt større end de tanke, man hidtil havde bygget på  

 værftet, var omfattet af bestemmelserne om anvendelse af sikkerhedsspænding  

 ved arbejde i tanke og små rum.
Spørgsmålet blev drøftet ved  

 sikkerhedsudvalgsmøder den 25. september og 7. oktober 1986 og på ny ved to  

 ekstraordinære møder den 21. og 28. oktober 1986. I referatet fra de første  

 to møder hedder det bl.a.:
»4. Man diskuterede 220 volt i tanke.
Dermed mener man tanke, der er  

 forsynet med normale tankdæksler, det vil eksempelvis sige, at lasttanke på  

 nyb. 141 ikke betragtes som tanke, men som lastrum, der ikke er snævre og  

 ledende rum.« I referatet fra det ekstraordinære møde den 21. oktober 1986 hedder det:
 »Vedr.: Belysning og strømart i tanke og rum m.v.
 Udvalget kunne ikke blive enige om punkt 4 fra møde den 25.09.86 angående  

 voltstyrke i tanke på nyb. 141.
Udvalget tilkaldte Erling Skræm og Finn Hørup Nielsen angående dette, men  

 kunne stadig ikke blive enige.
Man besluttede at tilkalde Arbejdstilsynet, så  

 de kunne træffe en afgørelse om dette.
 Arbejdstilsynet meddelte følgende pr. telefon den 27.10.86:
 Efter Arbejdstilsynet besøg onsdag, den 22.10.86 angående tanke på nyb.  

 141, som de besigtigede.
 Arbejdstilsynet gav sine oplysninger om dette videre til El-rådet i  

 København, som så ifølge Arbejdstilsynets oplysninger kom med en udtalelse  

 til Arbejdstilsynet, at de nævnte tanke ikke kunne betragtes som snævre og  

 ledende rum.
Samme oplysning blev telefonisk givet til Erik B.
Andersen af  

 Arbejdstilsynet i Aalborg.« Endelig hedder det i referatet fra det ekstraordinære møde den 28. oktober  

 1986:
 »Der var indkaldt til mødet på grund af Arbejdstilsynets og El-rådets  

 udtalelse den 27.10.86 om strømstyrke i lasttanke på nyb. 141 og 142.
 Udvalget havde en særdeles heftig diskussion om dette, som endte med at  

 B-siden stadig ikke kunne acceptere denne udtalelse.
Fra virksomhedens side vil man fremover stadig arbejde efter El-rådets  

 direktiver i denne sag.« De foran citerede 3 referater er alene underskrevet af arbejdsgiversiden.
 Diskussionen ved mødet den 28. oktober 1986 gav anledning til, at værftet  

 den 29. s.m. sendte følgende skrivelse til Arbejdstilsynet i Aalborg:
 »Arbejdstilsynet meddelte Ørskov Christensens Staalskibsværft A/S  

 følgende pr. telefon den 27.10.86:
Efter Arbejdstilsynets besøg hos os den 22.10.86 angående strømstyrke i  

 lasttanke på vor nybygning 141, som De besigtigede.
Arbejdstilsynet gav sine  

 oplysninger om dette videre til El-rådet i København, som så ifølge  

 Arbejdstilsynets oplysninger kom med den udtalelse til Arbejdstilsynet, at de  

 nævnte tanke ikke kunne betragtes som snævre og ledende rum.
Vær venlig og bekræft dette på medfølgende kopi af dette brev.« Den 31. oktober 1986 kl. 9.00 blev arbejdet imidlertid nedlagt.
I begge  

 sager afholdtes fællesmøde den 4. november 1986, hvorunder man fra  

 arbejdstagerside erkendte, at arbejdsnedlæggelsen var overenskomststridig,  

 ligesom man gav tilsagn om at pålægge arbejderne at genoptage arbejdet onsdag  

 den 5. november 1986 ved normal arbejdstids begyndelse.
I referatet fra  

 fællesmødet i sag nr. 86.401 hedder det videre:
»Fra arbejdstagerside gjorde man gældende, at årsagen til  

 arbejdsnedlæggelsen skyldtes, at virksomheden uden forhandling har tilsidesat  

 lokalaftale af 22. januar 1986 vedrørende brug af 42 volt i tanke og små rum,  

 ved at montere 220 volt i tankrum, og ved at true medarbejder, som ikke vil  

 arbejde i tankrum med 220 volt, for arbejdsvægring, og arbejdstagersiden  

 henviser i den forbindelse til Arbejdsretslovens § 12, stk. 2, 2. og 3.  

 afsnit.
Endvidere opfordrede arbejdstagersiden virksomheden til at overholde  

 lokalaftalen af 22. januar 1986, indtil denne eventuelt bliver opsagt efter  

 Jernets overenskomst § 8, stk. 1 og 3.
Fra arbejdsgiverside gjorde man gældende, at de sikkerhedsmæssige  

 foreskrifter er overholdt, hvilket Arbejdstilsynet har bekræftet over for  

 virksomheden og efter det oplyste også over for sikkerhedsrepræsentant  

 E.B.Andersen.
Fra arbejdsgiverside bestred man, at værftet skulle have begået  

 brud på referatet af sikkerhedsudvalgsmødet den 22. januar 1986. Endelig  

 bestred man fra arbejdsgiverside, at der var grundlag for at henvise til  

 nævnte bestemmelser i Arbejdsretsloven.
 Fra arbejdstagerside bestred man det af virksomheden anførte og gjorde  

 gældende, at Arbejdstilsynet havde udtalt, »at det af virksomheden  

 forlangte (220 volt) er en forringelse af de sikkerhedsmæssige  

 arbejdsforhold,» ligesom arbejdstagersiden frasiger sig ethvert ansvar i  

 forbindelse med bruddet på lokalaftalen.
Fra arbejdsgiverside henviste man til det tidligere anførte.« Da arbejdet i strid med pålægget ikke blev genoptaget, blev sagerne ved  

 klageskrifter af 5. november 1986 indbragt for Arbejdsretten, hvor der under  

 et forberedende retsmøde den 6. s.m. blev givet pålæg om arbejdets  

 genoptagelse.
 I skrivelse af 6. november 1986 besvarede Arbejdstilsynet værftets  

 skrivelse af 29. oktober 1986. I svaret hedder det:
 »Til bekræftelse af telefonsamtale af 27. oktober 1986 skal følgende  

 meddeles:
 Efter kredsens besøg på værftet den 22. oktober 1986 og besigtigelse af  

 forreste lasttank på nybygning 141, kontaktedes El-rådet i København.
 El-rådet mente ikke, at nævnte tank var at definere som hørende under  

 stærkstrømsreglementets §17.10.
 Endelig skriftlig bekræftelse af denne definition skal indhentes hos  

 El-rådet.
Kopi af denne skrivelse er til orientering sendt til  

 sikkerhedsorganisationen.« Arbejdet blev genoptaget mandag den 10. november 1986. Den følgende dag  

 afholdtes møde i sikkerhedsudvalget med deltagelse af repræsentanter for  

 Jernets Arbejdsgiverforening og Dansk Metalarbejderforbund.
I referatet fra  

 mødet hedder det:
 »På et møde i Sikkerhedsudvalget dags dato med deltagelse af  

 ovennævnte og med repræsentation af DM og JA blev de sikkerhedsproblemer, som  

 har været årsag til arbejdsnedlæggelsen, drøftet.
 Der var enighed om, at konkrete arbejdssituationer i lasttankene på nyb.  

 nr. 141, som havde været besigtiget, ikke havde været af en sådan art, at  

 lavspænding ifølge gældende regler var påkrævet. (Stærkstrømsreglementet og  

 BSR 1 vejledning).
 I specielle situationer kan der optræde forhold, som ifølge reglerne vil  

 kræve lavspænding.
 Det vil her afhænge af den nødvendige arbejdsstilling sådan som beskrevet  

 i BSR-1 vejledning 4.04.001.
 Det var endvidere enighed om, at betegnelsen »tanke« ikke alene  

 kan afgøre, om der er tale om normalspændingsområde eller lavspændingsområde.
 Det afhænger som nævnt af den nødvendige arbejdsstilling, sådan som  

 beskrevet i BSR-1 vejledning 4.04.001.
 Der var endelig enighed om, at Sikkerhedsudvalget fortsætter sit arbejde  

 med sikkerheden på værftet.
Fra organisationssiden blev der erindret om overenskomstens § 2, stk. 4,  

 hvorigennem sikkerhedsspørgsmål kan gøres til genstand for  

 organisationsmæssig behandling.' Efterfølgende har Jernets Arbejdsgiverforening og Dansk  

 Metalarbejderforbund i en fælles skrivelse af 9. december 1986 til  

 Direktoratet for Arbejdstilsynet påtalt den fremgangsmåde, som  

 Arbejdstilsynets kreds Nordjyllands Amt havde anvendt i sagen.
I skrivelsen  

 hedder det:
 »Vedr.: Arbejdstilsynets kreds Nordjyllands Amts rolle i en konflikt  

 på Ørskov Christensens Stålskibsværft A/S i Frederikshavn.
 Med henvisning til ovenstående sag skal vi herved tillade os, at påtale  

 den fremgangsmåde, Arbejdstilsynet i kreds Nordjyllands Amt har anvendt i  

 ovennævnte sag.
 Vi er via samtaler med parterne informeret om, at medarbejdere i  

 Arbejdstilsynet kreds Nordjyllands Amt telefonisk har givet oplysninger til  

 henholdsvis sikkerhedsrepræsentanter og repræsentanter fra ledelsen, der af  

 de to parter har kunnet opfattes modsætningsfyldte.
 Således har Arbejdstilsynets telefoniske kontakt til  

 sikkerhedsrepræsentanterne bestyrket dem i, at sikkerheden ville være den  

 største ved anvendelse af 42 volts udstyr, mens Arbejdstilsynet samtidig over  

 for ledelsen har bekræftet, at Arbejdstilsynet ikke fandt det påkrævet at  

 anvende 42 volts udstyr.
 Efter disse telefoniske oplysninger fra Arbejdstilsynets kreds  

 Nordjyllands Amt har kredsen i brev af 6. ds. skriftligt meddelt  

 virksomheden, at man har overdraget fortolkningen af problematikken til  

 El-rådet i København, og henvist virksomheden til at indhente yderligere  

 oplysninger hos El-rådet.
 På denne måde har Arbejdstilsynet bidraget til forvirring parterne  

 imellem, ligesom skrivelsen med henvisning til El-rådet har givet de ansatte  

 på virksomheden opfattelsen af, at Arbejdstilsynet ikke varetog hensynet til  

 deres sikkerhed.
 Efter det oplyste har Arbejdstilsynet kreds Nordjyllands Amt på intet  

 tidspunkt henvist til vejledningen nr. 4.04.001 fra BSR 1. Denne vejledning  

 omhandler strømforsyning til anvendelse af værktøj og belysning i snævre rum  

 på skibsværfter og er dermed direkte rettet mod den pågældende problematik.
 BSR 1's vejledning var i den konkrete sag direkte anvendelig og blev da  

 også i sagens senere forløb anvendt til at løse konflikten mellem parterne.
 Imidlertid har Arbejdstilsynets adfærd i sagen medvirket til, at  

 uoverensstemmelserne førte til 6 dages arbejdsnedlæggelse, med de  

 arbejdsretlige konsekvenser, dette får for de ansatte og de økonomiske  

 belastninger dette påfører virksomheden.
 Vi finder det meget uheldigt, at arbejdstilsynet ikke anvender BSR 1's  

 vejledning i sin vejlednings- og påbudspolitik, idet vi er bekendt med, at vi  

 netop har en aftale mellem branchesikkerhedsrådene og Arbejdstilsynet om, at  

 branchesikkerhedsrådets vejledninger efter at have været til høring i  

 Direktoratet for Arbejdstilsynet, tilsendes i 450 eksemplarer med henblik på  

 distribution til samtlige medarbejdere i Arbejdstilsynskredsene.
 Det er vores opfattelse, at Arbejdstilsynet kunne have medvirket til en  

 smidig løsning af problematikken, hvis men havde henholdt sig til den  

 vejledning parterne i fællesskab har givet i den omtalte vejledning fra BSR  

 1.
 På denne baggrund skal vi anmode Direktoratet om over for  

 Arbejdstilsynskredsene at indskærpe, at vejledninger fra  

 branchesikkerhedsrådene skal indgå som grundlag for Arbejdstilsynets  

 vejlednings- og påbudspolitik på virksomhederne.
Vi forventer at høre Direktoratets kommentarer til denne  

 henvendelse.« I direktoratets svar af 27. februar 1987 hedder det bl.a.:
 »Ved klagen fremføres bl.a. følgende:
 1) Arbejdstilsynet kreds Nordjyllands amt har telefonisk givet oplysninger  

 til henholdsvis sikkerhedsrepræsentant og ledelse, der har kunnet opfattes  

 som modsætningsfyldte.
 2) Kredsen har ved brev af 6. november 1986 meddelt virksomheden, at man  

 har overdraget fortolkningen af problematikken til El-rådet i København......
 3) Arbejdstilsynet har på intet tidspunkt i sagen henvist til vejledning  

 nr. 4.04.001 fra BSR 1.
 4) Arbejdstilsynets adfærd i sagen har medvirket til, at  

 uoverensstemmelserne førte til 6-dages arbejdsnedlæggelse.
 Direktoratet har haft sagen til udtalelse i kreds Nordjyllands amt og har  

 følgende at bemærke til det forelagte:
 ad 1) Kredsen står uforstående over for, at den skulle have givet  

 telefoniske oplysninger til henholdsvis sikkerhedsrepræsentanter og ledelse,  

 som har kunnet opfattes som modsætningsfyldte.
 Kredsen var den 22 oktober 1986 tilkaldt til møde på værftet, fordi der  

 var opstået uenighed om der ved arbejde i nogle bestemte lasttankrum skulle  

 arbejdes med håndlamper og -værktøj med 42 volts spænding, eller om der kunne  

 benyttes sædvanlig spænding (220 volt).
 Ved dette møde gav kredsen udtryk for, at lovbestemmelserne om nedsat  

 spænding i »snævre ledende rum« var indeholdt i  

 stærkstrømsreglementet, og at det derfor i sidste instans var El-rådet, der  

 skulle vurdere, hvorledes der skulle arbejdes i de aktuelle tankrum.
Mødet blev afsluttet, uden at der blev nået til en afklaring af  

 spørgsmålet.
Kredsen havde ved mødet fremhævet, at anvendelse af nedsat  

 spænding ville være en forbedring af sikkerheden under alle omstændigheder,  

 men at man på grund af uklarhed om fortolkningen af reglerne hurtigst muligt  

 ville forelægge spørgsmålet telefonisk for El-rådet og meddele værftet  

 resultatet heraf.
ad 2) Kredsen kom først i kontakt med El-rådet sidst på dagen fredag den  

 24. oktober 1986, og meddelte mandag morgen den 27. oktober 1986 telefonisk  

 værftet om El-rådets og dermed kredsens foreløbige vurdering af, hvorledes  

 reglerne i stærkstrømsreglementet skulle fortolkes.
Dette blev senere  

 bekræftet ved kredsens skrivelse af 6. november 1986 til virksomheden ad 3) Det er rigtigt, at kredsen i sagen ikke har henvist til BSR-1's  

 vejledning nr. 4.04.001, men man var i dette tilfælde ikke opmærksom på  

 vejledningens eksistens.
Kredsen anfører i øvrigt, at man ofte henviser til  

 vejledninger fra BSR-1.
 Direktoratet finder på denne baggrund ikke anledning til at kritisere  

 kredsen for den fremgangsmåde, der er anvendt i den pågældende sag, og finder  

 ikke, at arbejdstilsynets adfærd i sagen har medvirket til  

 uoverensstemmelserne, der førte til arbejdsnedlæggelsen.
Direktoratet vil dog med baggrund i denne sag tage initiativ til at  

 henlede kredsens opmærksomhed på den allerede foreliggende instruks om, at  

 branchesikkerhedsråds vejledninger kan anvendes på lige fod med  

 arbejdstilsynets egne publikationer.' For Arbejdsretten er der afgivet forklaring af nedennævnte vidner.
Driftsleder på værftet Kent Mailand har forklaret, at den interne  

 meddelelse af 18. april 1984, hvorefter man gik over til sikkerhedsspænding i  

 tanke og små lukkede rum, var foranlediget af bestemmelserne i  

 stærkstrømsreglementets punkt 17.10. Med ordet »tanke« var det ikke  

 meningen, at der skulle anvendes sikkerhedsspænding i alle tanke uanset  

 størrelse.
På daværende tidspunkt var de tanke, man arbejdede i, sædvanligvis  

 10-12 m lange, ca. 8 m brede og ca. 1 m høje.
I nybygning nr. 141 og den  

 senere tilsvarende nybygning nr. 142 er de store tanke, som sagen vedrører,  

 derimod 20-24 m lange, ca. 13 m brede og ca. 10 m høje.
Hertil kommer, at  

 adgangen til disse tanke sker gennem en lasteluge på 1 gange 1,5 m, medens  

 adgangen til de små tanke sker gennem et dæksel på ca. 0,5 gange 0,5 m.  

 Hverken den interne meddelelse fra 1984 eller det, man nåede til enighed om i  

 sikkerhedsudvalgets møde den 22. januar 1986, har derfor nogen betydning for  

 arbejdet i disse tanke.
Man havde da også arbejdet i tankene med anvendelse  

 af 220 volt helt fra starten i maj 1986 og indtil oktober s.å., uden at det  

 havde givet anledning til problemer.
Fra et driftsmæssigt synspunkt er der  

 vel ikke den store forskel mellem anvendelse af 42 volt og 220 volt, men  

 visse af værktøjsmaskinerne kan ikke køre på 42 volt, således at de i givet  

 fald må erstattes af andet udstyr.
Efter arbejdets genoptagelse fortsatte man  

 med at anvende 220 volt under arbejdet i disse tanke.
Direktør Thomas Hansen, C.
Nielsen & Søn A/S, har forklaret, at  

 selskabet på daværende tidspunkt havde ca. 17 medarbejdere beskæftiget på  

 værftet.
De arbejdede alle med installationer uden for tankene.
Afdelingschef i Jernets Arbejdsgiverforening Henrik Hougs har forklaret,  

 at baggrunden for sikkerhedsudvalgsmødet den 11. november 1986 var uenighed  

 parterne imellem om, hvorledes man skulle vurdere forskellige  

 arbejdssituationer.
Vidnet var nede i lastrummene og var efter besigtigelsen  

 sikker på, at der overhovedet ikke var tale om »snævre rum«.  

 Tankene var så store, at der ingen risiko var ved at arbejde med 220 volt.
Tillidsmand Poul Erik Jensen har forklaret, at han har været ansat på  

 værftet i 18 år og været tillidsmand i 16 år.
Han har ikke selv arbejdet i de  

 tanke, som denne sag vedrører, men tror ikke, at man anvendte 220 volt i  

 månederne forud for konflikten.
Det er han i hvert fald gået ud fra.  

 Konflikten opstod vist, fordi ledelsen ønskede, at man skulle overgå til at  

 bruge 220 volt under arbejdet i tankene.
Disse er ganske vist meget store,  

 men det er i og for sig ikke afgørende, da man også under arbejdet i store  

 tanke er udsat for at komme i berøring med ledende metal med en stor del af  

 kroppen.
Svejsemester Frank Christensen har forklaret, at han er medlem af værftets  

 sikkerhedsudvalg.
Den første nybygning nr. 141 var bygget på bedding og  

 søsat, før arbejdet blev nedlagt.
Man havde i hele denne periode arbejdet med  

 220 volt i de store tanke på begge nybygninger, og det fortsatte man med,  

 efter at arbejdet var genoptaget.
Sekretær i Dansk Metalarbejderforbund Leif H.
Jensen har forklaret, at han  

 forud for sikkerhedsudvalgsmødet den 11. november 1986 havde beset tankene,  

 som nok er store, men som netop derfor også er fyldt med stabilisatorer, der  

 fremtræder som en slags skillevægge og bevirker, at man under arbejdet i  

 tankene visse steder nødvendigvis må komme i berøring med metalfladerne.
Klagerne har til støtte for påstanden anført, at hverken den interne  

 meddelelse fra 1984, der blev til på grundlag af stærkstrømsreglementet og  

 derfor må forstås i overensstemmelse med definitionen i punkt 17.10.2, eller  

 vedtagelsen under sikkerhedsudvalgsmødet den 22. januar 1986, der må forstås  

 på samme måde, forpligter værftet til at anvende sikkerhedsspænding under  

 arbejdet i enhver tank uanset størrelse.
I de to nybygninger nr. 141 og nr.  

 142 var der for nogle af tankenes vedkommende tale om meget store tanke, hvor  

 der kunne arbejdes uden risiko for at komme i berøring med omgivende ledende  

 dele med en stor del af kroppen, ligesom adgangsforholdene til disse tanke  

 var langt bedre end til de tanke, man tidligere havde arbejdet i.
I de første  

 måneder arbejdede man da også i tankene med 220 volt.
Da der herefter opstod  

 uenighed om forståelsen af den interne meddelelse fra 1984 og vedtagelsen  

 under sikkerhedsudvalgsmødet den 22. januar 1986, blev Arbejdstilsynet  

 tilkaldt.
Tilsynet fandt ikke umiddelbart noget til hinder for, at man  

 arbejdede med 220 volt i disse tanke, og denne opfattelse bekræftedes senere  

 af El-rådet.
Under disse omstændigheder er der ikke grundlag for  

 bodsfritagelse eller bodsnedsættelse for den erkendt overenskomststridige  

 arbejdsnedlæggelse, der omfattede også den del af arbejdsstyrken, som ikke  

 var beskæftiget i tankene og derfor ikke kan påberåbe sig trivselsmæssige  

 faktorer som undskyldning for arbejdsnedlæggelsen.
Til støtte for påstanden om frifindelse over for de indklagedes påstand om  

 bod for brud på aftale af 22. januar 1986 har klagerne anført, at referatet  

 fra sikkerhedsudvalgsmødet, hvorunder der opnåedes enighed om at tillade  

 brugen af 220 volt til stationær belysning i de tanke og rum, som omhandledes  

 i den interne meddelelse fra 1984, ikke er nogen egentlig lokalaftale, som  

 kun kan opsiges efter reglerne i § 8, stk. 1, i overenskomsten mellem Jernets  

 Arbejdsgiverforening og Centralorganisationen af Metalarbejdere i Danmark.  

 Allerede af den grund må der ske frifindelse.
Men hertil kommer - som  

 tidligere anført - at de store tanke i de to nybygninger nr. 141 og 142 på  

 grund af deres størrelse slet ikke er omfattet af den regulering af brugen af  

 sikkerhedsspænding, som fremgår af den interne meddelelse sammenholdt med  

 referatet fra sikkerhedsudvalgsmødet.
De indklagede har anført, at baggrunden for konflikten alene var en  

 uoverensstemmelse om, hvorvidt man under arbejdet i de omhandlede tanke  

 skulle anvende sikkerhedsspænding eller kunne bruge 220 volt også til andet  

 end stationær belysning.
Dette spørgsmål gav anledning til rimelig tvivl,  

 hvilket bekræftes af, at der under sikkerhedsudvalgsmødet den 11. november  

 1986 efter arbejdets genoptagelse var enighed om, at der i specielle  

 situationer kan vise sig at være forhold også i tanke af denne størrelse, som  

 ifølge reglerne vil gøre brug af sikkerhedsspænding påkrævet.
Såvel den  

 interne meddelelse fra 1984 som aftalen af 22. januar 1986 taler blot om  

 »tanke« i stedet for at anvende en ordlyd svarende til definitionen  

 i stærkstrømsreglementet.
Det beror derfor på en fortolkning, hvad  

 bestemmelserne omfatter.
Da der også i store tanke er risiko for at komme i  

 berøring med ledende dele med en stor del af kroppen, kan størrelsen af  

 tankene ikke være afgørende.
Værftet har derfor med kravet om brug af 220  

 volt til andet end stationær belysning under arbejdet i de store tanke på de  

 to nybygninger tilsidesat lokalaftalen af 22. januar 1986 og må pålægges bod  

 for dette overenskomstbrud.
Da dette sammen med de deraf følgende dårlige  

 arbejdsmiljømæssige forhold var årsag til den erkendt overenskomststridige  

 arbejdsnedlæggelse, må bod bortfalde efter Arbejdsretslovens § 12, stk. 2. I  

 hvert fald foreligger der sådanne undskyldende omstændigheder, at boden må  

 nedsættes.
 Arbejdsretten skal udtale:
Som anført af klagerne har referatet fra sikkerhedsudvalgsmødet den 22.  

 januar 1986 ikke en sådan karakter af lokalaftale, at en eventuel  

 tilsidesættelse af det, hvorom udvalget var nået til enighed, kunne betragtes  

 som overenskomstbrud.
Allerede som følge heraf kan de indklagedes påstand om,  

 at værftet tilpligtes at betale bod for brud på aftale af 22. januar 1986,  

 ikke tages til følge.
Efter omstændighederne finder retten anledning til at  

 tilføje, at man heller ikke finder, at de store tanke i værftets nybygninger  

 nr. 141 og nr. 142 naturligt kan være omfattet af de bestemmelser om snævre  

 ledende rum, som ligger til grund for værftets interne meddelelse fra 1984 og  

 det i tilknytning hertil aftalte ved sikkerhedsudvalgsmødet den 22. januar  

 1986.
For så vidt angår klagernes påstand om bod for den erkendt  

 overenskomststridige arbejdsnedlæggelse lægger Arbejdsretten til grund, at  

 arbejdet i de store tanke i nybygning nr. 141 i flere måneder forud for  

 arbejdsnedlæggelsen var foregået med brug af 220 volt også til det benyttede  

 værktøj, uden at dette havde givet anledning til sikkerhedsmæssige problemer,  

 og at det samme har været tilfældet efter arbejdets genoptagelse.
Forud for  

 arbejdsnedlæggelsen var Arbejdstilsynet blevet tilkaldt på grund af den  

 opståede uenighed i sikkerhedsudvalget om forståelsen af begrebet  

 »tanke« og havde efter besigtigelse og telefonisk forelæggelse for  

 El-rådet refereret en udtalelse fra dette om, at de omhandlede tanke ikke  

 kunne betragtes som snævre ledende rum som omhandlet i  

 stærkstrømsreglementet, en udtalelse, som medarbejderne efter det  

 foreliggende ikke kunne acceptere, hvorefter arbejdet få dage senere blev  

 nedlagt.
Under disse omstændigheder finder Arbejdsretten ikke, at der har  

 foreligget forhold, som har givet rimelig grund til arbejdsnedlæggelsen, idet  

 hverken en overenskomststridig adfærd fra værftets side eller  

 arbejdsmiljømæssige forhold har kunnet begrunde arbejdsstandsningen.
Der  

 findes herefter ikke at være grundlag for bodsfritagelse eller  

 bodsnedsættelse.
 T h i k e n d e s f o r r e t :
 De medlemmer af Dansk El-Forbund, Specialarbejderforbundet i Danmark,  

 Dansk Metalarbejderforbund og Snedker- og Tømrerforbundet i Danmark, som er  

 anført på bilag 1 i de to sager, skal hver især til Dansk  

 Arbejdsgiverforening betale en bod, der fastsættes til 20 kr. for ufaglærte  

 og 24 kr. for faglærte for hver time, de pågældende har deltaget i den  

 overenskomststridige arbejdsnedlæggelse i tiden fra den 31. oktober til og  

 med den 6. november 1986 og til henholdsvis 30 kr. og 34 kr. for hver time  

 fra den 7. november til den 10. november 1986.
 Omkostningerne i de to sager, 4.000 kr., skal de indklagede betale til  

 Arbejdsretten.
 (* 1) Henvisninger: Per Jacobsen s.291, note 114, og s.477, K 10.909 og  

 86.134 (A1987, s.42), K 9910 og 9920 (A1984, s.109).
