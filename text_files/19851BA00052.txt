Nr BSF 52 Forslag til folketingsbeslutning om detentionsanbringelser Fremsat af Torben Lund (S) Jytte Andersen (S) Ole Espersen (S) Lissa  

 Mathiasen (S) Erik B.
Smith (S) Jimmy Stahr (S) den 28. november 1985 Regeringen opfordres til med virkning fra 1. januar 1987 at ændre reglerne for detentionsanbringelser i overensstemmelse med nedenstående retningslinjer:
1. I de største byer oprettes centraldetentioner med lægelig og plejemæssig bistand tilknyttet.
2. I andre byer indrettes detentionsfaciliteter i tilknytning til de lokale sygehuse.
 3. Politiet foretager fortsat indbringelse til detentionerne.
Ansvaret for detentionsanbringelsen samt for tilsynet under opholdet påhviler sundhedsmyndighederne.
BEMÆRKNINGER TIL FORSLAGET Med meget jævne mellemrum, særligt hver gang der sker et nyt ulykkeligt dødsfald i en detention, blusser debatten om detentionen som anbringelsesform op igen.
Beslutningsforslaget er fremsat ud fra et ønske om at omsætte den positive holdning til at løse dette problem til konkrete regelændringer, som kan forbedre forholdene.
Når en tilsyneladende stærkt beruset person indbringes på politistationen, er det vagthavende på stationen, som har til opgave at afgøre, om vedkommende kan indsættes i detentionen eller der er behov for lægeundersøgelser eller hospitalsindlæggelse.
Skønner vagthavende, at detentionsanbringelse er forsvarlig, har han tillige ansvaret for, at der føres et effektivt tilsyn med den indsatte - det vil sige så hyppigt, som indsattes tilstand gør det nødvendigt, og så vidt muligt mindst en gang hver halve time.
Der henvises i det hele til rigspolitichefens kundgørelse II, nr. 55 af 20. august 1980 om detentionsanbringelse af spirituspåvirkede personer.
Det er forslagsstillernes opfattelse, at politiet på bedst mulig måde har søgt at løse denne opgave, men at reglerne i virkeligheden pålægger den vagthavende en helt umulig opgave.
Politiet kan ikke være i besiddelse af den fornødne lægelige indsigt.
Det er naturligvis kun en læge, som kan afgøre, om der er behov for lægelig behandling, ligesom kun en læge eller et uddannet plejepersonale kan foretage en kvalificeret overvågning og løbende vurdere, om den indsattes tilstand udvikler sig, så yderligere hjælp er nødvendig.
Behovet for at overføre ansvaret til lægerne forstærkes yderligere af, at man dels ved, at mange detentionsanbragtes helbred er meget nedslidt.
Det er ofte ikke en enkelt aftens spiritusindtagelse, som fører den pågældende i detentionen, men et udslag af et langvarigt misbrug i forbindelse med en fortvivlet menneskelig og almen tilstand for den pågældende.
Dels ved man, at der ofte er tale om et livsfarligt, sammensat misbrug, som ud over spiritus består af narko og/eller medicin.
 Behovet for ændringer er veldokumenteret.
Forslagsstillerne lægger betydelig vægt på, at der som led i et socialt og sundhedsforebyggende arbejde tilbydes detentionsanbragte en social og familiemæssig rådgivning.
Såfremt der måtte vise sig et behov herfor, bør der være mulighed for at tilknytte sikkerhedsmæssigt personale til de fremtidige foranstaltninger.
