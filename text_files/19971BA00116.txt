Nr BSF 116 Forslag til folketingsbeslutning om styrkelse af forbrugerpolitikken,  

 herunder oprettelse af Statens Forbrugerinformation Fremsat af Bent Hindrup Andersen (EL) Frank Aaen (EL) den 18. februar 1998 Folketinget pålægger regeringen at fremsætte de nødvendige lovforslag, som  

 via følgende initiativer vil sikre en styrkelse af forbrugerpolitikken:
1. Omlægning af Statens Husholdningsråd til Statens Forbrugerinformation  

 med egne laboratoriefaciliteter som grundlag for en styrket faglig vurdering  

 af og information om produkter, herunder forbrugeroplysning om miljøspørgsmål  

 vedrørende produkter.
Statens Forbrugerinformation tilknyttes et bredt  

 sammensat repræsentantskab og får endvidere til opgave at udvikle forbedrede,  

 decentrale forbrugerinformationssystemer, herunder gennem udnyttelse af ny  

 informationsteknologi i samarbejde med andre forbrugerbevægelser.
 2. Styrkelse af Forbrugerrådet, herunder bladet »Tænk«, samt  

 styrkelse af andre forbrugerinteresseorganisationer for at øge den  

 forbrugerpolitiske modreklame mod den stigende kommercielle reklame, som  

 produkter omgærdes af i dag.
 3. Styrkelse af forbrugerombudsmandsinstitutionen, herunder en udvidelse  

 af forbrugerombudsmandens arbejdsområde.
 4. Styrkelse af forbrugerklagenævnet, herunder nedsættelse af  

 bagatelgrænsen til 200 kr.
 5. Finansieringen af denne øgede indsats skal ske gennem en andel af  

 provenuet fra en afgift på reklamer, herunder de elektroniske.
Bemærkninger til forslaget Almindelige bemærkninger Udviklingen på forbrugerområdet peger i retning af, at der tillades stadig  

 mere miljøskadelige, unødvendige og uønskede produkter på det danske marked.  

 Dette sker i trit med, at styringen af markedet og produkterne til stadighed  

 omlægges fra en national styring til at være styret af de regler, som  

 opstilles af EU og verdenshandelsorganisationen WTO.
Disse regler sigter på  

 markedskræfternes frie spil som det endegyldige mål.
Den enkelte forbruger bliver i dag udsat for en stadig mere massiv  

 reklamepåvirkning.
Behovet for klar og forståelig modinformation, som foregår  

 på forbrugerens præmisser, vokser tilsvarende.
Forbrugeroplysningen skal  

 styrkes.
 Denne udvikling kommer bl.a. til udtryk ved, at mens der i dagens Danmark  

 bruges 20 mia. kroner årligt på kommercielle reklamer, bruger staten kun 55  

 mio. kr. på forbrugeroplysningsvirksomhed og forbrugerbeskyttelse.
Når det gælder produktion, markedsføring og forbrug, er forbrugeren -  

 køberen - den svage part.
En styrkelse af forbrugerpolitikken i Danmark  

 handler derfor om, at forbrugeren bliver oplyst og beskyttet mod at begå  

 dumheder og får en chance til at tænke sig om.
Det handler endvidere også om  

 et stigende behov blandt forbrugerne om at agere politisk i deres indkøb,  

 herunder at kunne fravælge produkter og produktionsformer, som man ikke  

 ønsker at støtte - og omvendt at støtte bestemte produkter og  

 produktionsformer.
 Denne løbende ændring efterlader et voldsomt behov for et øget modspil.
 Eksempelvis bør reklamer for eengangsbleers mange velsignelser følges op  

 med en modinformation, der viderebringer resultaterne fra uvildige test af  

 produkterne, sammenlignende oplysninger om miljø- og prisforhold, som normalt  

 ikke oplyses i reklamerne, samt information om andre løsninger end  

 eengangsbleer, som ud fra en samfundsvurdering burde opprioriteres.
 Reklamer for sprøjtegifte skal modsvares af information, som oplyser om,  

 hvorledes giftstoffer helt kan undgås.
Gensplejsningen i fødevarer trumfes i disse år massivt igennem på det  

 danske marked trods forbrugernes klare modvilje.
Snart står vi over for det  

 samme problem i forhold til hormonbehandlet kød og designer-fødevarer.
Her er  

 der brug for massiv modinformation, som kan holde forbrugerne på  

 omgangshøjde, så de får en reel valgmulighed for at gå uden om disse  

 produkter.
Regeringen har fremsat et udspil, som indeholder en opprioritering af den  

 generelle forbrugeroplysning.
Imidlertid bygger regeringens udspil på, at  

 styrkelsen skal komme som følge af en omorganisering, hvori der indgår  

 oprettelse af et Center for Forbrugerinformation.
 Da centret vil blive oprettet på bekostning af en række eksisterende  

 institutioner på området, og da centret vil blive tæt knyttet til myndigheder  

 og ministerier, hvorved centrets uvildighed og politiske udmeldinger kan  

 drages i tvivl, indeholder denne løsning ikke en reel styrkelse af  

 forbrugerpolitikken - måske snarere tværtimod.
 Det virker endvidere ikke troværdigt, når regeringen foreslår at styrke  

 forbrugerpolitikken uden samtidig at tilføre området større bevillinger.
 Regeringens udspil kan dermed kort betegnes som et tilbud til forbrugerne  

 om omklamring af forbrugernes interesseorganisation - Forbrugerrådet - i et  

 ressourcefattigt Center for Forbrugeroplysning underlagt politisk kontrol i  

 en situation, hvor behovet for uvildig modinformation og forbrugerpolitiske  

 modspil aldrig har været større.
 Enhedslisten foreslår med dette beslutningsforslag en anden strategi.
 Forslaget sigter på at styrke de eksisterende organisationer og ved lov at  

 sikre deres selvstændige status, så der ikke kan drages tvivl om  

 uvildigheden, og om at forbrugerpolitikken foregår på forbrugernes præmisser.
Forbrugerstyrelsen skal fortsat være fælles sekretariat for Statens  

 Husholdningsråd, Forbrugerombudsmanden og Forbrugerklagenævnet.
Det skal  

 endvidere ved lov slås fast, at Forbrugerstyrelsen fungerer uafhængigt af  

 erhvervsministeren.
Bemærkninger til forslagets enkelte punkter Ad 1 Forbrugeroplysningen sker i dag fra det statsfinansierede Statens  

 Husholdningsråd.
Rådet blev oprettet for mere end 50 år siden, da den  

 daværende regering mente, at danske husmødre behøvede oplysning, råd og  

 vejledning for at kunne drive deres husholdninger ordentligt.
 Kernen i Husholdningsrådets oplysningsvirksomhed er uvildige og  

 sammenlignelige produktundersøgelser og offentliggørelse heraf i rådets  

 publikation »Råd og Resultater«, som i dag har en kontaktflade, som  

 rækker meget længere end den oprindelige mere snævre målgruppe, og som udgør  

 et centralt element i uvildige produktundersøgelser.
Rådet gennemfører i dag en væsentlig del af sine undersøgelser som  

 rekvirerede opgaver hos andre institutioner.
Baggrunden herfor er bl.a., at  

 gennemførte besparelser i perioden fra 1990 til 1992 betød en reduktion i  

 laboratoriefaciliteterne.
 Alt i alt betyder de nuværende begrænsede ressourcer, at  

 produktundersøgelserne kun omfatter en meget begrænset del af de mange nye  

 produkter og ændrede produkter, der kastes på markedet.
 Tilsvarende er der for få ressourcer til at udvide  

 informationsvirksomheden til at gøre ordentlig brug af ny  

 informationsteknologi og til at decentralisere forbrugernes adgang til  

 informationerne.
 Der foreligger allerede gennemarbejdede planer for, hvorledes sådanne  

 aktivitetsudvidelser kan gennemføres, men det forudsætter øgede bevillinger  

 hertil.
Med forslaget lægges der op til, at Statens Husholdningsråd underkastes en  

 modernisering og en aktivitetsudvidelse og ændrer navn til Statens  

 Forbrugerinformation, idet den nuværende tilknytning til Forbrugerstyrelsen  

 dog opretholdes, så synergieffekten ved den fælles sekretariatsfunktion i  

 Forbrugerstyrelsen for flere organer kan udnyttes fuldt ud.
Samtidig  

 understreges det, at forbrugerinformation er en statslig forpligtelse.
 Det foreslås, at det omlagte Husholdningsråd styrkes med yderligere  

 laboratoriefaciliteter som grundlag for en styrket faglig vurdering af og  

 information om produkter, herunder en udvidelse af aktivitetsområdet til også  

 at omfatte bl.a. ernæringsområdet.
Endvidere udvides oplysningsvirksomheden til ikke alene at omfatte  

 uvildige sammenlignende undersøgelser, men også til at omfatte  

 forbrugeroplysning om bl.a. miljøspørgsmål vedrørende produkter, således som  

 det allerede er sket i en række tilfælde.
Heri indgår således vurdering og  

 information om, hvorledes forbrugerne kan vælge miljørigtige løsninger.  

 Forbrugerundersøgelser har vist, at en meget stor del af befolkningen vil  

 gøre noget for miljøet, når de optræder som forbrugere.
Dette giver  

 muligheder for forbrugeroplysning om miljø og forbrug, som betyder noget for  

 en bæredygtig udvikling i Danmark.
En præsentation af en sammenlignelig  

 undersøgelse af vandsenge vil således skulle suppleres med informationer om,  

 hvorledes vandsenge via deres elforbrug løbende belaster miljøet i modsætning  

 til andre typer senge.
Også andre spørgsmål, som forbrugerne tillægger værdi,  

 herunder etiske, bør indgå i den bredere informationsaktivitet.
 Bladet »Råd og Resultater« foreslås trykt i et væsentligt større  

 oplag og distribueret til butikker og andre forbrugerrelevante steder - dog  

 således, at abonnementstegning stadig kan foregå i forhold til forbrugere og  

 andre, som gerne vil have det tilsendt direkte.
Institutionen får endvidere til opgave at udvikle og udbrede forbedrede,  

 decentrale forbrugerinformationssystemer, herunder gennem udnyttelse af  

 informationsteknologi, idet der sigtes på en koordineret indsats med andre  

 forbrugerbevægelser.
Der tænkes her ikke på en fælles database, men på  

 udvikling af en fælles brugerflade med tværgående søgesystemer, som  

 eksempelvis gøres tilgængelige for forbrugerne i indkøbssituationen, og  

 således at forbrugerne på en enkel måde kan komme i kontakt med forskellige  

 forbrugerbevægelsers relevante oplysninger omkring et givet produkt,  

 produktområde eller problemstilling.
 En generel styrkelse af forbrugernes viden kræver dog bredt anlagte  

 informationskampagner, samt at forbrugerspørgsmål indarbejdes med større  

 styrke i f.eks. undervisningen i folkeskolen, og institutionen bør derfor  

 også prioritere udarbejdelse af undervisningsmateriale til bl.a. dette  

 formål.
 Omlægningen til Statens Forbrugerinformation åbner endvidere mulighed for,  

 at andre ministerier kan benytte institutionen til videreformidling af  

 forbrugerrelevante informationer, f.eks. på fødevareområdet, hvilket dog  

 forudsætter en nærmere drøftelse heraf.
 Det foreslås endelig, at den omlagte institution, Statens  

 Forbrugerinformation, ledes af en bestyrelse byggende på det nuværende  

 Forbrugerråd, og at der til institutionen knyttes et bredt sammensat  

 forbrugerrepræsentantskab, som inddrages i institutionens drift og udvikling  

 efter samme model, som kendes fra sektorforskningsinstitutioner.
Ad 2 I alle lande forsøger forbrugerne at varetage forbrugerinteresser ved at  

 danne forbrugerorganisationer.
I små lande er disse organisationer  

 ressourcefattige græsrodsorganisationer.
I store lande kan de skaffe sig  

 ressourcer til at optræde som forbrugernes uomtvistelige repræsentant.
Kun i  

 Danmark - som er et lille land - har det offentlige givet statsstøtte til  

 forbrugernes interesseorganisation.
Det drejer sig om Forbrugerrådet, som  

 gennem årtier har fået statslig støtte til at varetage forbrugerinteresser og  

 arbejde for den politiske forbruger.
 Bevillingerne har ikke været øremærkede, netop fordi Forbrugerrådet er en  

 interesseorganisation, som Folketingets partier har ment det vigtigt at  

 støtte uden at knytte betingelser til støtten.
 Enhedslisten foreslår, at Forbrugerrådets aktiviteter, herunder udgivelsen  

 af bladet »Tænk«, styrkes gennem en øget statsstøtte som modvægt  

 til den stigende reklamepåvirkning af forbrugerne og som følge af den øgede  

 internationalisering af handels- og produktregler, som efterlader et større  

 behov for forbrugerpolitisk modspil.
 Heri ligger endvidere, at Forbrugerrådet tilføres ressourcer til at  

 gennemføre forbrugerpolitiske undersøgelser f.eks. vedrørende  

 produktionsformer, indkøbssituationen, finansielle spørgsmål, mærkninger og  

 overordnede udviklingstendenser.
 Bladet »Tænk« vil således være det blad, hvor sådanne  

 undersøgelser præsenteres som et forbrugerpolitisk supplement til  

 produktundersøgelserne i Statens Forbrugerinformation, og vil endvidere være  

 det blad, hvor udvalgte testresultater af produkter præsenteres i en  

 forbrugerpolitisk indpakning.
På trods af de hidtidige bevillinger til Forbrugerrådet er der i 1990'erne  

 dannet nye forbrugerinteresseorganisationer i Danmark, som betyder noget for  

 den politiske forbruger, f.eks.
Grønne Familier og Aktive Forbrugere.
Sådanne  

 interesseorganisationer bør via tilsvarende økonomisk støtte sikres  

 overlevelse over græsrodsniveau.
Dette kan ske ved, at de får  

 repræsentationsret i Forbrugerrådets og Statens Forbrugerinformations  

 repræsentantskaber, at de får uhindret adgang til Forbrugerinformationens og  

 Forbrugerrådets undersøgelser, og at de bevilges de nødvendige midler til at  

 udøve deres virksomhed.
Derfor indgår det i Enhedslistens forslag, at der ydes en øget støtte til  

 andre forbrugerorganisationer end Forbrugerrådet, mod at disse indgår i et  

 samarbejde for at sikre en fælles informationsflade, hvad angår adgang via  

 Internet og lignende.
Der ligger dog ikke heri, at der skal ske en fælles  

 vurdering og behandling af de enkelte organisationers oplysninger, hvad angår  

 indhold og karakter.
Ad 3 Forbrugerombudsmandens virke er i dag koncentreret om 3 områder:  

 påvirkning af de erhvervsdrivende, orientering af offentligheden og en  

 forebyggende indsats.
Institutionen er i dag afhængig af en begrænset sekretariatsbistand fra  

 Forbrugerstyrelsen.
Det er Enhedslistens opfattelse, at denne samhørighed  

 mellem Forbrugerombudsmanden og Forbrugerstyrelsens sekretariat har fungeret  

 godt, de givne ressourcer taget i betragtning, og det foreslås, at  

 sekretariatsbistanden via Forbrugerstyrelsen øges, idet dette sker ved  

 tilførsel af yderligere hertil øremærkede ressourcer til Forbrugerstyrelsen.  

 Dette omfatter såvel den faglige bistand med hensyn til f.eks. at tage flere  

 sager op samt informationsaktiviteten, herunder Internet-formidlingen.
 Endvidere skal Forbrugerombudsmandens tilsynsopgaver styrkes  

 ressourcemæssigt.
Årsværksforbruget til forbrugerombudsmandsinstitutionen er gennem de  

 seneste 10 år halveret og udgør i dag ca. 13 årsværk.
Enhedslisten foreslår,  

 at dette tal fordobles til det oprindelige antal.
 Et væsentligt element i Forbrugerombudsmandens virke er at forhandle  

 bindende retningslinjer med relevante erhvervsorganisationer.  

 Forbrugerombudsmandens muligheder for at påbyde erhvervsorganisationer at  

 indgå i forhandlinger om retningslinjer for branchen skal øges i de tilfælde,  

 hvor erhvervsorganisationerne ikke frivilligt er indstillet herpå.
 Forbrugerombudsmandens muligheder for at udstede påbud skal styrkes,  

 f.eks. ved at lempe betingelserne for at kunne give foreløbige påbud i de  

 tilfælde, hvor en domfældelse ikke kan afventes.
 Forbrugerombudsmanden skal have mulighed for at begære, at et påbud eller  

 indgreb skal have opsættende virkning i forbindelse med en sags indbringelse  

 for domstolene.
 Forbrugerombudsmandens mulighed for at rejse sager på egen hånd skal øges.
 Gennem tilførsel af yderligere ressourcer foreslås Forbrugerombudsmandens  

 arbejdsområde udvidet til også at varetage borgernes interesse i forhold til  

 myndigheder, som svigter deres pligter i forhold til borgerne, idet der her  

 især tænkes på svigtende miljøtilsyn og manglende sikring af borgerne i  

 forhold til miljøsager.
 En sådan styrkelse af forbrugerombudsmandsfunktionen i forbindelse med  

 miljøsager - evt. i form af en egentlig miljøombudsmandsfunktion - vil skulle  

 tage sig af henvendelser fra borgere, som mener, at gældende miljøregler  

 overtrædes, og hvor myndighederne ikke skrider ind.
Baggrunden for forslaget om en sådan udvidelse er de mange konfliktsager  

 på miljøområdet, hvor forbrugerombudsmandsinstitutionen i dag først kan gå  

 ind i sagerne, når alle administrative klageinstanser er udnyttet.
I  

 miljøsager betyder dette, at en klage over et svigtende kommunalt miljøtilsyn  

 først skal ankes til amtet og herfra videre til Miljøstyrelsen.
Der kan  

 således gå mange år, før en miljøsag vil ende på Forbrugerombudsmandens bord.  

 Etablering af en miljøombudsmand med beføjelser til at kunne bistå borgerne  

 meget tidligere i processen vil i sig selv kunne forventes at udløse en  

 voldsom opstramning af de kommunale miljøtilsyn i modsætning til i dag, hvor  

 en trussel om at klage videre til amtet i praksis ikke har de store  

 konsekvenser.
Ad 4 Bagatelgrænsen for, hvornår Forbrugerklagenævnet skal behandle en klage,  

 skal føres tilbage fra det nuværende niveau på 500 kr. til 200 kr., og  

 ordningen skal udvides til at omfatte flere forbrugsvarer end i dag.
 Forbrugerklagenævnet har fået tilført øgede ressourcer, men såfremt  

 ovenstående medfører behov for yderligere ressourcer for at sikre en effektiv  

 og hurtig sagsbehandlingstid af forbrugerklager, bør disse ressourcer  

 tilføres.
 Informationen omkring forbrugernes mulighed for at benytte  

 Forbrugerklagenævnet skal øges, og forbrugernes mulighed for retshjælp/fri  

 proces til at føre sager om forbrugerspørgsmål skal udvides.
Ad 5 Erhvervslivets reklamebudget i Danmark er på omkring 20 mia. kr. årligt.
Skal der etableres en reel modinformation heroverfor, kræver det meget  

 store ressourcer, da især modinformation i elektroniske medier er kostbare.  

 Sigtet er, at erhvervslivets kommercielle reklameblokke følges op med  

 objektiv forbrugerinformation om de samme varegrupper.
Efter reklamen om  

 bleers fremragende sugeevne over for blåt vand, skal således vises resultatet  

 af en forbrugertest af bleer med tilhørende yderligere relevante oplysninger.
 Ud fra princippet »forureneren betaler« foreslås derfor indført  

 en reklameafgift, som dels finansierer den generelle styrkelse af det  

 organisatoriske apparat bag en styrket forbrugerbeskyttelse, dels finansierer  

 etablering af en væsentligt styrket forbrugerinformation, herunder trykte  

 medier, forbrugerudsendelser i tv og anvendelse af informationsteknologi,  

 herunder Internet.
Skriftlig fremsættelse Bent Hindrup Andersen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om styrkelse af  

 forbrugerpolitikken.
(Beslutningsforslag nr.
B 116).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
