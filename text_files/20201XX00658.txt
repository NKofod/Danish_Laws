Skriftlig fremsættelse (3. februar 2021) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af straffeloven (Strafskærpelse for forbrydelser med baggrund i offerets handicap) (Lovforslag nr.
L 154) Som en del af arbejdet med styrkelse af indsatsen mod hadforbrydelser har Justitsministeriet været i dialog med en række relevante interesseorganisationer om mulige tiltag på hadforbrydelsesområdet.
I den forbindelse er der bl.a. blevet peget på, at forbrydelser, der har baggrund i offerets handicap, ikke i dag anses for hadforbrydelser i straffelovens forstand.
Dette lovforslag har til formål at styrke det strafferetlige værn mod forbrydelser begået med baggrund i offerets handicap.
 Lovforslaget lægger op til at ændre straffelovens bestemmelse om strafskærpende omstændigheder med henblik på at udvide anvendelsesområdet for straffelovens § 81, nr. 6. Det foreslås således med lovforslaget, at ordet »handicap« tilføjes til straffelovens § 81, nr. 6, således, at det bliver en strafskærpende omstændighed, hvis en kriminel gerning har baggrund i offerets handicap.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
