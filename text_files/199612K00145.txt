Nr LSF 145 Forslag til Lov om ændring af straffeloven, våbenloven og lov om  

 restaurations- og hotelvirksomhed m.v.(Skærpelse af straffen for særlig grov  

 vold og for besiddelse af knive og slagvåben, sikkerhedsmæssige krav til  

 restaurationers indretning m.v.) Fremsat af justitsministeren (Frank Jensen) den 22. januar 1997 Vedtaget ved tredjebehandling den 16. maj 1997 Lov nr. 350 af 23/05/1997 § 1 I straffeloven, jf. lovbekendtgørelse nr. 886 af 30. oktober 1992, som  

 ændret senest ved § 1 i lov nr. 274 af 15. april 1997, foretages følgende  

 ændringer:
 1. I § 245, stk. 1, indsættes som 2. pkt.:
»Har et sådant legemsangreb haft betydelig skade på legeme eller  

 helbred til følge, skal dette betragtes som en særlig skærpende  

 omstændighed.« 2. § 245, stk. 2, affattes således:
»Stk. 2. Den, som uden for de i stk. 1 nævnte tilfælde  

 tilføjer en anden person skade på legeme eller helbred, straffes med fængsel  

 indtil 4 år.« 3. I § 246 ændres »haft så alvorlige følger« til:  

 »haft så alvorlige skader eller døden til følge«.
§ 2 I lov om våben og eksplosivstoffer, jf. lovbekendtgørelse nr. 735 af 11.  

 august 1994, foretages følgende ændringer:
 1. I § 4 indsættes efter stk. 1 som nyt stykke:
»Stk. 2. Det er forbudt uden tilladelse fra justitsministeren  

 eller den, ministeren bemyndiger dertil, at erhverve, besidde, bære eller  

 anvende slag- eller stødvåben, herunder knojern, totenschlægere, gummiknipler  

 og lignende.« Stk. 2 bliver herefter stk. 3.
 2. I § 4, stk. 2, som bliver stk. 3, ophæves nr. 2.
 Nr. 3-6 bliver herefter nr. 2-5.
 3. I § 10, stk. 1, udgår »§ 4, stk. 1,».
 4. I § 10 indsættes efter stk. 1 som nyt stykke:
»Stk. 2. Overtrædelse af § 4, stk. 1 eller 2, straffes med  

 bøde.
Er den pågældende tidligere mere end en gang dømt for overtrædelse af §  

 4, stk. 1 eller 2, er straffen hæfte eller fængsel indtil 2 år, under særligt  

 formildende omstændigheder dog bøde.
Straffelovens § 81, stk. 1, finder ikke  

 anvendelse.« Stk. 2 og 3 bliver herefter stk. 3 og 4.
§ 3 I lov nr. 256 af 6. maj 1993 om restaurations- og hotelvirksomhed m.v.,  

 som ændret senest ved § 2 i lov nr. 232 af 2. april 1997, foretages følgende  

 ændringer:
 1. I § 32 indsættes som stk. 4:
»Stk. 4. Skønner politiet, at der i forbindelse med en virksomhed,  

 der er omfattet af stk. 1, foreligger særlig risiko for voldelig adfærd, kan  

 politiet meddele påbud om den sikkerhedsmæssige indretning af virksomheden.  

 Politiet fastsætter en frist for gennemførelse af indretningen.
Efterkommes  

 påbudet ikke inden for den fastsatte frist, kan politiet meddele påbud om  

 lukning af virksomheden, indtil den krævede sikkerhedsmæssige indretning er  

 gennemført.« 2. I § 34, stk. 1, ændres »og § 31« til: »§  

 31 og § 32, stk. 4,».
 3. I § 34, stk. 1, indsættes som 3. pkt.:
»Klage over politiets påbud om lukning af en virksomhed, jf. § 32,  

 stk. 4, 3. pkt., har opsættende virkning, medmindre justitsministeren  

 bestemmer andet.« 4. I § 37, stk. 1, nr. 2, ændres »§ 33 eller«  

 til: »§ 33,», og i § 37, stk. 1, nr. 3, ændres »§  

 31.« til: »§ 31 eller«.
 5. I § 37, stk. 1, indsættes som nr. 4:
»4) overtræder påbud meddelt i medfør af § 32, stk. 4.« § 4 Loven træder i kraft dagen efter bekendtgørelsen i Lovtidende.
§ 5 Loven gælder ikke for Grønland og Færøerne.
Lovens § 1 kan dog ved  

 kongelig anordning helt eller delvis sættes i kraft for Færøerne med de  

 afvigelser, som de særlige færøske forhold tilsiger.
Oprindeligt fremsat forslag § 1 I straffeloven, jf. lovbekendtgørelse nr. 886 af 30. oktober 1992 som ændret senest ved lov nr. 474 af 12. juni 1996, foretages følgende ændringer:
 1. I § 245, stk. 1, indsættes som 2. pkt.:
»Har et sådant legemsangreb haft betydelig skade på legeme eller  

 helbred til følge, skal dette betragtes som en særlig skærpende  

 omstændighed.« 2. § 245, stk. 2, affattes således:
» Stk. 2. Den, som uden for de i stk. 1 nævnte tilfælde  

 tilføjer en anden person skade på legeme eller helbred, straffes med fængsel  

 indtil 4 år.« 3. I § 246 ændres »haft så alvorlige følger« til:  

 »haft så alvorlige skader eller døden til følge«.
 § 2 I lov om våben og eksplosivstoffer, jf. lovbekendtgørelse nr.  

 735 af 11. august 1994, foretages følgende ændringer:
 1. I § 4 indsættes efter stk. 1 som nyt stykke:
» Stk. 2. Det er forbudt uden tilladelse fra justitsministeren  

 eller den, ministeren bemyndiger dertil, at erhverve, besidde, bære eller  

 anvende slag- eller stødvåben, herunder knojern, totenschlægere, gummiknipler  

 og lignende.« Stk. 2 bliver herefter stk. 3.
 2. I § 4, stk. 2, som bliver stk. 3, ophæves nr. 2.
 Nr. 3-6 bliver herefter nr. 2-5.
 3. I § 10, stk. 1, udgår: »§ 4, stk. 1,».
 4. I § 10 indsættes efter stk. 1 som nyt stykke:
» Stk. 2. Overtrædelse af § 4, stk. 1-2, straffes med bøde.
Er  

 den pågældende tidligere mere end en gang dømt for overtrædelse af § 4, stk.  

 1 eller stk. 2, er straffen hæfte eller fængsel indtil 2 år, under særligt  

 formildende omstændigheder dog bøde.
Straffelovens § 81, stk. 1, finder ikke  

 anvendelse.« Stk. 2 og 3 bliver herefter stk. 3 og 4.
 § 3 I lov nr. 256 af 6. maj 1993 om restaurations- og  

 hotelvirksomhed m.v., som ændret senest ved § 12 i lov nr. 377 og § 14 i lov  

 nr. 386 begge af 22. maj 1996, foretages følgende ændringer:
 1. I § 32 indsættes som stk. 4:
» Stk. 4. Skønner politiet, at der i forbindelse med en  

 virksomhed, der er omfattet af stk. 1, foreligger særlig risiko for voldelig  

 adfærd, kan politiet meddele påbud om den sikkerhedsmæssige indretning af  

 virksomheden.
Politiet fastsætter en frist for gennemførelse af indretningen.  

 Efterkommes påbudet ikke inden for den fastsatte frist, kan politiet meddele  

 påbud om lukning af virksomheden, indtil den krævede sikkerhedsmæssige  

 indretning er gennemført.« 2. I § 34, stk. 1, ændres »og § 31« til: »§  

 31 og § 32, stk. 4,».
 3. I § 34, stk. 1, indsættes som 3. pkt.:
»Klage over politiets påbud om lukning af en virksomhed, jf. § 32,  

 stk. 4, 3. pkt., har opsættende virkning, medmindre justitsministeren  

 bestemmer andet.« 4. I § 37, stk. 1, nr. 2, ændres »§ 33 eller«  

 til: »§ 33,» og i § 37, stk. 1, nr. 3, ændres »§  

 31.« til: »§ 31 eller«.
 5. I § 37, stk. 1, indsættes som nr. 4:
»4) overtræder påbud meddelt i medfør af § 32, stk. 4.« § 4 Loven træder i kraft dagen efter bekendtgørelsen i Lovtidende.
§ 5 Loven gælder ikke for Grønland og Færøerne.
Lovens § 1 kan dog  

 ved kongelig anordning helt eller delvis sættes i kraft for Færøerne med de  

 afvigelser, som de særlige færøske forhold tilsiger.
Bemærkninger til lovforslaget Almindelige bemærkninger Indholdsfortegnelse Formålet med lovforslaget er en massiv og bred indsats mod volden.  

 Hensigten er, at voldskriminalitet skal tages i opløbet gennem en samlet,  

 koordineret indsats over for den enkelte, der indeholder både sociale,  

 præventive og straffende virkemidler.
Indsatsen følger op på voldspakken fra 1994, som indeholdt en række  

 vigtige initiativer til bekæmpelse af volden.
Regeringen ønsker at fortsætte  

 og intensivere kampen mod volden med hovedvægten på en bred social indsats,  

 som skal forebygge, at unge udvikler sig til voldsmænd.
Initiativerne på det sociale og forebyggende område , der som nævnt  

 er en meget væsentlig del af den samlede indsats, er beskrevet nærmere  

 nedenfor under pkt. 2. Som det fremgår, er der bl.a. tale om en intensivering  

 af den opsøgende indsats og sikring af en sammenhængende og let tilgængelig  

 ungdomsrådgivning.
Forældrene skal straks inddrages, når et barn har gjort  

 sig skyldig i kriminalitet, og hvis der - ud over forældrekontakten - er  

 behov for en yderligere indsats, indgås »en social aftale« mellem  

 forældrene, den unge og de sociale myndigheder om yderligere  

 foranstaltninger.
Der skal også være mulighed for at give unge, der har behov  

 for voksenkontakt, en fast støtteperson.
 For unge, der har begået vold, skal der som udgangspunkt fastlægges en  

 individuel handlingsplan, der stiller krav til den unge om skolegang, arbejde  

 eller lignende, som kan være med til at stoppe en uheldig udvikling.
Herudover skal der indrettes en ny særlig afdeling med ca. 10 sikrede  

 pladser, hvor der er de fornødne menneskelige og pædagogiske ressourcer til  

 at etablere længerevarende behandlingsforløb.
Afdelingen skal modtage meget  

 behandlingskrævende unge, herunder svært belastede unge, der er dømt for  

 voldskriminalitet.
Der skal også skabes forudsætninger for, at de sikrede sociale afdelinger  

 altid kan modtage unge, der overføres til sociale institutioner i stedet for  

 varetægtsfængsling.
Der skal således være pladser nok i disse afdelinger, og  

 der skal også være pladser, der er egnede til at modtage de mest belastede  

 unge.
 Herudover er det hensigten at styrke SSP-samarbejdet , jf. de  

 almindelige bemærkninger pkt. 3.
Lovforslaget indeholder endvidere forslag om skærpelse af straffen for  

 de groveste tilfælde af vold . Forslaget medfører, at straffen - inden  

 for de nugældende strafferammer - forhøjes med gennemgående 1 år i de sager,  

 hvor der i dag bliver idømt fængsel i over 1 år.
Forslaget er nærmere  

 beskrevet i pkt. 5.1.
 I tilknytning til denne strafskærpelse er det hensigten at udsende  

 instruktion til anklagemyndigheden om anvendelsen af reglen i straffelovens §  

 247 om skærpet straf for vold i gentagelsestilfælde.
Målsætningen fra voldspakken i 1994 om en hurtig behandling af  

 voldssager og hurtig indsættelse til afsoning fastholdes.
Gennem løbende  

 undersøgelser og bedre statistik vedrørende politiet, anklagemyndigheden,  

 domstolene og kriminalforsorgen vil der blive skabt sikrere grundlag for at  

 følge udviklingen på området.
Justitsministeren vil årligt redegøre over for  

 Folketinget for status.
I forlængelse af lovforslaget fra november 1996 om en væsentlig skærpelse  

 af straffen for besiddelse af skydevåben foreslås det, at bøden for  

besiddelse af ulovlige knive og slagvåben forhøjes, og at der i 3.  

 gangstilfælde idømmes frihedsstraf.
Der henvises til pkt. 6 i de almindelige  

 bemærkninger.
 Endelig foreslås en ændring af loven om restaurations- og hotelvirksomhed,  

 således at politiet kan stille krav om sikkerhedsmæssig indretning af  

 bl.a. diskoteker og natrestaurationer , jf. pkt. 7.
Til at forestå den overordnede gennemførelse og styring af indsatsen mod  

 volden nedsættes et ministerudvalg bestående af justitsministeren,  

 socialministeren og undervisningsministeren.
Til udvalget knyttes et  

 sekretariat.
Der henvises til pkt. 8.
 Lovforslagets beskrivelse i pkt. 2 af en forstærket social indsats er  

 udarbejdet af Socialministeriet i samarbejde med Justitsministeriet.  

 Forslaget om ændring af lov om restaurations-og hotelvirksomhed er udarbejdet  

 af Erhvervsministeriet i samarbejde med Justitsministeriet.
Samtidig med fremsættelsen af dette lovforslag fremsættes et forslag om  

 ændring af retsplejeloven, straffeloven og erstatningsansvarsloven.  

 Hovedformålet med dette lovforslag er en styrkelse af retsstillingen for ofre  

 for forbrydelser, herunder også ofre for vold.
Der foreslås bl.a. en  

 udvidelse af adgangen til at give ofre for voldsforbrydelser en økonomisk  

 godtgørelse for den utryghed og angst, som er en følge af grov vold.  

 Lovforslaget beskriver også et forslag om etablering af lokale og uafhængige  

 offerrådgivninger og et nyt og bredere forsøg med konfliktråd.
2. En forstærket social indsats Det er af afgørende betydning, at en indsats mod voldskriminaliteten i  

 væsentlig grad bygger på sociale elementer.
Der skal satses på både  

 forebyggende og behandlende sociale virkemidler over for kriminalitetstruede  

 og kriminelle unge.
Kun på denne måde kan den onde cirkel, der fører til  

 alvorlig kriminalitet, herunder voldskriminalitet, brydes.
De kriminelle og kriminalitetstruede unge er typisk personer mellem 13-14  

 år og 20-23 år, der på det personlige plan har oplevet en lang række nederlag  

 i skolen, i fritidslivet og i det almindelige samvær med jævnaldrende.
Hver  

 gang de har prøvet at blande sig med andre børn og unge har de meget hurtigt  

 fået oplevelsen af ikke at kunne fungere, ikke at kunne leve op til de  

 forventninger, der blev stillet.
Meget ofte fordi der er tale om børn, der  

 ikke fra forældrene har fået lært helt elementære normer for, hvordan man  

 opfører sig i samværet med andre.
De er ikke af forældrene blevet stoppet,  

 når de opførte sig uhensigtsmæssigt, og omgivelserne har derfor gang på gang  

 afvist samværet med dem.
De bliver udstødt fra stort set alle de sammenhænge,  

 hvor de ellers skulle udvikle evnen til at fungere sammen med andre.
Når disse unge når teenagealderen med de særlige vanskeligheder, der kan  

 opstå i denne periode, giver mange af forældrene helt op, enten fordi de står  

 helt alene og føler sig magtesløse over for problemerne, eller fordi de selv  

 står i en så socialt vanskelig situation, at de ikke har noget overskud til  

 at støtte den unge.
Disse unge benytter typisk ikke de etablerede  

 fritidstilbud.
Fritids- og ungdomsklubberne har kun overfladisk kontakt til  

 dem, fordi det er svært at fastholde disse unge med de mere traditionelle  

 tilbud, og der er ikke ressourcer til at yde en målrettet indsats over for  

 denne gruppe unges særlige problemer.
Vi står således med en gruppe unge, der stort set er uden den  

 voksenkontakt, som alle unge har brug for, både som en støtte i en alder  

 præget af stor usikkerhed og som den, der påtager sig sig at stoppe den unge,  

 når denne overskrider grænsen for det acceptable.
Resultatet bliver fortsat  

 og ofte også en forstærket udstødning af disse unge.
I yderste konsekvens betyder det, at de har opgivet tilliden til, at  

 fremtiden vil bringe dem noget godt, endsige rummer mulighed for, at de kan  

 leve op til samfundets generelle adfærdsnormer og succeskriterier i form af  

 uddannelse, arbejde, familie, socialt netværk etc.
Som følge heraf oplever de  

 sig som sat uden for det almindelige samfundsfællesskab.
Af denne håbløshed  

 og de manglende fremtidsudsigter udspringer ligegyldighed og manglende  

 respekt for både sig selv og andre.
Det er om disse unge, kommuner og  

 offentlige behandlingssystemer siger, at man har givet alle tilbud og prøvet  

 alt.
I modsætning hertil føler de unge ofte ikke selv, at nogen på noget  

 tidspunkt reelt har prøvet at forstå dem.
Kløften mellem dem og systemet er  

 stor.
Et gennemgående træk hos de unge, der har begået voldskriminalitet, er, at  

 de ikke har en udviklet norm-, værdi- og moralfunktion, dvs. et internt  

 selvkontrollerende system.
Den unge bliver let aggressiv og bruger vold som  

 problemløsning, men kan ikke stoppe af sig selv.
Disse unge har problemer med  

 at vurdere virkningerne af deres handlinger.
Deres manglende sociale  

 tilpasning viser sig bl.a. i antisociale handlinger, hvor vold kan være en  

 gennemgående måde at løse problemerne på.
De har ikke en familiemæssig  

 baggrund, der har kunnet give støtte til udvikling af en social personlighed,  

 og de besidder ikke de værktøjer, der skal til for at kunne håndtere nederlag  

 og tilspidsede situationer, uden at det udarter sig til vold.
SSP-konsulenterne i kommunerne kender denne målgruppe, men har i dag ofte  

 ingen mulighed for at give relevante tilbud.
Hos politiet er disse unge også  

 velkendte, men politiet kan selvsagt ikke yde sociale, målrettede tilbud.
Det er vigtigt, at disse unge ikke alene behandles som en gruppe, men også  

 som de individuelle personer, de er, med en differentieret  

 personlighedsstruktur, med individuelle behov, således at der også gives  

 skræddersyede tilbud og stilles individuelle krav til den enkelte unge.
En  

 effektiv indsats på dette område kan således ikke indskrænke sig til en  

 indsats over for de mere generelle grupperinger af vanskeligt stillede unge.  

 Der skal ske en målrettet og koordineret indsats, hvor løsningen af de  

 problemer, der knytter sig til de forskellige grupperinger, indgår, men hvor  

 der også skabes mulighed for, at de unge behandles individuelt og i  

 overensstemmelse med deres behov, og hvad netop de kan yde.
For så vidt angår børn og unge med fremmed etnisk baggrund, der er  

 kriminalitetstruede eller udviser kriminel adfærd, er det afgørende, at  

 indsatsen over for disse børn og unge i høj grad tager højde for deres  

 baggrund.
Der er på dette område behov for en fortsat udvikling både af  

 metoder til at få kontakt til disse unge og til en målrettet indsats.
Kernen i en særlig, intensiv social indsats på dette område er efter  

 regeringens opfattelse at sætte ind med en tidlig reaktion fra samfundets  

 side, når barnet eller den unge udviser en uhensigtsmæssig adfærd.
Dels  

 tjener den tidlige reaktion til at undgå, at f.eks. et kriminalitetsmønster  

 udvikler sig og forgroves, dels signalerer den hurtige reaktion på samme tid  

 samfundets misbilligelse og ønsket om at hjælpe den unge ud af dette  

 adfærdsmønster.
Reaktionen skal endvidere være klar for den unge.
Den skal  

 signalere konsekvens, men skal samtidig også rumme støtte til barnet eller  

 den unge til at komme ind på ret kurs igen og løfter om fremtiden.
Opgaven kan ikke løses af det offentlige alene.
I en forstærket indsats må  

 der lægges vægt på at involvere forældrene som dem, der først og fremmest er  

 ansvarlige for deres børn og unge.
I erkendelse af, at nogle forældre selv er så ringe fungerende, at de ikke  

 er i stand til at hjælpe den unge til at vende udviklingen, og at problemerne  

 for andre kan have et sådant omfang, at selv velfungerende forældre ikke er i  

 stand hertil, bør også udenforstående ressourcepersoner kunne inddrages som  

 en støtte for barnet eller den unge.
Der sigtes her ikke nødvendigvis til  

 professionelle behandlere, men til mennesker med en bred baggrund og  

 forståelse for de unge.
De frivillige foreninger for børn og unge, herunder idrætsforeninger og  

 børne- og ungdomskorps, indebærer nogle tilbud om aktiviteter og positivt  

 socialt fællesskab, der kan være af stor betydning også for børn og unge med  

 begyndende adfærdsproblemer.
De frivillige foreningers arbejde bør derfor  

 indgå i en forstærket indsats og især med fokus på en styrkelse af  

 foreningslivets muligheder.
Fritids- og ungdomsklubberne har en særlig rolle i det forebyggende  

 arbejde ved at være et samværs- og aktivitetssted også for de børn og unge,  

 som af forskellige grunde ikke benytter øvrige organiserede fritidstilbud,  

 men som måske netop har brug for at udvikle positiv kontakt til voksne og  

 jævnaldrende.
Klubberne har muligheder for at yde målrettet socialpædagogisk  

 indsats i forhold til grupper eller enkelte børn/unge, der er på vej ud i en  

 (begyndende) kriminel løbebane.
Klubberne er et vigtigt værktøj især i  

 forbindelse med en opsøgende indsats over for udsatte og socialt truede børn  

 og unge.
Klubberne vil derfor med fordel kunne inddrages med henblik på at  

 etablere og fastholde kontakt med de børn og unge, som har brug for støtte  

 til at ændre et negativt adfærdsmønster i en positiv og konstruktiv retning.
SSP-samarbejdet, dvs. samarbejdet mellem skole, socialforvaltning og  

 politi, der er nærmere omtalt nedenfor under pkt. 3, kan ligeledes bidrage  

 til at identificere og konkretisere problematiske grupperinger af børn og  

 unge og medvirke til at anvise løsninger.
Der skal derfor yderligere  

 fokuseres på de muligheder, der ligger i et tæt SSP-samarbejde.
Den forstærkede sociale indsats kan ikke rette sig mod voldskriminelle  

 børn og unge alene.
Regeringen lægger vægt på, at der tillige sker en  

 styrkelse af indsatsen over for alle typer kriminalitet blandt børn og unge,  

 ikke mindst fordi voldskriminalitet hos mange børn og unge er en  

 videreudvikling af tidligere mindre alvorlig kriminalitet.
Der bør derfor i  

 samarbejde med kommuner og amtskommuner iværksættes en række initiativer, der  

 samlet kan styrke både den forebyggende indsats over for børn og unge, som må  

 betegnes som kriminalitetstruede, og den sociale indsats, der målrettes mod  

 børn og unge, som har gjort sig skyldig i kriminalitet, herunder  

 voldskriminelle.
 På denne baggrund vil socialministeren udarbejde en samlet plan for en  

 forstærket social indsats, der vil tage udgangspunkt i følgende elementer:
Opsøgende indsats Den opsøgende indsats over for grupper af større børn og unge, der udviser  

 en uhensigtsmæssig adfærd - ofte som følge af, at de lever uden eller med en  

 alt for svag voksenkontakt og voksenstyring - skal intensiveres.  

 Virkemidlerne hertil kan bl.a. være brug af gadeplansarbejdere, der direkte  

 blander sig med de unge der, hvor de befinder sig.
Der bør endvidere gøres en  

 forstærket indsats fra fritids- og ungdomsklubbernes side, hvor hele  

 lokalområdet gøres til arbejdsfeltet.
Der kan også fokuseres på den rolle,  

 som de frivillige foreninger for børn og unge, herunder idrætsforeninger og  

 børne- og ungdomskorps, kan spille i forhold til disse grupper.
Det  

 samarbejde om bl.a. udveksling af oplysninger og de erfaringer, som knytter  

 sig til SSP-arbejdet, bør desuden nyttiggøres også i denne forbindelse.
 Til virkeliggørelse af disse mål afsættes i 3 1/2 år en statslig pulje,  

 der kan medfinanciere kommunernes merudgifter ved den forstærkede opsøgende  

 indsats.
Ungdomsrådgivning Det er vigtigt, at unge kan få kvalificeret rådgivning om de mange  

 spørgsmål, der naturligt melder sig i ungdomstiden.
Det er særlig vigtigt, at  

 den gruppe af unge, hvor muligheden for at få råd og hjælp hos forældrene  

 ikke er særlig gode, har en let adgang til at indhente råd andre steder.
Der skal sikres en sammenhængende og let tilgængelig ungdomsrådgivning.
De  

 forskelligartede rådgivningsordninger skal koordineres, således at tilbudene  

 bliver overskuelige for den unge og lette at opsøge.
Det skal også sikres, at  

 der alle steder findes en velfungerende ungdomsrådgivning.
Omgående henvendelse til forældrene Samarbejdet mellem politiet og de sociale myndigheder må styrkes, således  

 at de sociale myndigheder i videre omfang underrettes om unges kriminalitet.  

 Allerede første gang et barn eller en ung har gjort sig skyldig i  

 kriminalitet, skal de sociale myndigheder straks rette henvendelse til  

 forældrene med henblik på at drøfte, hvad de kan gøre.
Det skal på baggrund  

 heraf vurderes, om der herudover er behov for en yderligere indsats.
I så  

 fald lægges en handlingsplan i form af en »social aftale« mellem  

 forældrene, den unge og de sociale myndigheder, der beskriver de yderligere  

 foranstaltninger og tilbud, der bør iværksættes.
Fast støtteperson Unge, der har brug for en fast voksenkontakt, som deres forældre ikke  

 formår at give, skal kunne tildeles en fast støtteperson.
Denne person skal  

 dels fungere som den voksne, som den unge altid kan søge til, når der er brug  

 for hjælp, dels træde til som den voksenperson, der altid kan og skal blande  

 sig, når den unge opfører sig uacceptabelt.
Omfanget af denne støtte kan  

 selvsagt variere alt efter omstændighederne.
Det vil kunne spænde fra at stå  

 til rådighed samtidig med støttepersonens almindelige arbejde og til en  

 rådighedsgrad, der nødvendiggør, at støttepersonen frikøbes i en periode.
De  

 nærmere principper for nyordningen med en fast støtteperson vil blive  

 fastlagt i et forslag om ændring af bistandsloven, som socialministeren vil  

 fremsætte.
Handlingsplan for unge voldskriminelle For unge, herunder unge under 15 år, som har gjort sig skyldig i  

 voldskriminalitet, skal der efter regeringens opfattelse gøres en særlig  

 hurtig og intensiv indsats af de sociale myndigheder.
Der skal således  

 etableres et samarbejde mellem politiet og de sociale myndigheder, der  

 muliggør, at de sociale myndigheder straks, når det konstateres, at den unge  

 har begået vold, kan rette henvendelse til den unge og forældrene.
Der bør i  

 disse tilfælde som udgangspunkt altid lægges en individuel handlingsplan, som  

 opstiller en række krav til den unge om skolegang eller uddannelse, arbejde,  

 bolig, fritidsaktiviteter m.v., således at den uhensigtsmæssige adfærd  

 effektivt kan stoppes.
Denne indsats over for den unge, og herunder arbejdet  

 med den individuelle handlingsplan, bør ikke afvente retsforfølgningen af  

 unge over 15 år, men afsoningen af en eventuel ubetinget frihedsstraf og  

 muligheden for overførsel til en social institution efter bestemmelsen i  

 straffelovens § 49, stk. 2, som beskrives nedenfor, kan selvsagt indgå i  

 planlægningen.
Pladser i sikrede sociale afdelinger til unge i varetægtssurrogat Der er i dag 42 pladser, fordelt på fire sikrede afdelinger landet over,  

 der kan modtage unge, hvor retten har fundet, at betingelserne for  

 varetægtsfængsling under sagens efterforskning er til stede, men at den unge  

 som en mindre indgribende foranstaltning, jf. retsplejelovens § 765, i stedet  

 kan tage ophold i en egnet institution (varetægtssurrogat). De 42 pladser er  

 oprettet med hjemmel i bistandslovens § 96. Efter denne bestemmelse skal  

 amtsrådet bl.a. sørge for, at der er det nødvendige antal pladser på  

 institutioner til børn og unge, der skal anbringes uden for hjemmet, samt det  

 nødvendige antal pladser og mulighed for ambulant behandling på institutioner  

 for børn og unge med sociale adfærdsproblemer.
De nærmere regler om  

 anvendelsen af pladserne på de sikrede afdelinger er efter bistandslovens §  

 14, stk. 6, fastsat i Socialministeriets bekendtgørelse nr. 1175 af 16.  

 december 1992.
De 42 sikrede pladser anvendes primært til unge mellem 15 og 17 år, der er  

 i varetægtssurrogat.
Herved opnås dels, at frihedsberøvelsen bliver mindre  

 indgribende end anbringelse i fængsel eller arresthus, dels at det  

 muliggøres, at der allerede i varetægtsperioden ydes socialpædagogisk støtte  

 til de unge, og dels at der i denne periode på baggrund af observationer af  

 den unge lægges en plan for den videre sociale indsats efter afslutningen af  

 varetægtsfængslingen.
De nævnte pladser anvendes endvidere til pædagogisk/psykologisk  

 observation af visse meget behandlingskrævende unge.
De nærmere regler herom  

 er fastsat i Socialministeriets bekendtgørelse nr. 1175 af 16. december 1992.  

 Observationen kan vare i 2 måneder og kan undtagelsesvis yderligere  

 udstrækkes med 2 måneder.
Regeringen lægger vægt på, at de sikrede sociale afdelinger altid kan  

 modtage bl.a. de unge, der er i varetægtssurrogat.
Socialministeren vil  

 derfor vurdere, om der er det tilstrækkelige antal pladser på de sikrede  

 afdelinger.
Socialministeren vil endvidere sikre, at der også er et antal  

 pladser, som er egnet til at modtage de meget kriminelt belastede unge,  

 herunder voldskriminelle, f.eks. nogle enkelte pladser i de sikrede  

 afdelinger med en særlig personalenormering.
Viser socialministerens  

 undersøgelser, at der er behov for det, må antallet af pladser til disse unge  

 udvides.
En særlig, ny sikret afdeling Regeringen finder endvidere, at der bør skabes mulighed for, at unge  

 domfældte under 18 år i særlige tilfælde kan overføres til sikret social  

 afdeling i straffetiden efter straffelovens § 49, stk. 2. Efter denne  

 bestemmelse kan kriminalforsorgen overføre en person, der er idømt ubetinget  

 frihedsstraf, til egnet institution, når det findes hensigtsmæssigt bl.a. på  

 baggrund af domfældtes alder eller andre særlige omstændigheder.
På en sådan  

 institution kan den unge undergives et længerevarende behandlingsforløb.
Der  

 bør endvidere være mulighed for, at også andre meget behandlingskrævende unge  

 - herunder unge under 15 år - undtagelsesvis kan anbringes i sådanne  

 afdelinger.
For at muliggøre dette vil der som et forsøg i foreløbig 3 år blive  

 etableret en ny særlig afdeling med ca. 10 sikrede pladser, formentlig i  

 tilknytning til en eksisterende sikret afdeling.
Her skal der i en  

 forsøgsperiode på 3 år kunne modtages meget behandlingskrævende unge under 18  

 år, herunder svært belastede voldskriminelle unge domfældte, der overføres  

 efter straffelovens § 49, stk. 2. Det er fortsat de sociale myndigheder, der  

 træffer visitationsbeslutning herom, og opholdet kan højst vedvare, til den  

 unge fylder 20 år.
I afdelingen bliver det som noget nyt muligt at iværksætte et  

 længerevarende behandlingsforløb over for disse meget behandlingskrævende  

 unge, herunder svært belastede voldskriminelle unge, efter udløb af  

 varetægtsfængslingsperioden, når forholdene efter en konkret vurdering i  

 hvert enkelt tilfælde gør det absolut nødvendigt, at anbringelsen sker i en  

 sikret afdeling.
Der vil således være såvel tilstrækkelige menneskelige  

 ressourcer som passende behandlings- og undervisningstilbud til at etablere  

 et længerevarende behandlingstilbud for den unge.
 Nyordningen nødvendiggør, at reglerne i Socialministeriets bekendtgørelse  

 nr. 1175 af 16. december 1992 ændres, således at det bliver muligt i  

 forsøgsperioden på 3 år at anvende pladser i sikrede afdelinger til  

 længerevarende behandlingsforløb, herunder til unge domfældte under 18 år,  

 der overføres til social institution efter straffelovens § 49, stk. 2.
3. Styrkelse af SSP-samarbejdet 3.1. Status for SSP-samarbejdet SSP-samarbejdet er et samarbejde, der er oprettet lokalt i de enkelte  

 kommuner, mellem S ocial- og Sundhedsforvaltningen, S kole- og  

 kulturforvaltningen og P olitiet.
Formålet med SSP-samarbejdet er at skabe rammer for en lokal samordnet  

 forebyggelse til at imødegå eller nedbringe kriminalitetsfænomener, især hos  

 børn og unge.
SSP forudsætter således samarbejde på tværs af sektorer og på  

 tværs af faggrænser og bygger på den erkendelse, at unges kriminalitet er et  

 udtryk for personlig mistrivsel, mangel på bæredygtige normer eller en  

 usikker identitetsopfattelse enten i forhold til hjemmet, til skolen eller  

 fritiden.
Den forebyggende indsats skal derfor baseres på en forståelse af  

 den unges totale situation, og der sættes ind dels over for den unges  

 kriminelle adfærd, dels over for de årsager, der kan betinge mistrivsel.
SSP-samarbejdet er vidt forskelligt fra kommune til kommune både med  

 hensyn til indhold og aktivitetsniveau.
Det Kriminalpræventive Råd følger  

 løbende udviklingen i det lokale SSP-samarbejde, men en systematisk  

 kortlægning af SSP landet over er ikke foretaget, bl.a. fordi den fortrinsvis  

 vil have karakter af et øjebliksbillede.
 Derimod foretager Det Kriminalpræventive Råd med mellemrum en uformel  

 rundspørge til landets kommuner og politikredse om den lokale status for SSP.
En sådan rundspørge foretaget i 1993-94 viste, at der er oprettet  

 SSP-udvalg i ca. 220 af landets 275 kommuner.
Rundspørgen tegnede samlet det  

 billede, at det generelle niveau for kriminalitetsforebyggelsen blandt børn  

 og unge var vigende.
Det Kriminalpræventive Råd rejste derfor i efteråret  

 1994 en debat herom gennem Kommunernes Landsforenings medlemsblad  

 »Danske Kommuner«.
En af reaktionerne på denne debat var, at rådets  

 sekretariat i adskillige tilfælde blev anmodet om at bidrage til at  

 (gen-)opbygge en lokal SSP-struktur.
 Det er i dag indtrykket - også hos Det Kriminalpræventive Råd - at det  

 kriminalitetsforebyggende arbejde lokalt har fået større opmærksomhed såvel i  

 kommunalt regi som i politiet, der på baggrund af det særlige politiforlig  

 har sat forstærket fokus på kriminalpræventive indsatser.
3.2. Nye initiativer til styrkelse af SSP-samarbejdet i kommunerne Socialministeriet og Justitsministeriet vil i en fælles cirkulæreskrivelse  

 anmode kommunerne og politikredsene om at vurdere, hvordan SSP-samarbejdet  

 fungerer lokalt, og hvordan det lokalt kan forbedres.
Justitsministeriet vil  

 endvidere tage initiativ til sammen med Socialministeriet og  

 Indenrigsministeriet at drøfte med Kommunernes Landsforening,  

 Amtsrådsforeningen og Det Kriminalpræventive Råd, hvordan der på lokalt og  

 regionalt plan kan skabes bedre overblik over og koordinering af  

 SSP-samarbejdet.
 For at iværksætte nye projekter, der kan tjene som inspiration for et  

 forbedret SSP-samarbejde i de enkelte kommuner, skal kommunerne orienteres om  

 muligheden for at søge støtte fra Justitsministeriets særlige  

 kriminalpræventive pulje til lokale kriminalpræventive projekter, der både  

 involverer politiet og kommuner.
I løbet af 1. halvår 1997 vil Det Kriminalpræventive Råd udsende et  

 vejlednings- og inspirationsmateriale til de lokale SSP-samarbejdspartnere  

 med angivelse af målsætninger og anbefalinger for SSP på lokalt niveau.
Rådet  

 vil endvidere fremskynde en revision og udbygning af den  

 »Ide-bank«, som rådet udsendte i 1996. »Ide- banken« skal  

 udbygges med erfaringer fra en række projekter, som er gennemført forskellige  

 steder i landet.
Endelig vil rådet i løbet af 1997 i samarbejde med nogle  

 kommuner og politikredse udvikle og afprøve samlede kurser for de lokale  

 SSP-samarbejdspartnere på chefniveau og koordineringsniveau.
4. Hurtig behandling af voldssager 4.1. Voldspakken fra 1994 Et væsentligt element i voldspakken fra 1994 var, at sager om grov vold  

 skulle fremmes mest muligt.
Det skyldes bl.a., at straffens præventive virkning er størst, når den  

 iværksættes kort tid efter, at forbrydelsen er begået, og at det kan virke  

 stødende for retsfølelsen, hvis der ikke reageres hurtigt over for alvorlige  

 voldsforbrydelser.
En hurtig forfølgning er også med til at markere en  

 afstandtagen fra samfundets side.
 Den hurtigere retsforfølgning blev iværksat i januar 1994 ved en  

 vejledning fra rigsadvokaten til politiet og anklagemyndigheden om  

 nedbringelse af sagsbehandlingstiden for voldssager.
Ordningen omfatter sager om vold efter straffelovens §§ 244-246, som efter  

 et konkret skøn ventes afgjort med ubetinget frihedsstraf, uden at der heri  

 indgår andre lovovertrædelser af væsentlig betydning for strafudmålingen.
Det  

 fremgår af vejledningen, at det bør tilstræbes, at det samlede tidsforbrug  

 fra anmeldelse til sagens indbringelse for retten ikke overstiger 30 dage.
Vejledningen indeholder endvidere en beskrivelse af mulighederne for at  

 afkorte og rationalisere efterforskningen i voldssager.
Der peges også på  

 forhold, der kan sikre en hurtig afgørelse af tiltalespørgsmålet.
Vejledningen er fulgt op af en indberetningsordning, således at  

 politimestrene løbende til statsadvokaterne skal indberette voldsdomme, hvor  

 tidsforbruget fra gerningstidspunktet (anmeldelsen) til sagens oversendelse  

 til retten overstiger 2 måneder.
Endvidere er der foretaget indberetninger  

 til statsadvokaterne for oktober kvartal 1994 og januar kvartal 1996 af  

 politiets sagsbehandlingstid i alle voldssager, der er omfattet af ordningen  

 med hurtig retsforfølgning.
Der er endvidere iværksat en sådan indberetning  

 for januar kvartal 1997.
Indberetningen af samtlige voldssager for januar kvartal 1996 viste, at  

 ca. 44 pct. af sagerne blev fremsendt til retten tidligere end 30 dage efter  

 anmeldelsen, ca. 29 pct. af sagerne blev fremsendt til retten, inden der var  

 gået yderligere 30 dage fra anmeldelsen, mens 27 pct. af sagerne blev  

 fremsendt til retten senere end 2 måneder efter anmeldelsen.
Opgørelsen er  

 dog behæftet med den lille usikkerhed, at tidsrummet for en af  

 statsadvokaturene er beregnet med udgangspunkt i tidspunktet for  

 identifikation af gerningsmanden.
 For så vidt angår de sager, der blev fremsendt til retten senere end 2  

 måneder efter anmeldelsen, er det oplyst, at sagsbehandlingstiden bl.a.  

 skyldtes vanskeligheder med identifikation af gerningsmanden, indhentelse af  

 speciallægeerklæringer eller at tiltalte eller vidner har været bortrejst.
 I forbindelse med voldspakken i 1994 blev målsætningen for  

 behandlingstiden ved domstolene i voldssager angivet til 37 dage.  

 Heraf udgør berammelsestiden 30 dage, mens der er afsat 7 dage til  

 domsforhandling og domsafsigelse.
 Denne målsætning blev fulgt op af en skrivelse af 25. maj 1994 fra  

 dommerforeningen til samtlige byretsdommere, hvor bestyrelsen anbefalede, at  

 de enkelte retter kontakter anklagemyndigheden bl.a. med henblik på en  

 praktisk tilrettelæggelse af sagsbehandlingen.
 For at kunne følge udviklingen i domstolenes sagsbehandlingstid udarbejdes  

 der en særlig statistik over afgørelsestiden i de voldssager, hvor  

 anklagemyndigheden har begæret sagen hurtigt berammet.
Statistikken for 1. halvår 1996 viser, at ca. 1/3 af alle sager er afgjort  

 mindre end 30 dage efter, at retten har modtaget sagen.
Ca. 70 pct. af  

 sagerne er afgjort inden for 2 måneder.
I de resterende sager - ca. 30 pct.-  

 er sagsbehandlingstiden længere end 2 måneder.
Det kan bl.a. skyldes, at  

 tiltalte udebliver fra domsforhandlingen, eller at et vidne ikke kan møde  

 p.g.a. sygdom eller lignende, således at sagen må omberammes.
 For strafafsoningen af voldsdomme blev målsætningen i 1994 fastsat  

 således, at afsoningen for dømte, som ikke er varetægtsfængslede, skal  

 iværksættes senest 30 dage efter, at der foreligger fuldbyrdelsesordre.
Direktoratet for Kriminalforsorgen har ved indberetningsordninger for  

 fængsler og arresthuse undersøgt effekten af den nævnte målsætning.
En  

 undersøgelse fra maj-juli 1996 viser, at 58 pct. af de dømte blev indsat  

 inden 30 dage fra datoen for dommens fuldbyrdelsesordre, mens der for 42 pct.  

 gik længere tid.
De væsentligste årsager til indsættelse senere end efter 30  

 dage er, at der er meddelt udsættelse/benådning, eller at den dømte er  

 udeblevet.
Denne seneste undersøgelse viser dårligere resultater end undersøgelser  

 fra juni - september 1994, oktober - december 1994 og januar - marts 1995,  

 hvor henholdsvis 82 pct., 71 pct. og 62 pct. af de dømte blev indsat til  

 afsoning inden 30 dage efter, at dommen kunne fuldbyrdes.
Direktoratet for  

 Kriminalforsorgen har på den baggrund i november 1996 i en cirkulæreskrivelse  

 til kriminalforsorgens anstalter og arresthuse indskærpet de gældende  

 administrative regler om hurtig afsoning af voldsdomme.
4.2. Nye initiativer vedrørende hurtig behandling af voldssager Regeringen vil fastholde målsætningen fra voldspakken i 1994 om en hurtig  

 behandling af voldssager og hurtig indsættelse til afsoning.
Der skal derfor  

 skabes et bedre grundlag for løbende at følge udviklingen på området.
 For politiets og anklagemyndighedens vedkommende vil det ske ved, at  

 indberetningsordningerne fra politiet til de regionale statsadvokater  

 udbygges, således at rigsadvokaten kan udarbejde en mere detaljeret statistik  

 over sagsbehandlingstiden, herunder over sagsbehandlingstiden i de enkelte  

 politikredse.
For domstolenes vedkommende har Justitsministeriet iværksat en  

 undersøgelse i 2 måneder ved 6 retter med henblik på at fastlægge årsagerne  

 til, at sagsbehandlingstiden i en del sager er længere end målsætningerne fra  

 1994. Undersøgelsen vil bl.a. kunne belyse årsagerne til forsinkelser og vil  

 give mulighed for, at der kan sættes målrettet ind over for de forhold, der  

 har medført længere sagsbehandlingstid.
Herudover vil den ovennævnte  

 statistik fra 1. januar 1997 blive udvidet, så den omfatter alle byretter.
Med hensyn til en hurtig indsættelse af voldsdømte til afsoning er der  

 samtidig med fremsættelsen af lovforslaget udsendt instruktioner til  

 politiet, kriminalforsorgens anstalter og arresthuse om overholdelse af  

 30-dages fristen og om, at der skal udvises meget stor tilbageholdenhed med  

 tilladelse til udsættelse med afsoningen i sager om vold.
Kriminalforsorgen  

 vil endvidere jævnligt iværksætte indberetningsordninger for at sikre, at  

 reglerne om hurtig indkaldelse og sagsbehandling efterleves.
 Herudover vil Justitsministeriet en gang om året - første gang i januar  

 1998 - orientere Folketinget om status med hensyn til de opstillede  

 målsætninger for en hurtig behandling af voldssager og en hurtig indsættelse  

 til afsoning.
5. Strafskærpelse ved den groveste vold samt straffen i  

 gentagelsestilfælde 5.1. Strafskærpelse ved den groveste vold I 1989 blev straffelovens bestemmelser om vold i §§ 244-246 ændret.
Lovændringen havde til formål at tilvejebringe en ny og mere enkel  

 udformning af voldsbestemmelserne, bl.a. således, at de blev lettere at  

 arbejde med.
Til forslaget var knyttet nogle bemærkninger om strafudmålingen  

 i voldssager, herunder om behovet for en større nuancering, således at der  

 skete en vis skærpelse af straffene i grovere tilfælde inden for  

 normalområdet.
 I 1994 blev straffelovens § 247 om virkningen af gentagen vold ændret.  

 Ændringen tilsigtede, at domstolene i tilfælde af gentagen vold skulle  

 forhøje straffen med omkring en trediedel i forhold til det dagældende  

 strafniveau, dvs. f.eks. fra 3 til 4 måneders fængsel.
Det var ikke hensigten, at gentagelsesvirkningen i alle tilfælde skulle  

 slå igennem med ganske samme styrke, idet det i nogen grad måtte afhænge af  

 voldsforholdets nærmere beskaffenhed.
Det tilsigtedes dog, at den fulde  

 strafforhøjelse med en trediedel generelt skulle ske i voldstilfælde inden  

 for normalområdet i modsætning til navnlig de groveste voldssager.
 Lovændringen gik endvidere ud på, at der skulle ske en tilsvarende  

 forhøjelse af strafniveauet for vold mod personer, der efter karakteren af  

 deres arbejde er særligt udsat for vold, f.eks. vagtlæger og  

 hyrevognschauffører.
Efter regeringens opfattelse bør der ikke - herunder på baggrund af  

 lovændringerne i 1989 og 1994 - gennemføres en generel forhøjelse af  

 strafudmålingsniveauet i voldssager.
Hverken voldsstatistikken eller de  

 foreliggende undersøgelser fra de senere år af voldens omfang og karakter  

 giver grundlag herfor.
 Hertil kommer, at man i forbindelse med en forstærket bekæmpelse af volden  

 bør prioritere den forebyggende og sociale indsats højt, ikke mindst i  

 forhold til de unge.
Det er imidlertid samtidig regeringens opfattelse, at det som led i en  

 afbalanceret styrkelse af indsatsen bør være et element, at straffen i de  

 groveste voldstilfælde forhøjes.
Det er navnlig i disse sager, hvor ofret  

 lider betydelig skade ved meget grove og farlige former for vold, at der er  

 et særligt behov for en markant afstandtagen fra samfundets side.
Det foreslås derfor at skærpe straffen i de groveste voldstilfælde.
Dette  

 skal ske ved inden for de eksisterende strafferammer at forhøje straffen med  

 gennemgående 1 år i de sager, der falder ind under straffelovens to  

 bestemmelser om den grove vold (§§ 245 og 246), og hvor der i dag idømmes  

 fængsel i over 1 år.
Straffen skal således eksempelvis forhøjes fra 2 til 3  

 år.
En sådan forhøjelse vil efter den seneste domsstatistik omfatte ca. 40  

 sager om året, dvs. de allergroveste sager efter § 245 (ca. 20) og stort set  

 alle sager efter § 246 (ca. 20).
 § 245 lyder således:
 » § 245. Den, som udøver et legemsangreb af særlig rå, brutal  

 eller farlig karakter eller gør sig skyldig i mishandling, straffes med  

 fængsel indtil 4 år.
Stk. 2. Det samme gælder den, som uden for de i stk. 1 nævnte  

 tilfælde tilføjer en anden person skade på legeme eller helbred.« Den ovennævnte strafskærpelse af de tilfælde, der falder ind under § 245,  

 foreslås gennemført ved at indsætte et nyt punktum i stk. 1 med følgende  

 ordlyd:
»Har et sådant legemsangreb haft betydelig skade på legeme eller  

 helbred til følge, skal dette betragtes som en særligt skærpende  

 omstændighed.« Samtidig skal der gennemføres en sproglig konsekvensændring af stk. 2, der  

 foreslås affattet således:
»Den, som uden for de i stk. 1 nævnte tilfælde tilføjer en anden  

 person skade på legeme eller helbred, straffes med fængsel indtil 4 år.« § 246 lyder således:
» § 246. Har et legemsangreb, der er omfattet af § 245, været  

 af så grov beskaffenhed eller haft så alvorlige følger, at der foreligger  

 særdeles skærpende omstændigheder, kan straffen stige til fængsel i 8  

 år.« Strafskærpelsen inden for § 246 foreslås gennemført ved at ændre ordene  

 »haft så alvorlige følger« til: »haft så alvorlige skader  

 eller døden til følge«, jf. lovforslagets § 1, nr. 3.
 Til illustration af området for den tilsigtede strafskærpelse henvises til  

 lovforslagets bilag 2, der indeholder en række domme fra de senere år.
 Ved ændringen i § 246 angives det udtrykkeligt, at det både kan være  

 alvorlig skade og dødens indtræden, der kan begrunde, at der foreligger  

 særdeles skærpende omstændigheder.
 Ved formuleringen, at straffen indenfor de eksisterende strafferammer skal  

 »forhøjes med gennemgående 1 år«, tilsigtes, at strafskærpelsen  

 skal slå fuldt ud igennem i alle sager, bortset fra de tilfælde, der ligger i  

 det øverste område op imod strafferammens maksimum på 8 års fængsel.
 Strafskærpelsen skal også indtræde, hvor der tillige dømmes for andre  

 overtrædelser begået i forbindelse med volden, f.eks. trusler eller  

 frihedsberøvelse.
 Det er ikke hensigten med strafskærpelsen at ændre på afgrænsningen af,  

 hvilke tilfælde der skal henføres under § 245, henholdsvis § 246.
 Der henvises i øvrigt til bemærkningerne til lovforslagets § 1.
 Der skal samtidig i videst muligt omfang tilbydes personer, der idømmes  

 frihedsstraf i disse tilfælde, mulighed for at deltage i kriminalforsorgens  

 program med kurser, der giver redskaber til at løse problemer og konflikter  

 uden vold (cognitive skills).
5.2. Straffen i gentagelsestilfælde Som det fremgår af pkt. 5.1. ovenfor, blev der i 1994 gennemført en  

 ændring af straffelovens § 247. Formålet med ændringen var bl.a., at der i  

 tilfælde af gentagen vold skulle ske en forhøjelse af straffen med omkring en  

 trediedel i forhold til det dagældende strafniveau.
 Anvendelse af gentagelsesvirkningen forudsætter, at det tidligere forhold  

 blev begået efter det fyldte 18. år, og at der ikke er forløbet mere end 5 år  

 efter, at den tidligere straf er udstået, jf. straffelovens § 81.
 Af bemærkningerne til lovforslaget til bestemmelsen i § 247 fremgår det,  

 at reglen bør citeres i anklageskriftet og dommen i de tilfælde, hvor  

 bestemmelsen anvendes.
 Rigsadvokaten har indhentet udtalelser fra de regionale statsadvokater om  

 anvendelsen af bestemmelsen om gentagelsesvirkning i § 247. Statsadvokaternes  

 udtalelser bygger på en undersøgelse i repræsentative politikredse.
 Rigsadvokaten har herefter oplyst, at det er den overvejende opfattelse  

 blandt statsadvokaterne, at der er sket en skærpelse af straffene for vold i  

 gentagelsestilfælde.
Det er imidlertid vanskeligt at vurdere, om skærpelsen er sket med netop  

 en trediedel i forhold til det tidligere strafniveau.
Det skyldes bl.a., at  

 forstraffene er forskellige fra sag til sag, at voldsforholdene er  

 forskellige, og at tiltaltes personlige forhold også kan spille ind ved  

 straffastsættelsen.
En sammenligning af konkrete sager er derfor forbundet  

 med usikkerhed.
 Rigsadvokaten oplyser, at en sammenligning af domme, der var omfattet af  

 rigsadvokaturens »Voldsundersøgelse 1992«, med de domme, der er  

 indsendt af statsadvokaturerne i forbindelse med undersøgelsen vedrørende  

 anvendelsen af bestemmelsen i § 247, viser, at det er meget vanskeligt med  

 sikkerhed at konkludere, at der er sket en betydelig strafskærpelse i  

 gentagelsestilfælde.
 Endelig har rigsadvokaten oplyst, at straffelovens § 247, stk. 1, ikke  

 konsekvent anføres i anklageskrifter, men ofte i ankemeddelelser, ligesom der  

 i anklagemyndighedens procedure henvises til bestemmelsen.
For at sikre, at der i alle tilfælde ved straffastsættelsen i voldssager,  

 hvor den tiltalte tidligere er dømt for vold, indgår overvejelser om  

 anvendelse af bestemmelsen i § 247, vil der blive udsendt instruktioner til  

 anklagemyndigheden om anvendelse af bestemmelsen og om, at bestemmelsen skal  

 citeres i anklageskrifter m.v.
Anklagemyndigheden vil i øvrigt følge  

 udviklingen med hensyn til udmåling af straf i gentagelsestilfælde.
6. Skærpelse af straffen for ulovlig besiddelse af knive og slag- og  

 stødvåben på offentlige steder 6.1. Gældende ret Knive Efter § 4, stk. 1, i lov om våben og eksplosivstoffer (våbenloven) er det  

 på offentlige steder forbudt at bære kniv eller dolk, medmindre det  

 sker som led i erhvervsudøvelse, til brug ved jagt, lystfiskeri eller  

 sportsudøvelse eller har et andet lignende anerkendelsesværdigt formål.  

 Forbudet omfatter dog ikke foldeknive med en klinge på højst 7 cm.
Det er således forbudt at gå med kniv, hvis den bæres til pynt eller  

 lignende eller for at kunne forsvare sig selv eller andre, hvis der skulle  

 opstå en truende situation.
Endvidere er det ikke tilladt at bære kniv for  

 f.eks. tilskuere til sportskampe, gæster på værtshuse og personer, der  

 »går i byen for at more sig«.
Skal kniven derimod anvendes som værktøj i erhverv eller bruges til et  

 anerkendelsesværdigt formål - som f.eks. spejder- eller anden  

 friluftsvirksomhed - er det tilladt at bære den på et offentligt sted.
Det  

 gælder også, når kniven bæres, mens den pågældende person er på vej direkte  

 til eller fra den pågældende aktivitet.
Herudover er der en række tilfælde, hvor det ud fra formålet med  

 bestemmelsen vil være tilladt at bære kniv på offentligt sted.
Her tænkes  

 navnlig på situationer, hvor det i forbindelse med transport af en kniv fra  

 et sted til et andet ikke kan undgås, at kniven medbringes på offentligt  

 område.
Kniven er f.eks. købt i en forretning og skal bringes hjem til  

 bopælen.
Ved siden af det generelle forbud mod at bære kniv på offentligt sted  

 gælder for en række knive ifølge § 10, stk. 1, nr. 1-5, i bekendtgørelse nr.  

 712 af 29. august 1995 om våben og ammunition m.v. (våbenbekendtgørelsen) et  

 generelt forbud mod besiddelse uden tilladelse.
Dette forbud indebærer, at  

 besiddelse er forbudt både på offentlige steder og andre steder.
Det drejer  

 sig om skarpe våben eller stikvåben, herunder knive, dolke, sværd og  

 stiletter, med en klingelængde over 12 cm samt springknive, springstiletter,  

 faldknive, faldstiletter, enhåndsbetjente foldeknive samt kårdestokke og  

 andre tilsvarende skjulte våben.
 Knive og dolke med en klingelængde over 12 cm kan dog uden tilladelse  

 anvendes til erhverv, til husholdningsbrug eller til brug ved jagt,  

 lystfiskeri eller sportsdykning, såfremt knivene er udformet dertil, jf.  

 våbenbekendtgørelsens § 10, stk. 3.
Strafferammen for overtrædelse af bestemmelserne er bøde, hæfte eller  

 under skærpende omstændigheder fængsel indtil 2 år, jf. våbenlovens § 10,  

 stk. 1, og våbenbekendtgørelsens § 26, stk. 1. Straffen er normalt bøde.  

 Normalbødetaksterne for ulovlig besiddelse af knive eller dolke m.v. på  

ikke offentlige steder er 600 kr. for knive/dolke over 12 cm og 1.000  

 kr. for springknive m.v.
Ved ulovlig besiddelse af knive på offentlige  

 steder er normaltaksterne 1.000 kr. for knive/dolke under 12 cm og 2.000  

 kr. for knive/dolke over 12 cm og for springknive m.v.
Samtidig vil der  

 normalt ske konfiskation af kniven i medfør af straffelovens § 75, stk. 2.
For personer med særlig lav indtægt, herunder unge under 18 år,  

 studerende, kontanthjælpsmodtagere og folkepensionister, fastsættes  

 bødestraffen normalt til halvdelen af den bøde, der ellers ville være blevet  

 idømt.
For andre med dårlig betalingsevne, som f.eks. efterlønsmodtagere og  

 førtidspensionister, kan bøden nedsættes til 2/3 af normaltaksten.
Slag- og stødvåben Efter våbenbekendtgørelsens § 10, stk. 1, nr. 6, er det forbudt uden  

 politiets tilladelse at erhverve, besidde, bære eller anvende slag- og  

 stødvåben, herunder knojern, totenschlægere, gummiknipler og lignende.
Bekendtgørelsen indeholder ikke nogen nærmere definition af begrebet slag-  

 og stødvåben.
Hvilke våben der udover de opregnede eksempler omfattes af  

 bestemmelsen, beror på en konkret vurdering.
Der findes en omfattende  

 retspraksis, der viser, at genstande, der er vidt forskellige med hensyn til  

 form, størrelse og materiale i en nærmere angiven situation er blevet  

 betragtet som slagvåben.
Der kan endvidere være tale om genstande, f.eks. et  

 boldtræ, der anvendt i den sammenhæng, som det er konstrueret til, er ganske  

 lovligt, mens det samme boldtræ, medbragt på en restauration efter  

 omstændighederne vil kunne være omfattet af våbenloven.
I retspraksis findes eksempler på, at der er sket domfældelse for  

 overtrædelse af våbenloven, både i tilfælde hvor i sig selv lovlige genstande  

 er blevet anvendt som slagvåben, og i tilfælde hvor i øvrigt lovlige  

 genstande uden at være blevet anvendt har været båret på en sådan måde eller  

 besiddet under sådanne omstændigheder, at der var nærliggende grund til at  

 antage, at de ville blive anvendt som våben.
Som eksempel kan nævnes, at der  

 i flere domme er sket domfældelse for overtrædelse af våbenloven, hvor de  

 tiltalte har båret ornamentsringe med en sådan udformning og under sådanne  

 omstændigheder, at ringene måtte betragtes som knojern.
Endvidere kan nævnes  

 Vestre Landsrets dom af 19. november 1991, hvor landsretten fandt, at 4  

 medlemmer af en motorcykelklub havde overtrådt våbenloven ved at have været i  

 besiddelse af og slået forurettede med en baseball-kølle under et røverisk  

 overfald.
 Ulovlig besiddelse af slag- og stødvåben straffes normalt med en bøde på  

 1.200 kr., hvis våbnet har været båret på offentlige steder, og ellers med en  

 bøde på 600 kr.
6.2. Justitsministeriets overvejelser Justitsministeriet har den 28. november 1996 fremsat forslag om en  

 væsentlig skærpelse af straffen for ulovlig besiddelse af skydevåben (L 98).  

 En betragtelig del af den groveste voldskriminalitet begås imidlertid ved  

 hjælp af knive og/eller slag- og stødvåben.
Af de 59 drab, som fandt sted i  

 1995, blev således 25 begået ved hjælp af stikvåben, mens der i 4 tilfælde  

 blev anvendt slagvåben. 14 drab blev samme år begået ved hjælp af skydevåben.
Til illustration af omfanget af anvendelsen af våben i forbindelse med  

 gade- og restaurationsvold kan nævnes en undersøgelse, der er foretaget af  

 samtlige voldssager, der i perioden 1. december 1994 til 1. december 1995  

 blev anmeldt til Københavns Politi, Station 1, som dækker den indre by.  

 Undersøgelsen viser, at der i 8,6 pct. af tilfældene blev anvendt stikvåben  

 og i 6,1 pct. slagvåben.
Rigspolitichefens voldsofferundersøgelse for 1995  

 (Voldens karakter og omfang i Danmark), som dækker hele landet, viser  

 tilsvarende, at der blev anvendt kniv i 2 pct. af de voldstilfælde, som  

 ofrene oplyste at have været udsat for, og hvoraf kun 34,5 pct. ifølge ofrene  

 blev anmeldt.
 For at bekæmpe den meget farlige vold, som begås med disse våben, herunder  

 især den meget grove vold, som i flere tilfælde er begået af unge, som  

 medbringer knive på diskoteker og andre steder, når de går i byen om aftenen,  

 findes der behov for en skærpelse af straffene.
 Det foreslås derfor at skærpe straffene for ulovlig besiddelse af knive  

 samt slag- og stødvåben på offentlige steder.
Ændringen foreslås udformet således, at straffebestemmelsen vedrørende  

 ulovlig besiddelse af slag- og stødvåben flyttes fra våbenbekendtgørelsen og  

 indsættes i våbenloven som en ny bestemmelse i § 4, stk. 2. Samtidig ændres  

 straffebestemmelsen i våbenlovens § 10, således at der indsættes et nyt stk.  

 2, hvorefter straffen for overtrædelsen af § 4, stk. 1, (ulovlig besiddelse  

 af knive på offentligt sted) og den foreslåede bestemmelse i § 4, stk. 2  

 (ulovlig besiddelse af slag- og stødvåben) er bøde.
Hvis den pågældende mere  

 end en gang tidligere er dømt for overtrædelse af § 4, stk. 1 eller stk. 2,  

 er straffen dog hæfte eller fængsel indtil 2 år.
Under særligt formildende  

 omstændigheder kan der dog også i 3. gangstilfælde anvendes bødestraf, jf.  

 nærmere herom nedenfor.
I 1. og 2. gangstilfælde forudsættes der at ske en skærpelse af bødens  

 størrelse i forhold til den nugældende praksis.
Hvis der alene er tale om en  

 overtrædelse af våbenlovens § 4, stk. 1, dvs. ulovlig besiddelse på  

 offentligt sted af knive, som lovligt må besiddes på ikke offentlige steder,  

 forudsættes bøden fastsat til 3.000 kr. i modsætning til den nugældende  

 bødetakst på 1.000 kr.
Hvis der er tale om en overtrædelse af både § 4, stk.  

 1, og våbenbekendtgørelsens § 10, stk. 1, nr. 1-5, dvs. besiddelse på  

 offentligt sted af knive, som ikke kan besiddes lovligt hverken på offentlige  

 steder eller andre steder (knive/dolke med en klingelængde over 12 cm,  

 springknive, faldknive m.v.), forudsættes bøden fastsat til 5.000 kr., hvor  

 den gældende bødetakst er 2.000 kr.
Ved overtrædelse af den foreslåede bestemmelse i § 4, stk. 2, om ulovlig  

 besiddelse af slag- og stødvåben, forudsættes bøden fastsat til 3.000 kr.,  

 hvis besiddelsen sker på offentligt sted.
Bøden for dette forhold er i dag  

 1.200 kr.
For så vidt angår besiddelse af slag- og stødvåben omfatter den foreslåede  

 bestemmelse i § 4, stk. 2, ligesom den nugældende bestemmelse i  

 våbenbekendtgørelsens § 10, stk. 1, nr. 6, også besiddelse på ikke  

 offentlige steder . Justitsministeriet finder imidlertid, at der typisk  

 ikke vil være det samme behov for skærpelse af straffene i disse tilfælde.  

 Besiddelse af et stød- eller slagvåben på bopælen indikerer ikke på samme  

 måde som besiddelse på et offentligt sted, at besidderen har til hensigt at  

 anvende våbnet, idet våbnet måske har ligget mere eller mindre glemt i en  

 længere årrække eller måske blot opbevares, fordi det betragtes som en  

 kuriositet.
Det må endvidere antages, at sager om ulovlig besiddelse af stød-  

 og slagvåben på bopælen er relativt sjældne, idet mange af de genstande, som  

 f.eks. køller og lignende, som medbragt på f.eks. en restauration kan blive  

 betragtet som slagvåben, ikke vil blive anset som våben, hvis de opbevares på  

 bopælen.
Det forudsættes derfor, at besiddelse på et ikke offentligt sted  

 anses som en særligt formildende omstændighed, og at der ikke sker nogen  

 skærpelse af den bøde på 600 kr., som er normalstraffen efter den nugældende  

 praksis.
 Ulovlig besiddelse af knive m.v. på ikke offentlige steder, er ikke  

 omfattet af våbenlovens § 4, stk. 1, men alene af våbenbekendtgørelsens § 10,  

 stk. 1, nr. 1-5, og vil som følge heraf ikke være omfattet af den foreslåede  

 skærpelse.
Hvis overtrædelsen består i samtidig besiddelse af flere ulovlige våben,  

 eller er flere tilfælde af ulovlig våbenbesiddelse til samtidig pådømmelse,  

 finder straffelovens § 88 anvendelse, og der skal således fastsættes en  

 samlet straf for samtlige forhold.
Hvis der er tale om et 1. eller 2.  

 gangstilfælde, forudsættes der som nævnt at blive idømt bødestraf.
Det vil  

 således bero på en konkret vurdering, om bøden skal fastsættes ved en  

 sammenlægning af normalbøderne for de enkelte overtrædelser (absolut  

 kumulation) eller til et mindre beløb (modereret kumulation). Af hensyn til  

 den dømtes mulighed for at betale bøden, forudsættes det dog, at der  

 sædvanligvis vil blive anvendt modereret kumulation.
 De regler, som er omtalt ovenfor under pkt. 6.1 om nedsættelse af bøder  

 for unge under 18 år og andre med særligt lave indtægter, forudsættes også at  

 finde anvendelse for de foreslåede skærpede bøder.
 I 3. gangstilfælde forudsættes straffen at være hæfte i mindst 14 dage.
 Efter straffelovens § 81, stk. 1, er det en betingelse for anvendelsen af  

 bestemmelser om forhøjet straf eller andre retsfølger i gentagelsestilfælde,  

 at gerningsmanden, inden han på ny forbrød sig, i den danske stat er fundet  

 skyldig i en efter det fyldte 18. år begået strafbar handling, som loven  

 tillægger gentagelsesvirkning på den nu begåede, eller i forsøg på eller  

 medvirken til en sådan.
Ulovlig besiddelse af knive m.v. er en lovovertrædelse, som ofte begås af  

 unge under 18 år.
Efter Justitsministeriets opfattelse ville formålet med  

 strafskærpelsen forspildes, hvis en overtrædelse ikke betragtes som et 3.  

 gangstilfælde, og dermed medfører frihedsstraf, hvis der f.eks. er tale om en  

 19 eller 20-årig gerningsmand, som for tredje gang bærer kniv offentligt, men  

 som var under 18 år, da han begik overtrædelsen 1. gang.
Det foreslås derfor,  

 at straffelovens § 81, stk. 1, ikke skal finde anvendelse.
Formålet med ændringen er alene en skærpelse af strafniveauet, og der sker  

 således ikke nogen ændring af, hvilke våben der lovligt kan besiddes og  

 bæres.
Der sker heller ingen indskrænkning i adgangen til lovligt på  

 offentlige steder at bære og anvende knive, der skal anvendes som værktøj i  

 erhverv eller i øvrigt skal bruges til et anerkendelsesværdigt formål.
 Der henvises i øvrigt til lovforslagets § 2 og de specielle bemærkninger  

 hertil.
 7. Bedre sikkerhed ved diskoteker og natrestauranter m.v.
Ved diskoteker og natrestauranter m.v. forekommer der jævnligt voldelige  

 episoder, også af meget alvorlig karakter.
Der kan også være tale om vold  

 mellem gæsterne i restaurationens lokaler.
Rigspolitichefens voldsofferundersøgelse for 1995 (Voldens karakter og  

 omfang i Danmark) viser, at næsten hvert fjerde (23 pct.) af voldstilfældene  

 foregik på værtshus, restaurant, bodega, cafeteria eller lignende, eller på  

 et område i direkte tilknytning til sådanne udskænkningssteder.
Den ovenfor  

 under pkt. 6.2. omtalte undersøgelse af voldsanmeldelser fra Københavns  

 Politi, Station 1, viser tilsvarende, at 26,2 pct. af voldsforholdene var  

 begået på restaurationer.
Det er derfor vigtigt, at restaurationer m.v. er indrettet på en måde,  

 sådan at der er mulighed for hurtigt at gribe ind over for optræk til vold og  

 over for slagsmål mellem gæsterne.
Der kan også være behov for en særlig  

 sikkerhedsmæssig indretning af indgangspartier eller lignende, f.eks. hvis  

 der er tale om et diskotek, hvor der ofte står mange mennesker foran  

 indgangen og venter på at komme ind.
Bevillingsmyndigheden kan i medfør af § 12, nr. 4, stille krav til  

 indretningen af en restauration i forbindelse med udstedelse og fornyelse af  

 alkoholbevillinger.
Tilsvarende muligheder findes ikke for igangværende  

 virksomheder.
 Det foreslås derfor, at der i loven om restaurations- og hotelvirksomhed  

 m.v. fastsættes regler, der giver politiet mulighed for ved påbud at stille  

 sikkerhedsmæssige krav til indretningen af restaurationer m.v., hvis der  

 foreligger særlig risiko for, at der kan forekommme voldelig adfærd i  

 tilknytning til stedet.
Hensigten er således ikke, at sådanne påbud skal meddeles til alle former  

 for restaurationer m.v., men kun de virksomheder, hvor der under hensyn til  

 virksomhedens karakter, publikum m.v. skønnes at være et særligt behov for at  

 træffe foranstaltninger, der kan forebygge voldsepisoder.
Det kan f.eks. være  

 natrestauranter eller diskoteker, der har et større publikum, eller  

 virksomheder, som benytter dørmænd for at styre adgangen til lokalerne.
 Det er ikke en forudsætning, at der tidligere er forekommet voldsepisoder  

 i restaurationen, men en særlig risiko for voldelig adfærd kan være indikeret  

 herved eller ved, at der har været optræk til vold.
Den særlige risiko for voldelig adfærd kan dog også følge af virksomhedens  

 karakter.
Ved vurderingen heraf må der bl.a. lægges vægt på, om der er tale  

 om natrestauranter eller diskoteker, der har længe åbent, på publikums  

 karakter og alder, på antallet af gæster, herunder om der ofte er køer ved  

 indgangen, og på, om virksomheden benytter dørmænd for at styre adgangen til  

 lokalerne.
 Påbud om sikkerhedsmæssige foranstaltninger kan naturligvis kun meddeles,  

 hvis politiet skønner, at der kan opnås en forbedring af sikkerheden herved.
 Det kan bl.a. være aktuelt at stille krav om alarmer, herunder f.eks. for  

 dørmænd, der står alene med større grupper af personer uden for  

 restaurationen, om en særlig indretning af indgangspartier eller om  

 videoovervågning af indgange.
Det foreslås, at manglende efterkommelse af et påbud kan straffes med  

 bøde, og at der også bliver mulighed for, at politiet i sådanne tilfælde kan  

 meddele påbud om lukning af virksomheden, indtil kravet om den  

 sikkerhedsmæssige indretning er gennemført.
Der er endvidere mulighed for  

 efter bestemmelsen i retsplejelovens § 997, stk. 3, at pålægge tvangsbøder  

 for at gennemtvinge gennemførelsen af et påbud.
Politiets afgørelser kan efter forslaget - ligesom en række andre  

 afgørelser efter loven - påklages til justitsministeren.
Det foreslås, at  

 klage over afgørelser om at lukke restauranter, der ikke efterkommer de  

 sikkerhedsmæssige krav, som udgangspunkt skal have opsættende virkning.
 Der henvises i øvrigt til bemærkningerne til lovforslagets § 3.
 Endvidere kan som noget centralt nævnes, at arbejdsministeren har nedsat  

 en arbejdsgruppe, der i løbet af foråret 1997 skal fremkomme med forslag, der  

 kan forbedre dørmændenes arbejdsmiljø, herunder uddannelse og sikkerhed.
 Der kan således forventes yderligere initiativer, der kan medvirke til at  

 forhindre vold ved diskoteker m.v.
8. Ministerudvalg vedrørende initiativer mod vold Til at forestå den overordnede gennemførelse og styring af regeringens  

 indsats mod vold nedsættes der et ministerudvalg.
Udvalget skal bestå af  

 justitsministeren, socialministeren og undervisningsministeren.
 Der etableres et sekretariat til at gennemføre udvalgets initiativer.  

 Sekretariatet skal endvidere forestå kontakten til andre myndigheder,  

 herunder navnlig kommunerne.
 Sekretariatet kan komme med nye forslag til styrkelse af indsatsen mod  

 volden.
9. Lovforslagets økonomiske og administrative konsekvenser Udgifterne ved de enkelte elementer i voldsindsatsen vil udgøre følgende:
 Puljen til medfinanciering med 50 pct. af kommunernes merudgifter til en  

 styrkelse af den opsøgende indsats udgør 20 mio. kr. i 1997 og 40 mio kr.  

 årligt i årene 1998-2000.
Fast støtte/støtteperson til vanskeligt stillede børn og unge, herunder  

 kriminalitetstruede børn og unge, skønnes at ville være aktuelt for ca. 1000  

 børn og unge på landsplan.
Kontaktpersonens indsats vil variere efter det  

 enkelte tilfældes sværhedsgrad, og vil derfor kunne spænde fra at stå til  

 rådighed samtidig med personens almindelige arbejde til en rådighedsgrad, der  

 nødvendiggør frikøb af personen for en periode.
Merudgiften til ordningen  

 skønnes at beløbe sig til 17,5 mio. kr. i 1997 og herefter 35 mio. kr årligt.
 Ifølge den seneste oversigt over benyttelse af sikrede pladser for børn og  

 unge, som Amtsrådsforeningen udsender en gang om året, var den gennemsnitlige  

 belægningsprocent 62 i 1995. Der er således ikke umiddelbart behov for at  

 gennemføre en almindelig udvidelse af de eksisterende pladser.
Sikring af modtagelse af selv de mest voldelige unge i varetægtssurrogat  

 skønnes at skabe et løbende behov for ekstra personale til gennemsnitligt 3  

 meget voldelige unge.
Det forudsættes, at der må være 2 personer ekstra til  

 rådighed for disse særligt belastede unge.
Merudgiften hertil udgør 1 mio.  

 kr. i 1997 og 1,8 mio. kr. årligt i de følgende år.
Udgifter til etablering og drift i en forsøgsperiode på 3 år af en særlig  

 ny afdeling med 10 sikrede pladser oprettet i tilknytning til eksisterende  

 sikrede institutioner til længerevarende behandlingsforløb for meget  

 behandlingskrævende unge, herunder meget belastede voldskriminelle unge, vil  

 være 10 mio. kr. årligt i driftsudgifter og 10 mio. kr. i  

 etableringsudgifter.
Udgiften vil således udgøre 15 mio. kr. i 1997 og 10  

 mio. kr. i årene 1998-2000.
Sekretariatet, der skal forestå gennemførelsen og styringen af  

 voldsinitiativerne, forudsættes bestykket med en sekretariatschef i  

 bevillingslønramme 37 og 5 øvrige ansatte.
Etableringsudgifterne udgør ca.  

 1,2 mio. kr., og de årlige driftsudgifter bliver 2,7 mio. kr., heraf 2,1 mio.  

 kr. årligt i lønsum.
Udgiften vil på denne baggrund udgøre 2,5 mio. kr. i  

 1997 og 2,7 mio. kr. i de følgende år.
 Strafskærpelsen for den alvorligste voldskriminalitet skønnes at ville  

 medføre et øget pladsbehov i kriminalforsorgens lukkede institutioner på ca.  

 20-25 pladser.
Det er behæftet med stor usikkerhed at angive den øgede strafmasse som  

 følge af strafskærpelsen for ulovlig besiddelse af knive og slagvåben på  

 offentlige steder.
Dels skal der i 3.gangstilfælde og derover idømmes mindst  

 14 dages hæfte, dels kan det ikke udelukkes, at det forhøjede bødeniveau kan  

 medføre øget afsoning af forvandlingsstraf.
Tages der imidlertid højde for,  

 at en sådan strafskærpelse må antages at ville ændre kriminalitetsmønsteret,  

 og at sager af denne art ofte pådømmes sammen med anden kriminalitet, der i  

 sig selv skal afgøres med en ubetinget frihedsstraf, skønnes det - med denne  

 usikkerhed - at strafskærpelsen medfører et øget pladsbehov på ca. 5-10  

 pladser.
Nybyggeri af i alt 25-35 lukkede afsoningspladser ville koste ca. 50-70  

 mio. kr.
Selv om der ikke foreligger konkrete planer herom, skønnes det  

 imidlertid at være en realistisk mulighed, at disse lukkede afsoningspladser  

 etableres i eksisterende bygninger i tilknytning til et eller flere åbne  

 fængsler.
Dette vil også være den hurtigste løsning.
Etableringsudgifterne  

 udgør herefter skønsmæssigt 25 mio. kr.
Driftsudgifterne med et belæg på 25  

 indsatte udgør 10 mio. kr. årligt, herunder 8 mio. kr. i lønsum.
De samlede  

 udgifter til ekstra afsoningskapacitet vil herefter udgøre 30 mio. kr. i  

 1997, heraf lønsum 4 mio. kr. og 10 mio. kr. i de følgende år, heraf lønsum 8  

 mio. kr.
Samlet vil udgifterne ved voldsindsatsen herefter udgøre 86 mio. kr. i  

 1997, 99,5 mio. kr. i årene 1998-2000 og 49,5 mio. kr. årligt i de følgende  

 år.
Faldet i udgifterne efter år 2000 skyldes, at der til styrkelsen af den  

 opsøgende indsats i 3 1/2 år er afsat en pulje på 40 mio. kr. pr. år, og at  

 oprettelse af en særlig ny afdeling med 10 sikrede pladser iværksættes som  

 forsøgsordning.
 Det tilføjes at regeringen samtidig hermed har fremsat lovforslag om  

 styrkelse af retsstillingen for ofre m.v., der indebærer merudgifter på 4,2  

 mio. kr. i 1997 og 6,5 mio. kr. i de følgende år.
Lovforslaget kan få visse erhvervsøkonomiske konsekvenser i forbindelse  

 med, at politiet fremover får mulighed for at stille krav til restauranters  

 indretning, og dermed pålægge virksomhederne udgifter.
På baggrund af  

 usikkerheden om i hvor vidt omfang sådanne krav vil blive stillet, er det  

 ikke muligt at angive et skøn over de samlede erhvervsøkonomiske konsekvenser  

 herved.
Udgiften forventes dog at blive af forholdsvis begrænset størrelse.
 Lovforslaget har ikke miljømæssige konsekvenser og indeholder ikke  

 EU-retlige aspekter.
 10. Hørte myndigheder m.v.
 Lovforslaget er samtidig med fremsættelsen sendt til høring hos  

 Præsidenterne for Østre Landsret, Vestre Landsret, Københavns Byret, retterne  

 i Århus, Odense, Ålborg og Roskilde, Den Danske Dommerforening,  

 Dommerfuldmægtigforeningen, Rigsadvokaten, Rigspolitichefen, Politidirektøren  

 i København, Foreningen af Politimestre i Danmark,  

 Politifuldmægtigforeningen, Dansk Politiforbund, Dansk  

 Kriminalpolitiforening, Advokatrådet, Det Danske Center for  

 Menneskerettigheder, Landsforeningen Hjælp Voldsofre, Foreningen Stop Volden,  

 Hotel-, Restaurations & Turisterhvervets Arbejdsgiverforening, Danmarks  

 Restaurant- og Cafeteriaforening, Restaurations- og Bryggeriarbejder  

 Forbundet, Hotel- og Restaurationspersonalets Fagforening,  

 Amtsrådsforeningen, Kommunernes Landsforening samt Københavns og  

 Frederiksberg kommuner.
 Bemærkninger til de enkelte bestemmelser I bilag 1 til  

 lovforslaget er de foreslåede ændringer sammenholdt med de gældende regler.
Til § 1 Straffeloven Formålet med de foreslåede ændringer af bestemmelserne i  

 straffelovens §§ 245 og 246 er at skærpe straffen for den grove vold med de  

 (meget) betydelige følger.
Strafskærpelsen skal ske med gennemgående 1 år i  

 de tilfælde, der efter den nugældende praksis medfører fængsel på over 1 år.
 I § 245, stk. 1 , foreslås indsat et nyt punktum, der angiver det  

 som en særligt skærpende omstændighed, at et legemsangreb, der er omfattet af  

 1. pkt. (legemsangreb af særlig rå, brutal eller farlig karakter eller  

 mishandling), har haft betydelig skade på legeme eller helbred til følge.
Udtrykket » betydelig skade på legeme og helbred » i den  

 nye bestemmelse kendes fra straffelovens § 249 om uagtsom skadeforvoldelse og  

 er således et indarbejdet begreb i retspraksis.
Det omfatter bl.a. skader,  

 der medfører varigt men, kraniebrud, brud på kæben, lårbensbrud og fjernelse  

 af milt.
Sygehusophold på mere end nogle ugers varighed er normalt  

 tilstrækkeligt.
 Selv om skaden ikke er betydelig, vil tilfældet dog kunne være omfattet af  

 skærpelsen, hvis volden p.g.a. sin karakter har ført til en straf på over 1  

 års fængsel.
 Den betydelige skade på legeme eller helbred skal kunne tilregnes  

 gerningsmanden som uagtsom (jf. straffelovens § 20).
 Den foreslåede ændring af § 245, stk. 2 , er en konsekvens af  

 ændringen af stk. 1. Forslaget indebærer ikke ændringer i bestemmelsens  

 anvendelsesområde, som er tilfælde, hvor gerningsmanden har haft forsæt til  

 at tilføje offeret skade på legeme eller helbred.
 Bestemmelsen anvendes stort set ikke i praksis, men ændringen indebærer,  

 at der også i de tilfælde, der er omfattet af § 245, stk. 2, skal ske en  

 skærpelse af straffen med 1 år, hvis tilfældet er af en sådan grovhed, at det  

 efter den nugældende praksis ville have medført fængsel i mere end 1 år.
I § 246 foreslås ordene »haft så alvorlige følger« ændret  

 til »haft så alvorlige skader eller døden til følge«.
Forslaget  

 indebærer ikke ændringer i bestemmelsens anvendelsesområde, idet den  

 nugældende formulering også omfatter tilfælde, hvor volden har medført, at  

 offeret er afgået ved døden. Ændringen indebærer imidlertid en tydeligere  

 angivelse af bestemmelsens anvendelse ved vold med døden til følge.
Formålet  

 med lovændringen er, at der også for forhold, der henføres under § 246, skal  

 ske en forhøjelse af straffen med 1 år, såfremt forholdet i dag ville have  

 medført en frihedsstraf på mere end 1 år.
 Hvis der er tale om en fællesstraf, hvori indgår en reststraf efter  

 prøveløsladelse eller en tidligere betinget dom, og det er disse afgørelser,  

 der begrunder, at straffen bliver over 1 år, er sagen ikke omfattet af den  

 foreslåede skærpelse.
 Hvis straffen for det aktuelle voldsforhold overstiger 1 år på grund af  

 bestemmelsen om gentagelsesvirkning i § 247, skal der heller ikke ske  

 strafskærpelse efter de foreslåede regler.
 Der henvises i øvrigt til de almindelige bemærkninger under pkt. 5.1.
Til § 2 Våbenloven  Til nr. 1 og 2 (§ 4, stk. 2 og 3) Den foreslåede bestemmelse i § 4, stk. 2, om forbud mod at erhverve,  

 besidde, bære eller anvende slag- eller stødvåben, svarer til den gældende  

 bestemmelse i våbenbekendtgørelsens § 10, stk. 1, nr. 6. Der sker således  

 ikke nogen ændringer med hensyn til de våben, der ikke lovligt kan besiddes  

 uden tilladelse.
 Da bestemmelsen i bekendtgørelsen om slagvåben m.v. foreslås indsat i  

 loven, er der ikke længere behov for bemyndigelsesbestemmelsen i den  

 nugældende § 4, stk. 2, nr. 2, hvorfor denne bestemmelse foreslås ophævet.
 Der henvises i øvrigt til de almindelige bemærkninger til lovforslaget  

 pkt. 6.2.
Til nr. 3 (våbenlovens § 10, stk. 1) Det foreslås, at overtrædelser af våbenlovens § 4, stk. 1, om ulovlig  

 besiddelse af knive på offentlige steder i stedet skal straffes efter den  

 foreslåede nye bestemmelse i § 10, stk. 2. Henvisningen til § 4, stk. 1, skal  

 derfor udgå af § 10, stk. 1. Der henvises i øvrigt til bemærkningerne til  

 denne bestemmelse.
Til nr. 3 (§ 10, stk. 2) Det foreslås, at straffen for overtrædelse af våbenlovens § 4, stk. 1, om  

 ulovlig besiddelse af knive på offentlige steder og den foreslåede  

 bestemmelse i § 4, stk. 2, om ulovlig besiddelse af slag- og stødvåben  

 skærpes, således at straffen er bøde i 1. og 2. gangstilfælde, og hæfte eller  

 fængsel indtil 2 år i 3. gangstilfælde og derover.
 Det forudsættes, at der sker en skærpelse af bødestraffen i 1. og 2.  

 gangstilfælde, således at bøden fastsættes til 3.000 kr. for ulovlig  

 besiddelse på offentligt sted af slag- og stødvåben og af knive, som lovligt  

 må besiddes på ikke offentlige steder, og 5.000 kr. for ulovlig besiddelse på  

 offentlige steder af knive, som heller ikke lovligt kan besiddes på ikke  

 offentlige steder (knive med en klingelængde på over 12 cm, springknive,  

 faldknive m.v.) Det forudsættes endvidere, at der ikke sker nogen skærpelse i  

 forhold til det nugældende strafniveau for ulovlig besiddelse af slag- og  

 stødvåben på ikke offentlige steder.
I 3. gangstilfælde og derover forudsættes straffen at være hæfte i mindst  

 14 dage.
Der skal være tale om et 3. gangstilfælde af overtrædelse af  

enten § 4, stk. 1, eller § 4, stk. 2. Hvis en person f.eks. 2  

 gange tidligere er straffet for ulovlig besiddelse af en kniv på et  

 offentligt sted og nu findes i besiddelse af et knojern på en restaurant, er  

 der tale om et 3. gangstilfælde.
Straffelovens § 81, stk. 1, finder ikke anvendelse.
Det vil sige, at en  

 overtrædelse også betragtes som et 3. gangstilfælde, selv om den pågældende  

 var under 18 år, da han begik de to foregående overtrædelser.
 Bortset fra 18-årsreglen forudsættes afgørelsen af, om der er tale om et  

 2. gangs- henholdsvis 3. gangstilfælde, at ske i overensstemmelse med  

 princippet i § 81, stk. 1. Der er således kun tale om et 2. gangstilfælde,  

 hvis den pågældende, inden han begik overtrædelsen, tidligere er fundet  

 skyldig ved endelig dom eller har vedtaget en bøde for den lovovertrædelse,  

 der skal betragtes som 1. gangstilfældet, og tilsvarende skal den pågældende  

 være dømt m.v. for et 2. gangstilfælde, før han begik 3. gangstilfældet.
Anvendelsesområdet for bestemmelsen om, at særligt formildende  

 omstændigheder kan medføre bødestraf også i 3. gangstilfælde, forudsættes at  

 være besiddelse af slag- og stødvåben på bopælen , således at der ikke  

 i disse tilfælde vil ske nogen skærpelse af straffen i forhold til den  

 gældende praksis, som er en bøde på 600 kr.
Bortset herfra vil der kun  

 sjældent kunne tænkes at være tale om sådanne særligt formildende  

 omstændigheder, at udgangspunktet om frihedsstraf i 3. gangstilfælde og  

 derover kan fraviges.
 Der henvises i øvrigt til de almindelige bemærkninger til lovforslaget  

 pkt. 6.2.
Til § 3 Lov om restaurationsvirksomhed Til nr. 1 (§ 32, stk. 4) Efter den foreslåede bestemmelse kan politiet for at forebygge vold  

 meddele påbud om indretningsmæssige ændringer i restaurationer, hoteller og  

 andre serveringssteder, hvortil der er offentlig adgang.
Det er en forudsætning for at meddele et sådant påbud, at der foreligger  

 en særlig risiko for voldelig adfærd i forbindelse med restaurationen  

 m.v.
Der skal således efter en konkret vurdering være en grund til at  

 iværksætte sikkerhedsforanstaltninger, der kan forebygge vold eller sikre en  

 hurtig indgriben ved optræk hertil.
En særlig risiko for voldelig adfærd kan foreligge som følge af  

 virksomhedens karakter.
Ved vurderingen heraf må der bl.a. lægges vægt på, om  

 der er tale om natrestauranter eller diskoteker, der har længe åbent, på  

 publikums karakter og alder, på antallet af gæster, herunder om der ofte er  

 køer ved indgangen, og på, om virksomheden benytter dørmænd for at styre  

 adgangen til lokalerne.
 Den særlige risiko for vold kan også have vist sig ved tidligere  

 voldsepisoder eller optræk hertil.
 Herudover er det et krav, at der foreligger konkrete forhold, som ikke kan  

 anses tilfredsstillende i sikkerhedsmæssig henseende, og som kan forbedres.
Den sikkerhedsmæssige indretning kan f.eks. være sikring af  

 indgangspartier, herunder udskiftning med stærke døre, sluser eller lignende.  

 Der vil også - inden for rammerne af loven om forbud mod privates  

 tv-overvågning m.v. - kunne stilles krav om videoovervågning, hvis det under  

 de konkrete forhold kan anses som et egnet middel til at imødegå voldelige  

 episoder.
Det indebærer, at der kan foretages tv-overvågning, der ikke er  

 forbundet med optagelse af billeder på videobånd eller film, når den  

 foretages som led i overvågning af egne indgange, facader, indhegning eller  

 lignende.
 Det vil endvidere være i overensstemmelse med lov om forbud mod privates  

 TV-overvågning m.v. at stille krav om, at der skal kunne ske optagelse af  

 bestemte begivenheder eller begivenhedsforløb, f.eks. ved aktivering af et  

 kamera i den konkrete situation, idet der i disse tilfælde ikke er tale om  

 vedvarende eller regelmæssig gentagen personovervågning.
 Der kan også være tale om at stille krav om alarmsystemer, f.eks. således  

 at en dørmand kan tilkalde hjælp, hvis der er optræk til slagsmål eller  

 lignende ved indgangen.
 Det er i øvrigt en forudsætning, at politiet så vidt muligt drøfter de  

 sikkerhedsmæssige forhold med indehaveren eller på anden måde foretager  

 partshøring, inden der tages stilling til den konkrete udformning af de krav,  

 der skal stilles i de enkelte tilfælde.
Der skal gives en rimelig frist til at få gennemført de fornødne  

 sikkerhedsmæssige foranstaltninger.
Fristen kan forlænges af politiet, hvis  

 der er rimelig grund til, at foranstaltningerne ikke er gennemført inden den  

 fastsatte frist.
Politiet har i øvrigt efter bestemmelsen i lovens § 38 til enhver tid uden  

 retskendelse, hvis det skønnes nødvendigt, adgang til lokaler eller rum, som  

 hører til virksomheder, der er omfattet af loven.
Politiet har således adgang  

 til at kontrollere, at de sikkerhedsmæssige krav er opfyldt.
Efterkommer indehaveren ikke kravet, kan politiet give påbud om lukning af  

 virksomheden, indtil foranstaltningerne er gennemført.
Der er i disse  

 tilfælde også mulighed for idømme en bøde, jf. forslaget til ændring af § 37  

 under nr. 4 og 5.
Til nr. 2 og 3 (§ 34, stk. 1) De foreslåede ændringer vedrører klage over politiets påbud efter  

 bestemmelsen i § 32, stk. 4.
 Politiets afgørelser kan - ligesom en række andre afgørelser efter loven -  

 påklages til justitsministeren.
Klage over politiets påbud om lukning af en virksomhed, fordi politiets  

 krav til sikkerhedsmæssige ændringer ikke er opfyldt, har som udgangspunkt  

 opsættende virkning.
Justitsministeren kan dog bestemme, at politiets  

 afgørelse om lukning straks skal efterkommes, uanset klagen.
Til nr. 4 og 5 (§ 37, stk. 1) Ved den foreslåede ændring af § 37, stk. 1, i nr. 5 bliver der  

 mulighed for at idømme en virksomhed, der ikke efterkommer et påbud om  

 sikkerhedsmæssige foranstaltninger, bøde herfor.
Der bliver endvidere  

 mulighed for med bøde at straffe en virksomhed, der har fået påbud om  

 lukning, hvis påbudet herom ikke efterkommes.
 Forslaget under nr. 4 er alene en konsekvens af ændringen under nr.  

 5.
 Der henvises i øvrigt til de almindelige bemærkninger pkt. 7.
Til § 4 Det foreslås under hensyn til ændringerne af straffeloven  

 og våbenloven om skærpede straffe, at loven træder i kraft dagen efter  

 bekendtgørelsen i Lovtidende.
Strafudmåling efter de nye bestemmelser skal  

 ske for lovovertrædelser, der er begået efter lovens ikrafttræden, jf. herved  

 straffelovens § 3, stk. 1.
Til § 5 Bestemmelsen fastsætter lovens territoriale  

 gyldighedsområde og indebærer, at loven ikke gælder for Færøerne og Grønland.  

 De foreslåede ændringer i straffeloven (§ 1) kan dog sættes i kraft på  

 Færøerne ved kongelig anordning.
Dette gælder ikke for Grønland, som har sin  

 egen kriminallov.
Skriftlig fremsættelse Justitsministeren (Frank Jensen):
 Hermed tillader jeg mig for det høje Ting at fremsætte:
 Forslag til lov om ændring af straffeloven, våbenloven og lov om  

 restaurations- og hotelvirksomhed m.v. (Skærpelse af straffen for særlig grov  

 vold og for besiddelse af knive og slagvåben, sikkerhedsmæssige krav til  

 restaurationers indretning m.v.).
(Lovforslag nr.
L 145).
 Formålet med lovforslaget er en massiv og bred indsats mod volden.  

 Indsatsen følger op på voldspakken fra 1994, som indeholdt en række  

 væsentlige initiativer til bekæmpelse af volden.
 Forslaget skal også ses i sammenhæng med det samtidigt fremsatte  

 lovforslag om en styrkelse af retsstillingen for ofre for forbrydelser.
Det er efter regeringens opfattelse af afgørende betydning, at en indsats  

 mod voldskriminaliteten i væsentlig grad bygger på sociale elementer.
Der  

 skal satses på både forebyggende og behandlende sociale virkemidler over for  

 kriminalitetstruede unge.
De unge, som begår kriminalitet, er typisk unge, som har oplevet en række  

 nederlag i skolen, i fritidslivet og i det almindelige samvær med  

 jævnaldrende, og som ofte er stort set uden voksenkontakt.
Disse unge har  

 mistet tilliden til fremtiden, og heraf udspringer ligegyldighed og manglende  

 respekt for både sig selv og andre.
Deres manglende sociale tilpasning viser  

 sig bl.a. i antisociale handlinger, hvor vold kan være en gennemgående måde  

 at løse problemerne på.
 Efter regeringens opfattelse er kernen i en særlig, intensiv social  

 indsats over for disse unge at sætte ind med en tidlig reaktion fra  

 samfundets side, når barnet eller den unge udviser en uhensigtsmæssig adfærd.  

 Dels tjener den tidlige reaktion til at undgå, at f.eks. et  

 kriminalitetsmønster udvikler sig og forgroves, dels signalerer den hurtige  

 reaktion på samme tid samfundets misbilligelse og ønsket om at hjælpe den  

 unge ud af dette adfærdsmønster.
 En meget væsentlig del af indsatsen mod volden er derfor en række  

 initiativer på det sociale og forebyggende område . Der skal bl.a. ske  

 en styrkelse af den opsøgende indsats over for kriminalitetstruede  

 unge, og der skal samtidig sikres en sammenhængende og let tilgængelig  

ungdomsrådgivning.
Samarbejdet mellem politi og sociale myndigheder skal styrkes.
Allerede  

 første gang et barn eller en ung har gjort sig skyldig i kriminalitet, skal  

 der rettes henvendelse til forældrene.
Hvis der er behov for en yderligere  

 indsats, indgås der en "social aftale" mellem forældrene,  

 den unge og de sociale myndigheder.
Der skal endvidere være mulighed for at  

 tildele unge, som mangler en fast voksenkontakt, en fast støtteperson.
I forhold til unge, herunder unge under 15 år, der har gjort sig skyldig i  

 voldskriminalitet, skal der af de sociale myndigheder gøres en særlig hurtig  

 og intensiv indsats.
Der bør som udgangspunkt altid lægges en individuel  

 handlingsplan , som opstiller en række krav til den unge om skolegang  

 eller uddannelse, arbejde, bolig, fritidsaktiviteter m.v., således at den  

 uhensigtsmæssige adfærd effektivt kan stoppes.
 For så vidt angår de meget kriminelt belastede unge, skal der skabes  

 forudsætninger for, at de sikrede sociale afdelinger altid kan modtage  

 unge, der overføres til sociale institutioner i stedet for varetægtsfængsling  

 (varetægtssurrogat).
Der skal endvidere etableres en ny særlig sikret afdeling med ca.  

 10 pladser.
Denne afdeling skal kunne modtage meget behandlingskrævende unge  

 under 18 år, herunder svært belastede voldskriminelle unge domfældte, som er  

 idømt ubetinget frihedsstraf, og som i straffetiden overføres til en sikret  

 social afdeling.
På den nye afdeling vil der være tilstrækkelige menneskelige  

 ressourcer til at modtage de unge og tilbyde dem et længerevarende  

 behandlingsforløb.
Efter regeringens opfattelse bør der ikke - herunder på baggrund af  

 lovændringerne i 1989 og 1994 - gennemføres en generel forhøjelse af  

 strafudmålingsniveauet i voldssager.
Hverken voldsstatistikken eller de  

 foreliggende undersøgelser fra de senere år af voldens omfang og karakter  

 giver grundlag herfor.
Det er imidlertid samtidig regeringens opfattelse, at det som led i en  

 afbalanceret styrkelse af indsatsen bør være et element, at straffen i de  

 groveste voldstilfælde forhøjes.
Det er navnlig i disse sager, hvor ofret  

 lider betydelig skade ved meget grove og farlige former for vold, at der er  

 et særligt behov for en markant afstandtagen fra samfundets side.
Der foreslås derfor en skærpelse af straffen for de groveste tilfælde  

 af vold . Forslaget medfører, at straffen - indenfor de nugældende  

 strafferammer - forhøjes med gennemgående 1 år i de sager, hvor der i dag  

 bliver idømt fængsel i over 1 år.
De voldsdømte skal i videst muligt omfang  

 tilbydes mulighed for at deltage i kriminalforsorgens program med kurser, der  

 giver redskaber til at løse problemer og konflikter uden vold (cognitive  

 skills).
Målsætningen fra voldspakken i 1994 om en hurtig behandling af  

 voldssager både hos anklagemyndigheden og ved domstolene samt en hurtig  

 indsættelse af voldsdømte til afsoning fastholdes.
Udviklingen på området vil  

 blive fulgt ved hjælp af løbende undersøgelser og bedre statistik.  

 Folketinget vil en gang om året - første gang i januar 1998 - blive  

 orienteret om status på området.
I forlængelse af det lovforslag, som blev fremsat i november 1996, om en  

 væsentlig skærpelse af straffen for ulovlig besiddelse af skydevåben,  

 foreslås en skærpelse af straffen for besiddelse af ulovlige knive og  

 slagvåben på offentlige steder.
Forslaget indebærer i 1. og 2.  

 gangstilfælde ca. en 3-dobling af bøden, i forhold til de bøder, som idømmes  

 i dag, og i 3. gangstilfælde vil der blive idømt frihedsstraf.
Endelig foreslås der en ændring af lov om restaurations- og  

 hotelvirksomhed m.v., som har til formål at medvirke til at forebygge de  

 voldelige episoder, som jævnligt forekommer ved diskoteker og restaurationer,  

 og som kan være af meget alvorlig karakter.
Ved ændringen får politiet  

 mulighed for at stille krav til den sikkerhedsmæssige indretning af bl.a.  

 diskoteker og natrestaurationer . Der kan f.eks. blive tale om at stille  

 krav om sikring af indgangspartier, videoovervågning, alarmsystemer m.v.
Til at forestå den overordnede gennemførelse og styring af indsatsen mod  

 volden nedsættes et ministerudvalg bestående af justitsministeren,  

 socialministeren og undervisningsministeren.
Til udvalget knyttes et  

 sekretariat, som skal gennemføre udvalgets initiativer og forestå kontakten  

 til andre myndigheder, herunder navnlig kommunerne.
Sekretariatet skal  

 endvidere kunne komme med forslag til styrkelse af indsatsen mod volden.
 Til gennemførelse af lovforslaget, herunder især initiativerne på det  

 sociale område, er der i 1997 afsat 86 mio. kr., og i de efterfølgende 3 år  

 afsættes der 100 mio kr. årligt.
 Idet jeg i øvrigt henviser til lovforslaget og de ledsagende bemærkninger,  

 skal jeg anbefale forslaget til det høje Tings velvillige behandling.
Bilag 1 I dette bilag er (med mindre skrift) indsat den gældende formulering af de bestemmelser, der berøres af lovforslaget § 1 I straffeloven, jf. lovbekendtgørelse nr. 886 af 30. oktober  

 1992 som ændret senest ved lov nr. 474 af 12. juni 1996, foretages følgende  

 ændringer:
 1. I § 245, stk. 1 , indsættes som 2. pkt.:
»Har et sådant legemsangreb haft betydelig skade på legeme eller  

 helbred til følge, skal dette betragtes som en særlig skærpende  

 omstændighed.« 2. § 245, stk. 2 , affattes således:
» Stk. 2 . Den, som uden for de i stk. 1 nævnte tilfælde  

 tilføjer en anden person skade på legeme eller helbred, straffes med fængsel  

 indtil 4 år.« § 245. Den, som udøver et legemsangreb af særlig rå, brutal eller  

 farlig karakter eller gør sig skyldig i mishandling, straffes med fængsel  

 indtil 4 år.
 Stk. 2 . Det samme gælder den, som uden for de i stk. 1 nævnte  

 tilfælde tilføjer en anden person skade på legeme eller helbred.
 3. I § 246 ændres »haft så alvorlige følger« til:  

 »haft så alvorlige skader eller døden til følge«.
 § 246. Har et legemsangreb, der er omfattet af § 245 været af en  

 så grov beskaffenhed eller haft så alvorlige følger, at der foreligger  

 særdeles skærpende omstændigheder, kan straffen stige til fængsel i 8 år.
§ 2 I lov om våben og eksplosivstoffer, jf. lovbekendtgørelse nr. 735 af 11.  

 august 1994, foretages følgende ændringer:
 1. I § 4 indsættes efter stk. 1 som nyt stykke:
» Stk. 2. Det er forbudt uden tilladelse fra justitsministeren  

 eller den, ministeren bemyndiger dertil, at erhverve, besidde, bære eller  

 anvende slag- eller stødvåben, herunder knojern, totenschlægere, gummiknipler  

 og lignende.« Stk. 2 bliver herefter stk. 3.
 2. I § 4, stk. 2, som bliver stk. 3, ophæves nr. 2 .
 Nr. 3-6 bliver herefter nr. 2-5.
§ 4. På steder, hvortil der er almindelig adgang, er det forbudt  

 at bære kniv eller dolk, medmindre det sker som led i erhvervsudøvelse, til  

 brug ved jagt, lystfiskeri eller sportsudøvelse eller har et lignende  

 anerkendelsesværdigt formål.
Forbudet omfatter dog ikke foldekniv med en  

 klinge på højst 7 cm.
 Stk. 2 . Justitsministeren kan udstede forbud mod at indføre, ved  

 overdragelse at erhverve, at besidde, bære eller anvende, at overdrage eller  

 at overlade andre besiddelsen af:
1) Skarpe våben, hvis klinge overstiger 12 cm, springknive,  

 springstiletter, faldknive, faldstiletter og lignende samt kårdestokke og  

 andre tilsvarende skjulte våben, 2) slag- og stødvåben, derunder knojern, totenschlægere, gummiknipler og  

 lignende.
3) kastestjerner, kasteknive og lignende, 4) genstande, der uden at fremtræde som våben eller ammunition er egnede  

 til at anvendes på lignende måde som de i § 1, nr. 4, nævnte genstande, 5) stoffer, der kan anvendes til fremstilling af de eksplosivstoffer, der  

 er omfattet af forbudet i § 1, eller til indfyldning i de i § 1, stk. 1, nr.  

 4, nævnte genstande, 6) våben, der er beregnet til at virke lammende, bedøvende eller blændende  

 ved udladning af elektrisk strøm.
 3. I § 10, stk. 1 , udgår: »§ 4, stk. 1,».
 4. I § 10 indsættes efter stk. 1 som nyt stykke:
» Stk. 2. Overtrædelse af § 4, stk. 1-2, straffes med bøde.
Er  

 den pågældende tidligere mere end en gang dømt for overtrædelse af § 4, stk.  

 1 eller stk. 2, er straffen hæfte eller fængsel indtil 2 år, under særligt  

 formildende omstændigheder dog bøde.
Straffelovens § 81, stk. 1, finder ikke  

 anvendelse.« Stk. 2 og 3 bliver herefter stk. 3 og 4.
 § 10. Med bøde, hæfte eller under skærpende omstændigheder fængsel  

 indtil 2 år straffes den, der overtræder §§ 1-2a, §§ 2 c-e, § 4, stk. 1, § 5,  

 § 6, stk. 1, og § 7.
 Stk. 2 . I forskrifter, der udfærdiges efter loven, kan der  

 fastsættes straf af bøde, hæfte eller under skærpende omstændigheder fængsel  

 indtil 2 år for overtrædelse af bestemmelser i forskrifterne.
Stk. 3 . Er en overtrædelse begået af et selskab, en forening, en  

 selvejende institution, en fond eller lignende, kan der pålægges den  

 juridiske person som sådan bødeansvar.
Er overtrædelsen begået af staten, en  

 kommune eller et kommunalt fællesskab, jf. § 60 i lov om kommunernes  

 styrelse, kan der pålægges staten, kommunen eller det kommunale fællesskab  

 bødeansvar.
§ 3 I lov nr. 256 af 6. maj 1993 om restaurations- og hotelvirksomhed m.v.,  

 som ændret senest ved § 12 i lov nr. 377 og § 14 i lov nr. 386 begge af 22.  

 maj 1996, foretages følgende ændringer:
 1. I § 32 indsættes som stk. 4:
» Stk. 4. Skønner politiet, at der i forbindelse med en  

 virksomhed, der er omfattet af stk. 1, foreligger særlig risiko for voldelig  

 adfærd, kan politiet meddele påbud om den sikkerhedsmæssige indretning af  

 virksomheden.
Politiet fastsætter en frist for gennemførelse af indretningen.  

 Efterkommes påbudet ikke inden for den fastsatte frist, kan politiet meddele  

 påbud om lukning af virksomheden, indtil den krævede sikkerhedsmæssige  

 indretning er gennemført.« § 32. I restaurationer, hoteller og andre serveringssteder,  

 hvortil der er offentlig adgang, er det forbudt at udvise støjende, voldelig,  

 fornærmelig eller lignende adfærd, der er egnet til at forstyrre den  

 offentlige orden eller medføre ulempe for andre tilstedeværende eller  

 omboende.
Stk. 2-3. - - - 2. I § 34, stk. 1 , ændres »og § 31« til: »§  

 31 og § 32, stk. 4,».
 3. I § 34, stk. 1 , indsættes som 3. pkt.:
»Klage over politiets påbud om lukning af en virksomhed, jf. § 32,  

 stk. 4, 3. pkt., har opsættende virkning, medmindre justitsministeren  

 bestemmer andet.« § 34. Politiets afgørelser om nægtelse af godkendelse efter § 15,  

 stk. 3, samt politiets afgørelser efter § 26, stk. 2, 7 og 8, § 29, stk. 4,  

 og § 31 kan indbringes for justitsministeren.
Andre afgørelser efter denne  

 lov, der træffes af politimesteren, i København af politidirektøren eller  

 magistraten, kan med de i § 35 nævnte undtagelser indbringes for Erhvervs- og  

 Selskabsstyrelsen.
Stk. 2 - - - 4. I § 37, stk. 1, nr. 2 , ændres »§ 33 eller«  

 til: »§ 33,» og i § 37, stk. 1, nr. 3 , ændres »§  

 31.« til: »§ 31 eller«.
 5. I § 37, stk. 1 , indsættes som nr. 4:
»4) overtræder påbud meddelt i medfør af § 32, stk. 4.« § 37. Med bøde straffes den, der 1) overtræder § 2, stk. 1, 2 og stk. 4, 1. pkt., § 5, stk. 3, § 6, § 8,  

 stk. 1, 2 og 4, § 9, stk. 1, § 10, stk. 1, § 14, stk. 3, 1. pkt., § 16, stk.  

 2, § 18, stk. 2, § 20, stk. 2, 3, 4 og stk. 6, 1. og 2. pkt., § 22, stk. 1,  

 2. pkt, og stk. 5, § 23, stk. 1 og 2, § 24, stk. 1 og 4, § 26, stk. 1, stk.  

 2, 1. pkt., og stk. 7, § 27, stk. 1, 1. pkt., § 28, stk. 1, 1. pkt., og stk.  

 8, § 29, stk. 1, 2 og 3, § 30, stk. 1 og stk. 2, 1. pkt., og § 32, stk. 1 og  

 2, 2) tilsidesætter betingelser eller begrænsninger fastsat af  

 bevillingsmyndigheden i medfør af § 10, stk. 2, 4. pkt., og § 33 eller 3) overtræder forbud i henhold til § 20, stk. 5, § 22, stk. 1, 4. pkt., §  

 23, stk. 3, § 24, stk. 3, § 26, stk. 8, § 27, stk. 2, § 29, stk. 4, og § 31.
Stk. 3-6 - - - Bilag 2 Eksempler på sager, som vil være omfattet af den foreslåede skærpelse af  

 straffen for den groveste voldskriminalitet Domme efter straffelovens § 245 U 92.318 Ø . Fængsel i 2 år og 6 måneder efter strfl. §  

 245, stk. 1 , til 26-årig T, som havde slået 3 personer i hovedet med et  

 jernrør, hvoraf den ene pådrog sig kraniebrud og mistede hørelsen.
T var  

 ustraffet.
U 94.598 Ø . Fængsel i henholdsvis 3 år og 3 år og 6  

 måneder efter strfl. § 245 , stk. 1, til 26-årig T1 og 28-årig T2.  

 T1 havde grebet fat i håret på forurettede (F) og givet ham et par  

 knytnæveslag i ansigtet og sparket ham i maveregionen, så han faldt omkuld,  

 hvorefter begge tiltalte gav F adskillige spark i hovedet og på kroppen.
Da F  

 forsøgte at slippe væk, fulgte de tiltalte efter og sparkede ham på kroppen,  

 så han på ny kom ned at ligge.
Derefter trampede T1 F flere gange i bryst- og  

 maveregionen.
F tilføjedes store blodansamlinger uden for bughinden omkring  

 højre nyre samt i og udenfor bugspytkirtlen.
Tolvfingertarmen blev revet itu,  

 og bugspytkirtlen udsat for en tværlæsion, så den næsten blev overrevet.  

 Disse kvæstelser medførte langvarig hospitalsindlæggelse og risiko for varigt  

 men og varig uarbejdsdygtighed.
Straffen på 3 år og 6 måneder til T2 var en  

 fællesstraf, der omfattede en reststraf på 485 dage fra prøveløsladelse efter  

 afsoning af en dom for overtrædelse af strfl. § 246. Også T1 var tidligere  

 straffet for vold.
U 94.648 H.
Fængsel i 5 år for voldtægt (strafferamme  

 fængsel i 6 år) og vold efter strfl. § 245 til 30-årig T.
T havde  

 begået voldtægt og ulovlig tvang overfor en 34-årig kvinde (F). Ved en senere  

 lejlighed havde T tvunget F til at klæde sig af og havde derefter med en  

 luft- og fjederpistol skudt på hende med plastickugler, tvunget hende til at  

 føre isterninger op i skeden og i endetarmen, skudt en metalskrue op i hendes  

 endetarm og tvunget hende til at skyde sig selv med pistolen i munden og til  

 at bide sig i den ene brystvorte med en bidetang.
Højesteret fandt med  

 stemmerne 3-2, uanset karakteren af mishandlingen og omstændighederne,  

 hvorunder den fandt sted, at der ikke forelå sådanne særdeles skærpende  

 omstændigheder, at den burde henføres under straffelovens § 246. T var  

 tidligere straffet bl.a. i 1990 med fængsel i 3 måneder for bl.a. vold efter  

 strfl. § 245.
Vejle rets dom af 22. august 1996 . 6 tiltalte i alderen 18 til 28  

 år blev efter straffelovens §§ 123 (vold og trusler om vold mod vidner),  

245, stk. 1 , og 261 (ulovlig frihedsberøvelse) idømt fængsel i  

 henholdsvis 1 år og 3 måneder , 1 år og 3 måneder , 1 år og  

 6 måneder , 1 år og 2 måneder , 1 år og 6 måneder og 1  

 år . De tiltalte havde afhentet forurettede (F) og mod dennes vilje ført  

 ham til deres klubhus, hvor de mishandlede ham ved at slå ham med knyttet og  

 flad hånd, sparke ham, slå ham i hovedet og på kroppen med bl.a. køller og  

 med en styrthjelm, ligesom han blev spyttet i munden, overurineret samt fik  

 en del af sit hår klippet af.
F blev endvidere i forbindelse med  

 mishandlingen truet på livet med et oversavet jagtgevær, som blev rettet mod  

 F's hoved, og beordret til ikke at tage på hospitalet eller anmelde volden  

 til politiet.
T2, som blev idømt fængsel i 1 år og 3 måneder, havde i  

 forvejen en betinget dom for tyveri på 3 måneders fængsel.
T4, som blev idømt  

 fængsel i 1 år og 2 måneder, var tidligere straffet for røveri og var  

 prøveløsladt med en reststraf på 62 dage.
Københavns Byrets dom af 3. december 1996 . Fængsel i henholdsvis  

1 år og 1 år og 3 måneder efter strfl. § 245, stk. 1,  

 til 19-årige T1 og T2. De tiltalte havde skubbet, slået og sparket  

 forurettede (F), som derefter undløb og søgte tilflugt i en taxa, hvorefter  

 de tildelte ham talrige slag og spark på kroppen og i hovedet og trak ham ud  

 af taxaen, hvorefter han liggende på jorden blev trampet/sparket i hovedet.
F  

 pådrog sig bl.a. brud på kæben med risiko for varigt men i form af  

 kæbeproblemer.
Domme efter straffelovens § 246 U 92.170 Ø . Fængsel i 3 år efter § 246 til 34-årig  

 T, som udenfor en restaurant på Christiania tildelte forurettede (F), som lå  

 ned, og som tidligere havde kastet en flaske mod T eller dennes ven, slag og  

 spark på kroppen, hvorefter T stående ved F's fødder løftede en brosten på  

 20x20x30 cm og kastede den mod F, som blev ramt i ansigtet.
F fik brud på  

 næsten samtlige ansigtsknogler, og hans ene øje måtte fjernes.
T var ikke  

 tidligere straffet af betydning for sagen.
Østre Landsrets dom af 12. november 1993 . (Seibertsagen) Fængsel  

 i 3 år efter strfl. § 246 til 21-årig T, som havde tildelt  

 forurettede (F) et slag samt et spark i hovedet, hvilket medførte, at F blev  

 tilføjet en blødning mellem hjernens bløde hinder med døden til følge.
T var  

 ustraffet.
Vestre Landsrets dom af 8. november 1994 . Fængsel i 6 år  

 efter strfl. § 246 til 56-årig T, som i forening med en medtiltalt,  

 som blev idømt 3 års fængsel, havde tildelt forurettede F adskillige  

 knytnæveslag og slag med en afbrækket krykkestok og et stoleben, ligesom de  

 havde grebet ham i halsen og trukket ham fra køkkenet inde i soveværelset,  

 hvorved han umiddelbart efter afgik ved døden.
Tiltalte blev endvidere dømt  

 for flere tilfælde af vold efter strfl. § 244 og 245 mod F.
Disse forhold var  

 begået over en periode på ca. en måned forud for det voldsforhold, der  

 medførte F's død.
T blev endelig dømt for hærværk begået i F's lejlighed.
T  

 var tidligere straffet, men ikke siden 1988, hvor han blev idømt en  

 fællesstraf af fængsel i 6 måneder for bl.a. vold efter den dagældende  

 bestemmelse i strfl. § 244, stk. 4 (vold mod sagesløs).
U 95.326 V . Fængsel i 2 år og 6 måneder efter strfl. § 246  

 til 18-årig T, som havde knust et glas mod forurettedes øje, således at øjet  

 måtte fjernes.
T var ikke tidligere straffet af betydning for sagen.
Vestre Landsrets dom af 6. marts 1996 . Fængsel i 3 år  

 efter strfl. § 246, jf. § 247 til 39-årig T.
T havde bl.a. taget  

 kvælertag på sin samlever, så hun mistede bevidstheden, sparket og smidt  

 hende ned ad en trappe, snittet hende i panden og i armen med en kokkekniv og  

 slynget hendes hoved mod toiletcisternen, så den knustes.
Samleveren pådrog  

 sig kraniebrud og brud på 3 ribben.
Både byretten og landsretten fandt, at  

 forholdet måtte henføres under § 246 bl.a. under hensyn til, at tiltalte  

 havde forøvet flere slags livsfarlige angreb.
T var tidligere straffet,  

 senest i 1994 med fængsel i 30 dage for vold efter strfl. § 244.
U 96.1048 H . Fængsel i 6 år efter strfl. § 246 til  

 20-årig T, som med et knivstik i maven havde tilføjet forurettede en sådan  

 skade, at denne umiddelbart efter afgik ved døden.
T var ikke tidligere  

 straffet af betydning for sagen.
U 96.1639 H . En 35-årig T1 blev idømt 14 års fængsel for  

 vold og manddrab, mens 47-årige T2 og 25-årige T3 blev idømt fængsel i  

 henholdsvis 2 år og 6 måneder og 6 måneder efter strfl. §  

 246 . De tiltalte havde bl.a. over flere timer nikket forurettede (F)  

 skaller, sparket ham i hovedet og slået ham i ansigtet og på kroppen med  

 knyttet hånd.
F, som var en 61-årig invalidepensionist, pådrog sig herved en  

 intrakraniel blødning, som gjorde det meget tvivlsomt, om han havde kunnet  

 overleve, hvis han ikke ca. 12 timer senere var blevet hængt af T1. T3, som  

 blev idømt 6 måneders fængsel, havde kun udøvet en meget beskeden form for  

 vold, men blev dømt for medvirken til T1's og T2's voldsudøvelse.
T1 var  

 tidligere idømt 30 dages fængsel for vold efter strfl. § 244, mens T2 og T3  

 ikke var straffede af betydning for sagen.
Københavns Byrets dom af 20. november 1996 . Fængsel i 4 år  

 efter strfl. § 246 til 20-årig T1 og 25-årig T2, som havde skaffet sig  

 adgang til forurettedes lejlighed og tildelt ham slag med en kølle bl.a. i  

 hovedet og stik med en skruetrækker, hvorved han afgik ved døden.
De tiltalte  

 var ikke tidligere straffet af betydning for sagen.
Højesterets dom af 19. december 1996 . Fængsel i henholdsvis 7  

 år og 6 år efter strfl. § 246 til 25-årige T1 og T2, som i  

 forening havde tildelt forurettede adskillige slag og spark i hovedet og på  

 kroppen, hvorved forurettede bl.a. pådrog sig en hjernekvæstelse, der  

 medførte, at han afgik ved døden.
Begge de tiltalte var tidligere straffet  

 for røveri og T1, som fik 7 års fængsel, var tillige tidligere straffet for  

 vold efter strfl. § 244 og § 119 (vold mod personer, der udøver offentlig  

 myndighed). 2 dissentierende dommere i Højesteret fandt, at straffen for T1  

 bl.a. under henvisning til den ovenfor omtalte afgørelse i U 96.1048 H, burde  

 fastsættes til 6 års fængsel, og at straffen for T2 som en konsekvens heraf  

 burde fastsættes til 5 års fængsel.
