Bekendtgørelse om import og salg af meget giftige og giftige stoffer og blandinger m.v., om opbevaring og anmeldelse af tyveri af visse stoffer og blandinger og om forbud mod vildledende udsagn ved markedsføring af stoffer og blandinger1) I medfør af § 3, stk. 3, § 6, § 8, stk. 1, § 10, stk. 4, § 23, § 24, stk. 4 og 5, § 25, stk. 2 og 4, § 26, § 27, stk. 2, § 42 a, § 45, stk. 1, § 47, § 55, stk. 1 og 2, § 56, stk. 1, og § 59, stk. 4 og 5, i lov om kemikalier, jf. lovbekendtgørelse nr. 244 af 17. februar 2022, og efter forhandling med beskæftigelsesministeren, fastsættes:
Kapitel 1 Anvendelsesområde og definitioner § 1. Denne bekendtgørelse omfatter stoffer og blandinger, jf. dog § 2.
 Stk. 2. Bekendtgørelsens regler om import gælder for såvel import til videresalg som import til brug i egen virksomhed.
 § 2. Bekendtgørelsen finder ikke anvendelse på radioaktive stoffer og blandinger som defineret i Rådets direktiv 2013/59/Euratom med senere ændringer.
 Stk. 2. Bekendtgørelsen finder ikke anvendelse på bekæmpelsesmidler, jf. lovens § 33, bortset fra § 16, stk. 3, 2. pkt.
 Stk. 3. Bekendtgørelsen finder ikke anvendelse på blandinger i form af ammunition og eksplosive materialer, der importeres eller sælges med henblik på at frembringe en konkret virkning ved eksplosion eller ad pyroteknisk vej.
Stk. 4. Bekendtgørelsen finder ikke anvendelse på stoffer og blandinger, der eksporteres.
Dette gælder dog ikke § 16, stk. 1 og 4, § 17, stk. 1, 2 og 4, § 18, stk. 1 og 3, § 19 og § 20, stk. 1-3, som finder tilsvarende anvendelse ved opbevaring i forbindelse med eksport.
 Stk. 5. Bekendtgørelsen finder ikke anvendelse på transport af stoffer og blandinger.
Stk. 6. Bekendtgørelsen berører ikke de bestemmelser, der efter anden lovgivning, herunder EU-lovgivning, gælder for stoffer og blandinger om meddelelse i forbindelse med fremstilling, anvendelse, import eller salg, om tilladelse eller rekvisition i forbindelse med salg eller om krav til opbevaring.
Bekendtgørelsen finder kun anvendelse på disse stoffer og blandinger i det omfang, hvor anden lovgivning, herunder EU-lovgivning, ikke indeholder bestemmelser herom.
Stk. 7. Bekendtgørelsen berører ikke arbejdsmiljølovgivning om stoffer og blandinger og om anmeldelse til produktregisteret.
Tilsvarende gælder for arbejdsmiljølovgivning og EU-lovgivning om sikkerhedsdatablade.
 § 3. I denne bekendtgørelse forstås ved:
 1) Forordningen: Europa-Parlamentets og Rådets forordning (EF) nr. 1272/2008 af 16. december 2008 om klassificering, mærkning og emballering af stoffer og blandinger og om ændring og ophævelse af direktiv 67/548/EØF og 1999/45/EF og om ændring af forordning nr. 1907/2006/EF med senere ændringer.
 2) Meget giftige og giftige stoffer og blandinger: Stoffer og blandinger, der i henhold til forordningen er klassificerede som akut toksiske i kategori 1, 2 eller 3 (Acute Tox. 1, 2 eller 3) eller som specifikt målorgantoksiske i kategori 1 (STOT SE 1).
 3) Stoffer og blandinger med alvorlige langtidseffekter: Stoffer og blandinger, der i henhold til forordningen er klassificerede som kræftfremkaldende, mutagene eller reproduktionstoksiske i kategori 1 A eller 1 B (Carc. 1 A eller 1 B, Muta. 1 A eller 1 B eller Repr. 1 A eller 1 B).
 4) Import: Import fra andre EU-lande såvel som import fra lande uden for EU.
Kapitel 2 Import og salg af meget giftige og giftige stoffer og blandinger Meddelelse om fremstilling, anvendelse og salg samt tilladelse til salg § 4. De meddelelser, der er nævnt i lovens § 25, stk. 1, nr. 2 og 3, skal indgives digitalt på www.virk.dk.
 Stk. 2. Meddelelsen, jf. stk. 1, skal indeholde følgende oplysninger:
 1) Virksomhedens navn, adresse, e-mail, telefonnummer, CVR-nummer og p-nummer.
2) Oplysninger om de stoffer eller blandinger, der er omfattet af meddelelsen, herunder stofnavn eller handelsnavn og eventuelt CAS-nr.
Sikkerhedsdatablade for stofferne eller blandingerne kan vedlægges indberetningen.
3) Angivelse af, om stofferne eller blandingerne især er gasser, væsker eller i fast form.
Hvis den faste form af stofferne eller blandingerne er pulvere, angives dette.
 4) Angivelse af den mængde af stofferne eller blandingerne, der fremstilles, anvendes, importeres eller sælges pr. år.
 5) Angivelse af, om stofferne eller blandingerne opbevares i produktionsanlæg eller -systemer.
 6) Angivelse af, om stofferne eller blandingerne:
 a) Fremstilles.
 b) Opblandes, fortyndes, imprægneres med, hældes om eller pakkes.
 c) Anvendes ved fremstilling af varer eller blandinger.
 d) Anvendes i virksomheden som hjælpemiddel.
 e) Importeres.
 f) Sælges.
 7) Indberetningsdato.
 Stk. 3. Der skal indberettes et separat p-nummer for hver opbevaringsadresse, hvis de stoffer eller blandinger, som er omfattet af meddelelsen, opbevares på forskellige adresser.
 Stk. 4. Den e-mail kvittering, som automatisk genereres og sendes, når oplysningerne, jf. stk. 2, er meddelt, er virksomhedens dokumentation for, at meddelelse er givet i henhold til loven.
 Stk. 5. En meddelelse, jf. stk. 1, gælder i 3 år fra datoen for e-mail kvitteringen, jf. stk. 4. Meddelelsens retsvirkning bortfalder uden videre, hvis fremstilling, anvendelse, import eller salg af stoffet eller blandingen begrænses som følge af anden lovgivning, herunder EU-lovgivning.
 § 5. Meget giftige og giftige stoffer og blandinger må kun importeres af de virksomheder, institutioner og personer, der er nævnt i lovens § 25, stk. 1.
 § 6. Forhandlere, der ansøger Miljøstyrelsen om en tilladelse i henhold til lovens § 25, stk. 3, skal i ansøgningen angive de meget giftige og giftige stoffer og blandinger, der ønskes tilladelse til, og hvem de skal sælges til.
§ 7. En forening eller lignende kan i særlige tilfælde, hvor hensynet til kontrol eller til sikker omgang med meget giftige og giftige stoffer og blandinger taler herfor, få en tilladelse som nævnt i § 6, når dens medlemmer bruger stofferne eller blandingerne i forbindelse med aktiviteter i foreningens regi, selvom foreningen ikke selv virker som forhandler.
Foreningen skal  i så fald sørge for, at Miljøstyrelsen til enhver tid er i besiddelse af en opdateret liste over de forhandlere, som uden selvstændig tilladelse sælger de meget giftige og giftige stoffer og blandinger til foreningens medlemmer under foreningens tilladelse.
Stk. 2. Medlemmer af en forening eller lignende, der er i besiddelse af tilladelse fra Miljøstyrelsen, jf. stk. 1, er undtaget fra lovens § 24, stk. 1 og 2, for så vidt angår de meget giftige og giftige stoffer og blandinger, der er omfattet af foreningens tilladelse.
Foreningen skal i så fald udlevere en udleveringskvittering til medlemmet.
Udleveringskvitteringen skal være dateret og skal være underskrevet af medlemmet personligt.
 Stk. 3. Miljøstyrelsen fastsætter nærmere vilkår i den i stk. 1 nævnte tilladelse, herunder om tidsbegrænsning, udleveringskvitteringens udformning og om foreningens indsamling og opbevaring af udleveringskvitteringer og anden dokumentation fra de forhandlere, der er omfattet af listen, jf. stk. 1, 2. pkt.
 § 8. Forhandlere og foreninger eller lignende, der har fået tilladelse af Miljøstyrelsen til salg af meget giftige og giftige stoffer og blandinger, betaler hvert andet år et gebyr på 1.000 kr. til Miljøstyrelsen.
Stk. 2. Gebyret forfalder til betaling 1. januar.
Sidste rettidig indbetaling er 1. februar.
Gebyret forfalder første gang 1. januar i året efter, at tilladelsen er meddelt.
 Stk. 3. Ved manglende rettidig betaling af gebyret bortfalder tilladelsen uden videre, medmindre Miljøstyrelsen bestemmer andet.
Rekvisitioner § 9. Den rekvisition, der er nævnt i lovens § 24, udleveres af politiet eller hentes digitalt på www.politi.dk.
 Stk. 2. Rekvisitionen skal indeholde:
 1) Rekvirentens navn, personnummer, adresse og telefonnummer.
 2) Oplysning om stoffets eller blandingens betegnelse og mængde.
 3) Nærmere angivelse af det formål, hvortil det pågældende stof eller den pågældende blanding ønskes anvendt, jf. lovens § 24, stk. 2, 1. pkt.
 4) En erklæring om, at rekvirenten kun vil anvende stoffet eller blandingen til det anførte formål, vil opbevare stoffet eller blandingen forsvarligt og ikke vil overdrage stoffet eller blandingen til andre.
 Stk. 3. Rekvisitionen skal være dateret og skal være underskrevet af rekvirenten personligt.
 § 10. Som betingelse for at påtegne rekvisitionen kan politiet kræve, at rekvirenten dokumenterer:
1) at have fornødent kendskab til omgang med det pågældende stof eller den pågældende blanding og 2) at have mulighed for at træffe de fornødne sikkerhedsforanstaltninger.
Stk. 2. Rekvisitionen må ikke påtegnes, hvis politiet skønner, at det angivne formål kan opfyldes på rimelig måde med mindre farlige midler.
Påtegning nægtes personer, som er under 18 år, eller som må antages at ville forvolde skade på sig selv eller deres omgivelser, jf. lovens § 24, stk. 3.
 § 11. Rekvirenten skal ved salget udlevere den politipåtegnede rekvisition til forhandleren, jf. dog § 12, stk. 1, 2. pkt., og § 12, stk. 2, 2. pkt.
Stk. 2. En rekvisitionen er kun gyldig for et enkelt salg.
Dette gælder, uanset om det pågældende salg kun omfatter en del af den mængde, der er anført i rekvisitionen.
§ 12. Brugsfærdige farver til kunstnerisk brug, som indeholder meget giftige og giftige stoffer eller blandinger, må sælges uden politiets påtegning af rekvisitionen.
Rekvirenten skal udlevere den udfyldte og underskrevne rekvisition til forhandleren uden påtegning.
Stk. 2. For rederivirksomheder, som ikke indgiver meddelelse til Arbejdstilsynet, jf. lovens § 25, stk. 1, nr. 2, gælder, at brugsfærdige blandinger, som indeholder meget giftige og giftige stoffer eller blandinger, må sælges på rederivirksomhedens rekvisition uden politiets påtegning til brug for maskinchefen eller skibsføreren ved afprøvning, behandling eller vedligeholdelse af tekniske installationer m.v. på et nærmere angivet skib i rederivirksomhedens flåde.
Rekvirenten  skal udlevere den udfyldte og underskrevne rekvisition til forhandleren uden påtegning.
Opbevaring af rekvisitioner og anden dokumentation § 13. Apotekere og forhandlere, jf. lovens § 25, stk. 3, skal forsyne de ekspederede rekvisitioner, jf. § 11, stk. 1, § 12, stk. 1, 2. pkt., og § 12, stk. 2, 2. pkt., med løbenummer, dato for salget og ekspedientens navn og skal opbevare rekvisitionerne i nummerorden i 5 år fra datoen for salget.
 Stk. 2. Sælger en apoteker eller en forhandler, jf. stk. 1, sin virksomhed, skal apotekeren eller forhandleren udlevere de opbevarede rekvisitioner til politiet, jf. dog stk. 3 og 4.
 Stk. 3. Stk. 2 finder ikke anvendelse, såfremt:
1) en apotekervirksomheds nye indehaver fortsætter virksomhedens hidtidige aktivitet, eller 2) en forhandlervirksomheds nye indehaver opnår Miljøstyrelsens tilladelse til salg af meget giftige og giftige stoffer og blandinger, jf. § 6.
 Stk. 4. I de i stk. 3 nævnte tilfælde skal virksomhedens nye indehaver fortsat opbevare rekvisitionerne i virksomheden.
§ 14. De virksomheder, institutioner og personer, der er nævnt i lovens § 25, stk. 1, nr. 1-4, skal ved salg af meget giftige og giftige stoffer eller blandinger føre fortegnelse eller kartotek over modtagere, jf. dog stk. 3. En specificeret udskrift fra virksomhedens bogholderi er tilstrækkeligt, såfremt udskriften kan godkendes af Miljøstyrelsen.
Ved salg mod rekvisition er opbevaring af de ekspederede rekvisitioner, jf. § 13, stk. 1, tilstrækkelig.
 Stk. 2. Fortegnelse, kartotek, eller specificeret udskrift, jf. stk. 1, skal indeholde oplysning om:
 1) Modtagerens navn, adresse, e-mail, telefonnummer, CVR-nummer og p-nummer.
 2) Betegnelse eller handelsnavn på stoffet eller blandingen.
 3) Den solgte mængde.
 4) Anvendelsen af stoffet eller blandingen.
 5) Datoen for salget.
 Stk. 3. De virksomheder, institutioner og personer, der er nævnt i lovens § 25, stk. 1, nr. 1, skal ikke føre fortegnelse eller kartotek ved indbyrdes salg af meget giftige og giftige stoffer og blandinger.
Stk. 4. Fortegnelse, kartotek eller specificeret udskrift, jf. stk. 1, skal opbevares i 5 år fra datoen for salget.
Fortegnelse, kartotek eller specificeret udskrift forevises Miljøstyrelsen på dennes anmodning.
Kapitel 3 Import og salg af stoffer og blandinger med alvorlige langtidseffekter § 15. Lovens §§ 24-26 og kapitel 2 i denne bekendtgørelse finder tilsvarende anvendelse i forbindelse med import og salg af stoffer og blandinger med alvorlige langtidseffekter, jf. § 3, nr. 3.
Kapitel 4 Opbevaring af visse stoffer og blandinger § 16. Meget giftige og giftige stoffer og blandinger samt stoffer og blandinger med alvorlige langtidseffekter, jf. § 3, nr. 2 og 3, skal opbevares forsvarligt, under lås, utilgængeligt for børn, og ikke sammen med eller i nærheden af levnedsmidler, foderstoffer, lægemidler eller lignende.
 Stk. 2. Virksomheder og institutioner, der opbevarer stoffer eller blandinger omfattet af stk. 1 i en samlet mængde på over 125 ml, og hvortil flere end fem personer har adgang, skal udpege en eller flere personer, der på virksomhedens eller institutionens vegne sikrer, at opbevaring af de pågældende stoffer og blandinger sker i henhold til stk. 1, herunder at uvedkommende ikke har adgang til de pågældende stoffer og blandinger.
 Stk. 3. Forhandlere, jf. § 6, og foreninger, jf. § 7, stk. 1, der har fået en tilladelse i henhold til lovens § 25, stk. 3, skal opbevare stoffer og blandinger, der er omfattet af stk. 1, i særskilt og aflåst skab eller rum, der tydeligt er mærket med en advarselstavle som angivet i bilag 1. I et sådant skab eller rum må kun anbringes stoffer og blandinger, der er omfattet af stk. 1, samt meget giftige og giftige bekæmpelsesmidler og bekæmpelsesmidler med alvorlige langtidseffekter, jf. bekendtgørelse om bekæmpelsesmidler.
 Stk. 4. Hos de virksomheder, institutioner og personer, der er nævnt i lovens § 25, stk. 1, nr. 1-3, skal alle døre til skabe, rum eller lignende, hvori der opbevares stoffer og blandinger, der er omfattet af stk. 1, forsynes med en advarselstavle som angivet i bilag 1.
 Stk. 5. Stk. 2-4 finder ikke anvendelse på brugsfærdige farver til kunstnerisk brug, jf. § 12.
 § 17. Meget giftige og giftige stoffer og blandinger samt stoffer og blandinger med alvorlige langtidseffekter, jf. § 3, nr. 2 og 3, må ikke opbevares i sådanne emballager, der kan give anledning til forveksling af indholdet.
 Stk. 2. Hos de virksomheder, institutioner og personer, der er nævnt i lovens § 25, stk. 1, nr. 1-4, skal stoffer og blandinger, der er omfattet af stk. 1, opbevares i den oprindelige emballage eller i en anden tilsvarende emballage, der er mærket med stoffets eller blandingens produktidentifikatorer, supplerende oplysninger, farepiktogrammer, signalord, fare- og sikkerhedssætninger i overensstemmelse med forordningens artikel 17, stk. 1, artikel 18, stk. 2 og 3, artiklerne 19-22 og artikel 25, jf. dog stk. 3.
 Stk. 3. De virksomheder, der er nævnt i lovens § 25, stk. 1, nr. 2, kan uanset stk. 2 opbevare de stoffer og blandinger, der er omfattet af stk. 1, i produktionsanlæg eller -systemer, efter at meddelelse herom er givet til Arbejdstilsynet, jf. § 4. Produktionsanlæg eller -systemer skal mærkes i henhold til Beskæftigelsesministeriets regler om sikkerhedsskiltning og signalgivning.
 Stk. 4. Hos andre end de virksomheder, institutioner og personer, der er nævnt i lovens § 25, stk. 1, nr. 1-4, skal  de stoffer og blandinger, der er omfattet af stk. 1, opbevares i den oprindelige emballage.
 § 18. Stoffer og blandinger, som i henhold til forordningen er klassificeret som:
1) akut toksiske i kategori 4 (Acute Tox. 4), 2) hudætsende i kategori 1, 1A, 1B eller 1C (Skin Corr. 1, 1A, 1B eller 1C), 3) hudirriterende i kategori 2 (Skin Irrit. 2), 4) medførende irreversibel påvirkning på øjet i kategori 1 (Eye Dam. 1), 5) øjenirriterende i kategori 2 (Eye Irrit. 2), 6) sensibiliserende ved indånding i kategori 1, 1A eller 1B (Resp.
Sens. 1, 1A eller 1B), 7) sensibiliserende ved hudkontakt i kategori 1, 1A eller 1B (Skin Sens. 1, 1A eller 1B), 8) kræftfremkaldende, mutagene eller reproduktionstoksiske i kategori 2 (Carc. 2, Muta. 2 eller Repr. 2), 9) specifikt målorgantoksiske (STOT RE 1 og STOT RE 2, STOT SE 2 eller STOT SE 3) eller 10) aspirationstoksiske i kategori 1 (Asp.
Tox. 1) skal opbevares forsvarligt, utilgængeligt for børn og ikke sammen med eller i nærheden af levnedsmidler, foderstoffer, lægemidler eller lignende.
 Stk. 2. Stoffer og blandinger, der er omfattet af stk. 1, hvor emballagen ikke er forsynet med børnesikret lukning, skal hos de forhandlere, hvor kunder har direkte adgang til de pågældende stoffer og blandinger, opbevares mindst 1,5 m over gulvhøjde.
 Stk. 3. Stoffer og blandinger, der er omfattet af stk. 1, skal opbevares i den oprindelige emballage eller i en anden tilsvarende emballage, der er mærket med stoffets eller blandingens produktidentifikatorer, supplerende oplysninger, farepiktogrammer, signalord, fare- og sikkerhedssætninger i overensstemmelse med forordningens artikel 17, stk. 1, artikel 18, stk. 2 og 3, artiklerne 19-22 og artikel 25, jf. dog stk. 4.
Stk. 4. Produktionsvirksomheder kan uanset stk. 3 opbevare de stoffer og blandinger, der er omfattet af stk. 1, i produktionsanlæg eller -systemer.
Produktionsanlæg eller -systemer skal mærkes i henhold til Beskæftigelsesministeriets regler om sikkerhedsskiltning og signalgivning.
 § 19. Miljøfarlige stoffer og blandinger, som i henhold til forordningen er klassificeret som akut toksiske i kategori 1 (Aquatic Acute 1) eller som kronisk toksiske i kategori 1, 2, 3 eller 4 (Aquatic Chronic 1, 2, 3 eller 4), skal opbevares forsvarligt.
 Stk. 2. Stoffer og blandinger, der er omfattet af stk. 1, opbevares i den oprindelige emballage eller i en anden tilsvarende emballage, der er mærket med stoffets eller blandingens produktidentifikatorer, supplerende oplysninger, farepiktogrammer, signalord, fare- og sikkerhedssætninger i overensstemmelse med forordningens artikel 17, stk. 1, artikel 18, stk. 2 og 3, artiklerne 19-22 og artikel 25.
Kapitel 5 Anmeldelse af tyveri af visse akut toksiske stoffer og blandinger § 20. Virksomheder og institutioner skal indgive anmeldelse til politiet ved begrundet mistanke om tyveri af stoffer eller blandinger, der i henhold til forordningen er klassificeret som akut toksiske i en eller flere af følgende kategorier:
 1) Kategori 1 (Acute Tox. 1) med faresætningerne H300, H310 eller H330.
 2) Kategori 2 (Acute Tox. 2) med faresætningerne H300, H310 eller H330.
 3) Kategori 3 (Acute Tox. 3) med faresætningerne H301, H311 eller H331.
 Stk. 2. Ved anmeldelsen skal virksomheden eller institutionen gøre opmærksom på, at der er tale om akut toksiske stoffer eller blandinger, som er omfattet af denne bekendtgørelse.
 Stk. 3. Ved anmeldelsen skal virksomheden eller institutionen oplyse følgende:
 1) Betegnelse eller handelsnavn for stoffet eller blandingen.
 2) Faresætninger for stoffet eller blandingen.
 3) For stoffer: Stoffets CAS-nummer.
 4) For blandinger: CAS-nummer for det eller de stoffer, der har givet anledning til blandingens klassificering, jf. stk. 1.
 5) Eventuelle andre kendetegn, eksempelvis serienumre eller produktionsnumre.
 6) Den stjålne mængde.
 Stk. 4. Stk. 1-3 finder tilsvarende anvendelse på medlemmer af en forening eller lignende, jf. § 7, og på rekvirenter, jf. §§9-12.
Kapitel 6 Forbud mod vildledende udsagn ved markedsføring af stoffer og blandinger § 21. Ved markedsføring af et stof eller en blanding, jf. lovens § 3, stk. 1 og 2, må der ikke anvendes udsagn, der er egnede til at give brugerne den opfattelse, at stoffet eller blandingen ikke indebærer risiko for mennesker eller miljø. Dette gælder blandt andet angivelser som ufarlig, ugiftig, ikke sundhedsskadelig, ikke mærkningspligtig, testet, herunder testet for (eksempelvis allergi), godkendt, miljø, natur eller sammensætninger heraf.
Kapitel 7 Administrative bestemmelser og klage § 22. Miljøstyrelsen fører tilsyn og kontrol med overholdelsen af reglerne i bekendtgørelsen og med afgørelser truffet i medfør heraf, jf. lovens regler herom.
Stk. 2. Miljøstyrelsen kan i særlige tilfælde tillade, at reglerne i bekendtgørelsen fraviges.
Miljøstyrelsen kan stille vilkår for tilladelsen.
 § 23. Afgørelser truffet af politiet efter § 10 kan påklages til Miljøstyrelsen.
 Stk. 2. De afgørelser, der er nævnt i stk. 1, skal indeholde oplysning om:
 1) Datoen for klagefristens udløb, jf. stk. 3.
 2) Hvortil klage indgives, jf. stk. 4.
 3) At klage skal være modtaget senest ved klagefristens udløb.
 Stk. 3. For de afgørelser, der er nævnt i stk. 1, er klagefristen 4 uger fra afgørelsens dato.
 Stk. 4. Klage indgives til politiet, der snarest sender klagen til Miljøstyrelsen ledsaget af det materiale, der er indgået i sagens bedømmelse og politiets bemærkninger til klagen.
 § 24. Miljøstyrelsens afgørelser efter §§ 6 og 7, § 22, stk. 2, og § 23 i denne bekendtgørelse kan ikke påklages til anden administrativ myndighed.
Kapitel 8 Straf og ikrafttræden § 25. Medmindre højere straf er forskyldt efter anden lovgivning, straffes med bøde den, der 1) undlader at indberette de oplysninger, der kræves i en meddelelse, i strid med § 4, stk. 2, 2) undlader at indberette separate p-numre for hver opbevaringsadresse i strid med § 4, stk. 3, 3) importerer et stof eller en blanding i strid med § 5, 4) tilsidesætter vilkår knyttet til en tilladelse efter § 7, jf. lovens § 25, stk. 3, eller § 22, stk. 2, 5) undlader at forsyne rekvisitioner med de foreskrevne oplysninger eller at opbevare disse som foreskrevet i strid med § 13, stk. 1 eller 4, 6) undlader at udlevere opbevarede rekvisitioner til politiet ved salg af virksomheden i strid med § 13, stk. 2 og 3, 7) undlader at føre fortegnelse eller kartotek i strid med § 14, stk. 1, 8) undlader at registrere de foreskrevne oplysninger i fortegnelse, kartotek eller specificeret udskrift i strid med § 14, stk. 2, 9) undlader at opbevare fortegnelse, kartotek eller specificeret udskrift som foreskrevet eller undlader at forevise fortegnelse, kartotek eller specificeret udskrift på Miljøstyrelsens anmodning i strid med § 14, stk. 4, 10) overtræder lovens § 24, stk. 1 og 3, ved salg af stoffer eller blandinger med alvorlige langtidseffekter, jf. § 15 i denne bekendtgørelse, 11) undlader at give meddelelse i henhold til lovens § 25, stk. 2, ved fremstilling, anvendelse eller salg af stoffer eller blandinger med alvorlige langtidseffekter, jf. § 15 i denne bekendtgørelse, 12) tilsidesætter vilkår knyttet til en tilladelse efter lovens § 25, stk. 3, til salg af stoffer eller blandinger med alvorlige langtidseffekter, jf. § 15 i denne bekendtgørelse, 13) opbevarer et stof eller en blanding i strid med § 16, stk. 1, § 18, stk. 1, eller § 19, stk. 1, 14) undlader at udpege en eller flere personer i strid med § 16, stk. 2, 15) undlader at opbevare stoffer og blandinger i særskilt og aflåst skab eller rum tydeligt mærket med advarselstavle eller opbevarer andre stoffer eller blandinger i skabet eller rummet i strid med § 16, stk. 3, 16) undlader at forsyne skabe, lokaler eller lignende med en advarselstavle i strid med § 16, stk. 4, 17) opbevarer stoffer eller blandinger i sådanne emballager, der kan give anledning til forveksling af indholdet i strid med § 17, stk. 1, 18) undlader at opbevare stoffer eller blandinger i den oprindelige emballage eller anden tilsvarende emballage i strid med § 17, stk. 2, § 17, stk. 4, § 18, stk. 3, eller § 19, stk. 2, 19) undlader at opbevare stoffer eller blandinger mindst 1,5 m over gulvhøjde i strid med § 18, stk. 2, 20) undlader at indgive anmeldelse af tyveri eller at meddele oplysninger i strid med § 20, stk. 1-4, eller 21) anvender udsagn i strid med § 21.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt skade på menneskers eller husdyrs liv eller sundhed eller fremkaldt fare derfor, 2) voldt skade på miljøet eller fremkaldt fare derfor eller 3) opnået eller tilsigtet en økonomisk fordel, herunder ved besparelser, for den pågældende selv eller andre.
Stk. 3. For overtrædelse af § 13, stk. 1 og 2, § 14, stk. 1, § 16, stk. 1-4, § 17, stk. 1, 2 og 4, § 18, stk. 1-3, og § 19 kan der pålægges en producent, en importør, en virksomhedsejer eller en bruger bødeansvar, uagtet overtrædelsen ikke kan tilregnes denne som forsætlig eller uagtsom.
For sådant bødeansvar fastsættes ingen forvandlingsstraf.
Stk. 4. For overtrædelse af § 13, stk. 1 og 2, jf. § 15, og § 14, stk. 1, jf. § 15, kan der pålægges en producent, en importør, en virksomhedsejer eller en bruger bødeansvar, uagtet overtrædelsen ikke kan tilregnes denne som forsætlig eller uagtsom.
For sådant bødeansvar fastsættes ingen forvandlingsstraf.
 Stk. 5. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 26. Bekendtgørelsen træder i kraft den 1. januar 2023.
 Stk. 2. Bekendtgørelse nr. 1075 af 24. november 2011 om klassificering, emballering, mærkning, salg og opbevaring af stoffer og blandinger ophæves.
Miljøministeriet, den 19. december 2022 Magnus Heunicke / Henrik Søren Larsen Bilag 1 Advarselstavle Advarselstavle til skab, rum eller lignende, hvori der opbevares meget giftige og giftige stoffer, blandinger eller bekæmpelsesmidler eller stoffer, blandinger eller bekæmpelsesmidler med alvorlige langtidsvirkninger, jf. § 16, stk. 3 og 4.
Advarselstavlen skal trykkes med sort kant på gul baggrund.
Den gule baggrund skal dække mindst 50 % af tavlens overflade.
Hver af tavlens sider skal mindst være 16 cm.
 1) Bekendtgørelsen har som udkast været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).
