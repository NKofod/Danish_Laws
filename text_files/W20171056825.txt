Offererstatningslovens § 1 - straffelovsovertrædelser begået i udlandet, nævnets j.nr. 16-520-09311 Ansøger, der var dansk statsborger, rejste på en mindre båd i det Caribiske Hav med 5 andre danskere.
Besætningen bestod af ansøger, en ven til ansøger, 3 unge personer og en kaptajn.
Alle udover kaptajnen havde betalt for deltagelse på turen, som varede ca. en måneds tid, og alle indgik i besætningen og havde gøremål og pligter om bord.
 En aften, mens båden var i havn på en ø i det Caribiske Hav,  opstod der et skænderi mellem ansøger og kaptajnen, og kaptajnen tildelte ansøger et ukendt antal slag og spark med skader til følge.
Kaptajnen blev senere dømt ved en dansk domstol for overtrædelse af straffelovens § 244. Hændelsen skete på et uregistreret fartøj, der i det omfang, det førte flag, anvendte dansk flag.
Skibet havde i de sidste 5 år hovedsageligt sejlet i Danmark udelukkende med danskere, og skibet var ejet af et selskab, hvor skibets danske kaptajn var direktør.
Af disse årsager fandt retten, at skibet, uanset at det var ejet af et firma hjemmehørende i Belize, var et dansk fartøj og, at hændelsen var omfattet af dansk straffemyndighed i medfør af straffelovens § 6, nr. 2. Erstatningsnævnet fandt på denne baggrund, at hændelsen var omfattet af offererstatningslovens § 1, stk. 3.
