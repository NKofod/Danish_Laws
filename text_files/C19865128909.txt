 Ifølge fiskeriministeriets bekendtgørelse nr. 67 af 20. februar 1981 (med  

 senere ændringer) om mærkning af fisk og fiskevarer skal detailemballage til  

 fiskevarer, der fremstilles eller færdigpakkes i Danmark på en af  

 fiskeriministeriet autoriseret virksomhed, mærkes med dato for fremstilling  

 eller pakning, eventuelt i en kode, der forinden er anmeldt til og godkendt  

 af Fiskeriministeriets Industritilsyn, jfr. bekendtgørelsens § 19. Dette  

 gælder, uanset om varen er beregnet til salg i Danmark eller til eksport,  

 jfr. § 2, stk. 2.
Flere producenter af detailpakket, udskåret røget fisk har spurgt om,  

 hvilken dato for fremstilling eller pakning der skal angives på en sådan  

 vare, når den røgede fisk - før eller efter udskæring - midlertidigt  

 frostlagres som et led i produktets opbevaring hos producenten for senere  

 optøning inden distribuering på hjemmemarkedet eller eksport.
En sådan  

 midlertidig frostlagring kan være nødvendig bl.a. for at tilfredsstille  

 efterspørgslen op til de store højtider eller for effektuering af store  

 ordrer.
 Spørgsmålet har været forelagt fiskeriministeriet, der efter det  

 foreliggende har tilsluttet sig følgende fortolkning af de gældende  

 bestemmelser:
1. Det kan IKKE accepteres, at OPTØNINGSDAGEN angives  

 som fremstillings- eller pakkedag på en vare, der midlertidigt FROSTLAGRES I  

 UDSKÅRET OG DETAILPAKKET STAND.
For sådanne varer skal den faktiske  

 fremstillings- eller pakkedag angives.
 2. For en vare, der FRYSES I UDSKÅRET, MEN IKKE  

 DETAILPAKKET STAND, og hvor detailpakning altså finder sted i forbindelse med  

 optøning, kan datoen for detailpakning angives som PAKKEDAG (men ikke som  

 produktionsdag). Frostlagringen må imidlertid i dette tilfælde vare HØJST 2  

 UGER, idet det ud fra et kvalitetsmæssigt synspunkt er uhensigtsmæssigt at  

 frostlagre en skiveskåret vare i uemballeret stand, og indfrysningsdagen må  

 derfor angives på hvert parti på frostlageret.
 3. For en vare, der FRYSES I RØGET, MEN IKKE UDSKÅRET  

 STAND, og hvor både udskæring og detailpakning altså finder sted i  

 forbindelse med optøning, kan dagen for disse processer angives som  

 FREMSTILLINGS- ELLER PAKKEDAG.
Man skal henlede opmærksomheden på, at eksportvarer - ud over med de i  

 Danmark foreskrevne mærkningsangivelser - skal være mærket i overensstemmelse  

 med de i forbrugslandet fastsatte bestemmelser, jfr. førnævnte  

 bekendtgørelses § 2, stk. 2. I nogle lande kræves åben angivelse af  

 fremstillings- eller pakkedag.
I så fald må disse dage naturligvis ikke  

 angives i kode.
Såfremt et sådant officielt krav ikke er stillet i  

 forbrugslandet (men muligvis af f.eks. modtageren) er der imidlertid intet  

 til hinder for, at varen eksporteres med datomærkning i kode.
Det overlades  

 da til modtageren eventuelt at supplere mærkningen, og det vil være  

 modtagerens ansvar, at den supplerende mærkning er korrekt og ikke  

 vildledende.
