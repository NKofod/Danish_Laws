 En ansøger fik af revaliderings- og pensionsnævnet bevilget støtte til  

 køb af bil.
 Ankestyrelsen fandt ikke ansøgeren berettiget til støtte til køb af  

 bil.
 Da forfaldstidspunktet for den tildelte ydelse imidlertid var indtrådt  

 ved nævnets afgørelse, og da ansøgeren ifølge oplysninger fra kommunen havde  

 taget skridt til køb af bil, ville han kunne kræve den bevilgede støtte  

 udbetalt.
 Ankestyrelsen fandt herefter ikke grundlag for at tilbagekalde den af  

 revaliderings- og pensionsnævnet meddelte bevilling til køb af bil.
 REDEGØRELSE FOR SAGEN:
 En gift ansøger fik i januar 1987 afslag på støtte til køb af bil.
 Han indgav fornyet ansøgning i oktober 1987.
Ansøgeren led af følgerne efter polio med svær parese (lammelse) af højre ben og lettere parese af venstre ben, forkortning af højre ben og nedsat kraft.
 Helbredstilstanden var uændret siden den tidligere ansøgning.
Ansøgeren kunne i nedsat tempo gå ca. 2 km., og han var i stand til at cykle i sommerperioden.
Han havde ca. 300 meter til nærmeste busstoppested.
 Ansøgeren havde gennem et par år modtaget arbejdsløshedsdagpenge.
Ansøgeren fik i oktober 1987 arbejde i en fagforening, hvor han en eftermiddag om ugen skulle passe et lokalkontor.
Ansøgeren oplyste, at transportforbindelserne til lokalkontoret var dårlige, hvorfor det var nødvendigt at have bil.
 AFGØRELSEN, DER KLAGES OVER:
Revaliderings- og pensionsnævnet bevilgede ansøgeren støtte til køb af bil.
 KLAGEN TIL ANKESTYRELSEN:
Sagen blev anket af det sociale udvalg, der anførte, at ansøgerens behov for bil i forbindelse med arbejdet begrænsede sig til en eftermiddag om ugen.
Denne transport kunne foregå med bus indenfor 30 minutter, og gangdistancen til/fra busstoppestedet var kort (ca. 100-200 meter).
 LOVGRUNDLAG:
 Bistandslovens § 58.
 § 1 og § 2 i Socialministeriets bekendtgørelse nr. 886 af 11.
 december 1986 om støtte til køb af bil efter bistandslovens § 58.
 ANKESTYRELSENS AFGØRELSE:
Ankestyrelsen finder ikke, at ansøgeren efter det i sagen oplyste vedrørende hans helbredsmæssige og øvrige forhold er berettiget til støtte til køb af bil.
Da forfaldstidspunktet for den tildelte ydelse imidlertid er indtrådt ved revaliderings- og pensionsnævnets afgørelse, og ansøgeren ifølge oplysninger fra kommunen har taget skridt til køb af bil, vil han kunne kræve den bevilgede støtte udbetalt.
Ankestyrelsen finder herefter ikke, at der er grundlag for at tilbagekalde revaliderings- og pensionsnævnets meddelte bevilling til køb af bil.
