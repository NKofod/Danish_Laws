Nr BSF 169 Forslag til folketingsbeslutning om udvidelse af kapaciteten i  

 behandlingen af olie- og kemikalieaffald (Kommunekemi II) Fremsat af Leif Hermann (SF) Lilli Gyldenkilde (SF) Anne Grete Holmsgård  

 (SF) Hanne Thanning Jacobsen (SF) Stillinger (SF) Ebba Strange (SF) den 22. maj 1987 Folketinget pålægger regeringen at drage omsorg for, at planerne om udvidelse af Kommunekemi i Nyborg skrinlægges.
Samtidig pålægges regeringen at søge etableret yderligere et kemikalieaffaldsbehandlingsanlæg i Kommunekemis regi andetsteds i landet.
 Dette anlæg etableres på grundlag af følgende retningslinjer:
 1. Anlægget skal i videst muligt omfang baseres på genindvinding.
2. Anlægget placeres således, at transporten kan ske via jernbane og ad søvejen.
3. Anlægget placeres således, at der ikke opstår miljømæssige gener for befolkning og erhverv, ligesom placeringen skal sikre de mindst mulige risici i øvrigt.
Uanset det planlægningsmæssige grundlag inddrages befolkningens synspunkter gennem offentlige høringer m.v.
BEMÆRKNINGER TIL FORSLAGET Forslaget tilsigter at lokalisere behandlingen af kemisk affald og olieaffald, således at det undgås, at disse aktiviteter koncentreres eet sted i landet.
Baggrunden herfor er de aktuelle planer om udvidelse af Kommunekemis kapacitet i Nyborg med ca. 40.000 t årligt til 140.000 t.
Forslagsstillerne havde helst set, at diskussionen om Kommunekemis udvidelsesplaner i Nyborg kunne være afsluttet i og med, at Fyns Amtsråd havde vedtaget at udarbejde et tillæg til regionplanen for Fyn.
Dermed ville også befolkningen på hele Fyn være inddraget i diskussionen.
Amtsrådets flertal har midlertid ikke fundet anledning til gennem forslag til regionplantillæg at inddrage bredere kredse i overvejelserne.
Uagtet forslagsstillerne erkender, at den nødvendige udvidelse af kapaciteten for behandlingen af olie- og kemikalieaffald kan forsinkes ved at placere udvidelsen et andet sted end i Nyborg, taler vægtige argumenter alligevel herfor.
Dels er det generelt betænkeligt at koncentrere en risikobetonet produktion af det omfang på eet sted og så tæt på beboelse, dels er det væsentligt, at borgerne i Nyborg ikke føler sig trygge ved en produktionsudvidelse af det anførte omfang.
Det bemærkes samtidig, at Kommunekemi fremtræder som en overordentlig nyttig og veldrevet virksomhed, der er karakteriseret ved en meget åben informationspolitik og et sikkert overblik over virksomhedens mangeartede og komplicerede problemstillinger.
For så vidt angår de stigende mængder af tilførte kemikalier må en løsning på dette problem indtil igangsættelsen af nye muligheder for håndtering og destruktion af affaldet finde sted ved en midlertid deponering.
Forslagsstillerne er opmærksomme på, at merudgiften ved etablering af et nyt kemikalieaffaldsbehandlingsanlæg ifølge oplysninger fra Kommunekemi vil andrage 150-200 mill. kr.
Forslagsstillerne forudsætter, at staten støtter etableringen af et nyt anlæg med et beløb, der sikrer, at merudgifterne ved etableringen ikke trækker denne i langdrag.
BEMÆRKNINGER TIL DE ENKELTE PUNKTER AD 1 Ifølge oplysninger fra Kommunekemi er forskning i genindvinding allerede i gang på virksomheden i Nyborg.
Tanken med bestemmelsen er at fremskynde denne forskning og anvende den i det nye anlæg.
AD 2 Forslagsstillerne har ikke ønsket at tage stilling til en bestemt placering, men er vidende om, at Kommunekemi i forbindelse med planerne om udvidelse i Nyborg har foretaget visse sonderinger.
AD 3 Netop Kommunekemis aktuelle placering i Nyborg har skabt utryghed på grund af nærheden til bolig- og erhvervsområder.
Problemerne har navnlig været koncentreret om forskellige udslip samt om risikoen for større uheld.
Derfor er det ikke kun væsentligt, at anlægget opføres og drives i overensstemmelse med den nyeste og mest miljøsikre teknologi, men også at placeringen vælges ud fra de i bestemmelsen angivne kriterier.
Placeringen kan formentlig ske uden inddragelse af offentligheden, såfremt region-, kommune- og lokalplaner er tilstrækkelig rummelige til at omfatte en teknisk virksomhed af Kommunekemis beskaffenhed.
Derfor er det i påkommende tilfælde vigtigt, at befolkningen i det valgte område under alle omstændigheder skal høres.
