 En elev blev bortvist, idet han ikke var mødt på arbejdet.
Principalen havde fundet ham hjemme i beruset tilstand.
Det blev  

 oplyst, at han havde drukket sig fuld, da han ikke kunne skaffe penge til  

 køreundervisning, idet mester havde nægtet at betale for køreundervisningen.  

 Uddannelsesaftalen var underskrevet i februar 1986. Ifølge aftalen var  

 uddannelsen påbegyndt den 1. oktober 1985, men uddannelsesforholdet var reelt  

 påbegyndt den 1. juli 1985. Lagt til grund i forbindelse med sagen, at  

 uddannelsen var påbegyndt den 1. juli 1985. Lagt til grund, at den skete  

 bortvisning i juni 1986 var sket på baggrund af mesters uberettigede nægtelse  

 af at betale for køreundervisning for eleven, og elevens adfærd derfor til en  

 vis grad anset for undskyldelig.
Eleven tillagt erstatning på 20.000 kr.
 Udskrift af protokol for nævnet til behandling af tvistigheder mellem  

 efg-elever og praktikvirksomheder.
I nævnet til behandling af tvistigheder mellem efg-elever og  

 praktikvirksomheder er der den 7. april 1987 på grundlag af vedtagelse i  

 nævnsmøde den 11. februar 1987 i sag nr. 15/1986: Efg-elev A mod B v/C (jern  

 og metal - lastvognsmekaniker) afsagt følgende KENDELSE: Mellem klageren, efg-elev A, x-by, født den 4. juni 1968, og  

 indklagede B v/C, x-by, blev der den 16. februar 1986 oprettet en  

 uddannelsesaftale, hvorefter klageren skulle uddannes inden for jern og metal  

 (lastvognsmekaniker) med uddannelsestid fra den 1. oktober 1985 til den 30.  

 september 1988. Den 4. august 1986 ophævede indklagede uddannelsesaftalen.  

 Efter klagerens opfattelse har denne ophævelse været uberettiget.
 Ved klageskrift af 1. december 1986 har klageren ved sin faglige  

 organisation, Dansk Metalarbejderforbund, indbragt sagen for nævnet med  

 påstand om, at indklagede tilpligtes at betale en erstatning på 83.040 kr.,  

 hvortil kommer manglende overarbejdsbetaling 5.000 kr., eller i alt 88.040  

 kr.
Indklagede har påstået frifindelse, men har dog ikke villet bestride, at  

 klageren har udført overarbejde uden at få betaling herfor.
Indklagede har  

 ikke kontrolleret, om den manglende betaling udgør 5.000 kr., men beløbet kan  

 være rigtigt.
Det fremgår af sagen, at klageren den 1. juli 1985 startede som efg-elev  

 hos indklagede, men at der først i februar 1986 blev oprettet  

 uddannelsesaftale, og da med 1. oktober 1985 som begyndelsesdato.
Indklagede  

 har oplyst, at begyndelsesdatoen er ændret fra 1. juli til 1. oktober 1985,  

 fordi de 3 måneder fra 1. juli til 1. oktober var prøvetid.
Den 20. juni 1986  

 blev klageren bortvist af indklagede, men uddannelsesforholdet blev  

 genetableret den 20. juli 1986, således at den forløbne tid blev betragtet  

 som ferie uden løn.
Den 4. august 1986 ophævede indklagede uddannelsesaftalen  

 endeligt ved følgende anbefalede skrivelse til klageren:
»De har hermed min skriftlige opsigelse af uddannelsesaftale mellem  

 Dem og B med omgående virkning.
Begrundelse: Uregelmæssigheder fra Deres side  

 over for B og undertegnede.
Skulle yderligere begrundelse ønskes, står jeg  

 gerne til rådighed for sådanne.
Med forbehold for ret til krav om  

 erstatning.« Klageren har under personligt fremmøde for nævnet bl.a. forklaret, at han  

 en lørdag i løbet af foråret 1986 mødte på overarbejde.
Han havde aftenen  

 forinden været »på damesjov« og følte sig lidt træt, men han var  

 ikke beruset.
Indklagede sagde til ham, at han var fuld, og at han skulle  

 »skrubbe hjem«.
Den 19. juni 1986 meldte han sig syg, fordi han  

 denne dag skulle rundt til venner og bekendte for at låne til betaling for  

 køreundervisning, som indklagede havde afvist at betale.
Da det ikke lykkedes  

 ham at låne pengene, drak han sig om aftenen fra sans og samling, fordi han  

 ikke så nogen mulighed for at betale kørelæreren.
Da han vågnede op den 20.  

 juni om morgenen, følte han sig dårlig og havde ikke lyst til at gå på  

 arbejde.
Indklagede kom hjem til ham og sagde, at han skulle stå op.  

 Indklagede sagde også, at han »var skidefuld«, og at han var fyret.  

 Senere blev han dog genansat.
Den 1. august 1986 mødte han om aftenen på et  

 værtshus indklagedes datter, som han ikke kendte.
Da hun fandt ud af, hvem  

 han var, sagde hun til ham, at han var en slyngel, og at hans læreplads hang  

 i en tynd tråd.
Da hun havde gentaget dette flere gange, blev han sur og  

 sagde til hende, at hvis hun ikke gik, ville hun »få et par på  

 hovedet«, og at hun måtte være »lige så tosset i hovedet som  

 faderen«.
Klagerens mor, fru D, har under personligt fremmøde for nævnet bl.a.  

 forklaret, at indklagede oprindeligt nægtede at betale for klagerens  

 køreundervisning.
Indklagede fortalte, at han desværre havde glemt - som han  

 ellers plejede - at træffe aftale med efg-elevens forældre om, at de skulle  

 betale for undervisningen.
Da klageren den 20. juli 1986 efter samtaler med  

 vidnet blev genansat, lovede indklagede dog at betale for køreundervisningen.
Automekaniker E har under personligt fremmøde for nævnet bl.a. forklaret,  

 at han indtil 10. september 1986 har været ansat i ca. 2 år hos indklagede.  

 Klageren virkede ikke villig til at lære at gøre tingene på egen hånd, og  

 vidnet fandt ham ikke egnet som mekaniker.
Klagerens arbejde duede ikke, selv  

 om han flere gange havde fået vist, hvorledes han skulle gøre.
Vidnet har dog  

 ikke hørt, at indklagede har irettesat klageren.
Klageren har ikke været  

 meget syg, med vidnet husker, at klageren et par gange er mødt beruset.
En  

 dag er klageren udeblevet, efter at han sammen med nogle venner var kørt galt  

 efter en tur til Holstebro.
Indklagede har under personligt fremmøde for nævnet bl.a. forklaret, at  

 han lovede at betale for klagerens køreundervisning, da han tog ham tilbage  

 den 20. juli.
Han havde oprindelig nægtet at betale for undervisningen på  

 grund af klagerens opførelse, men det er også rigtigt, at han normalt ikke  

 har betalt for efg-elevers køreundervisning.
 Tvistighedsnævnet skal udtale:
 Da klageren er startet som efg-elev hos indklagede den 1. juli 1985,  

 findes indklagede at have været uberettiget til i uddannelsesaftalen - der  

 først er underskrevet i februar 1986 - at anføre, at uddannelsesperioden er  

 begyndt den 1. oktober 1985.
 Det lægges til grund, at bortvisningen i juni 1986 har haft baggrund i, at  

 indklagede uberettiget har nægtet at betale for klagerens køreundervisning,  

 således at klagerens adfærd i denne forbindelse til en vis grad er  

 undskyldelig.
 Herefter findes der efter en samlet bedømmelse ikke at have foreligget  

 omstændigheder, der har gjort indklagedes ophævelse af uddannelsesforholdet  

 berettiget.
Nævnet finder, at indklagede herefter bør betale en erstatning til  

 klageren, der skønsmæssigt fastsættes til 20.000 kr.
Herudover bør indklagede  

 betale 5.000 kr. for manglende betaling for overarbejde, idet det bemærkes,  

 at indklagede ikke har bestridt klagerens opgørelse af dette beløb.
 THI BESTEMMES:
 Inden 14 dage betaler indklagede, B v/C, x-by, 25.000 kr. til klageren,  

 efg-elev A, x-by.
 Hver part bærer sine sagsomkostninger.
