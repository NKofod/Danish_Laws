Skriftlig fremsættelse (10. november 2021) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af lov om stormflod og stormfald (Indførelse af erstatning for visse skader forårsaget af tørke samt ændring af lovens titel m.v.) (Lovforslag nr.
L 70) Danmark blev i sommeren 2018 ramt af en længerevarende tørkeperiode, som førte til, at op imod 200 husejere oplevede væsentlige tørkeskader, primært sætningsskader, på deres huse.
En situation med langvarig tørke kan således have store økonomiske konsekvenser for den enkelte skadelidte, da der ikke i almindelighed i dag findes forsikringsdækning for tørkeskader, og dette heller ikke forventes i den nærmeste fremtid.
På den baggrund indføres der med lovforslaget en kollektivt finansieret katastrofeerstatningsordning i stil med de allerede eksisterende løsninger for stormflod og oversvømmelse fra vandløb og søer.
Lovforslaget lægger op til at indføre en erstatningsordning for alvorlige tørkeskader på bygninger som følge af omfattende tørke af katastrofelignende omfang, efter de samme principper som dem, der gælder for stormflod og oversvømmelse fra vandløb og søer.
Titlen på loven foreslås på den baggrund ændret fra Lov om stormflod og stormfald til Lov om visse naturskader.
Derved bliver titlen mere dækkende.
Lovens nuværende titel afspejler, at loven oprindelig kun har indeholdt stormflod (fra 1991) og stormfald (fra 1999).
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
