Bekendtgørelse om opkrævning af afgift efter brændstofforbrug for visse personbiler I medfør af § 9, stk. 3, og § 12 i lov om afgift efter brændstofforbrug for visse personbiler, jf. lovbekendtgørelse nr. 217 af 12. marts 2007, fastsættes:
 § 1. Afgiften beregnes på grundlag af de ved bilens registreringen eller ved senere anmeldelser tilvejebragte oplysninger om bilens drivkraft, brændstofforbrug og eventuelt egenvægten, jf. lovens § 3.
 Stk. 2. Hvis der efter bilens registrering sker ændringer med bilen, som er af betydning for afgiftens beregning, påhviler det ejeren (brugeren) straks at gøre anmeldelse herom til SKAT. Ændringerne har afgiftsmæssig virkning fra og med anmeldelsesdatoen.
§ 2. Afgiften forfalder til betaling ved afgiftsperiodens begyndelse, jf. lovens § 4, stk. 2. Ved registrering af en bil fastsættes en hovedforfaldsmåned.
Sidste rettidige betaling er den 8. i måneden efter afgiftens forfaldstid, medmindre anden dato er anført på indbetalingskortet.
Stk. 2. Afgiften for afgiftsperioden afkræves den, der på afgiftens forfaldstid var registreret som bilens ejer.
Var der tillige registreret en bruger, opkræves afgiften dog hos denne.
De udsendte opkrævninger skal indeholde oplysning om afgiftens størrelse, forfaldsdag, sidste rettidige betalingsdag og afgiftsperioden.
Stk. 3. Sker indbetaling af afgift ikke rettidigt, udskrives der erindringsskrivelse.
For udskrivning af erindringsskrivelse opkræves efter lovens § 11, stk. 3, et gebyr, der inddrives på samme måde som rentetillæg i henhold til lovens § 11, stk. 2.
 § 3. Ved første opkrævning af afgift beregnes et reguleringsbeløb for perioden fra den 1. i hovedforfaldsmåneden til registreringsdatoen.
 Stk. 2. Ved afmelding af bilen afkortes afgiftsperioden med de resterende dage af perioden, jf. lovens § 4, stk. 3.
 Stk. 3. Ved beregning af reguleringsbeløb og refusionsbeløb efter stk. 1 og 2 regnes med 30 dage i måneden.
 Stk. 4. Ved anmeldelse af ny ejer (bruger) eller ændring af betydning for afgiftens beregning finder stk. 1-3 tilsvarende anvendelse.
§ 4. I ganske særlige tilfælde, hvor afmelding af en bil har været forhindret, f.eks. på grund af havari i udlandet, eller hvor en stjålet bil efter længere tids forløb ikke er bragt til veje, kan SKAT, hvor omstændighederne taler derfor, fritage bilen for afgift for den resterende del af afgiftsperioden.
SKAT bestemmer afmeldingstidspunktet.
Stk. 2. Ansøgningen om fritagelse for betaling af afgift rettes til SKAT.
Med ansøgningen skal følge bilens registreringsattest og dokumentation for de omstændigheder, der kan begrunde eventuel tilbagebetaling af afgift.
 Stk. 3. Ansøgningen skal fremsættes inden 1/2 år efter datoen for køretøjets afmelding.
 Stk. 4. Forinden en stjålet bil kan fritages for afgift efter stk. 1, skal der være foretaget politianmeldelse af tyveriet.
 Stk. 5. Ud over de i stk. 2 anførte bevisligheder kan SKAT om fornødent kræve yderligere bevisligheder.
 § 5. Eventuelle godtgørelsesbeløb på under 10 kr. tilbagebetales ikke.
Stk. 2. Tilbagebetaling af godtgørelsesbeløb sker til den, der fremlægger afgiftskvitteringen.
Kan afgiftskvitteringen ikke fremlægges, tilbagebetales afgiften til den, i hvis navn bilen på afgiftens forfaldstidspunkt var registreret.
 § 6. Bekendtgørelsen træder i kraft den 1. januar 2008.
 Stk. 2. Samtidig ophæves bekendtgørelse 115 af 19. februar 1998.
