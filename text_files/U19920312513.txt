 I 1980 blev der indgået overenskomst mellem et anpartsselskab S og en  

 afdeling af Dansk Metalarbejderforbund (F). Arbejdsretten lagde til grund, at  

 der ikke var gennemført adskillelse mellem anpartsselskabets virksomhed og  

 indehaverens A's personlige aktiviteter, og at der ikke var givet de ansatte  

 besked om, i hvilket omfang deres ansættelse var sket i et anpartsselskab.
Under disse omstændigheder fandtes A at måtte hæfte personligt for de  

 ansattes krav, og overenskomsten måtte anses for gældende i virksomheden.
A  

 blev herefter af Arbejdsretten dømt til at overholde overenskomsten og  

 idømtes en bod på 175.000 kr., indeholdende ca. 136.000 kr. i manglende  

 betaling til to af klagerens medlemmer.
Ved bodens størrelse blev der bl.a.  

 taget hensyn til, at A tidligere to gange var dømt for lignende forseelser.  

 En af A foretaget bortvisning af en ansat, der skyldtes udeblivelse, fandtes  

 uberettiget, idet der gennem den pågældende ansattes langvarige  

 ansættelsesforhold havde været lignende udeblivelser, der ikke havde medført  

 afskedigelse eller bortvisning, og da det ikke var godtgjort, at der var  

 givet den ansatte advarsel om konsekvenserne af fremtidige udeblivelser.
 Derimod fandtes bortvisningen ikke at være en følge af F's henvendelse  

 om underbetalingsspørgsmålet, og bortvisningen kunne herefter ikke betragtes  

 som en organisationsfjendtlig handling.
 Sagen handler navnlig om stifter, direktør og anpartshavers personlige  

 hæftelse for krav i henhold til overenskomst, indgået med et anpartsselskab.
 PARTERNES PÅSTANDE:
 Klagerne, Landsorganisationen i Danmark for Dansk Metalarbejderforbund,  

 har indklaget Michel Abboud for Arbejdsretten med påstand om, at indklagede  

 tilpligtes at overholde gældende overenskomst og for overenskomstbrud at  

 betale en efter rettens skøn fastsat bod til Dansk Metalarbejderforbund  

 indeholdende kr. 136.315,37 i manglende betaling til forbundets medlemmer  

 Poul Rugi Rasmussen og Jan Tved Nielsen.
 Indklagede har påstået frifindelse, men har ikke bestridt den  

 beløbsmæssige opgørelse af klagernes krav.
 SAGSFREMSTILLING:
Den 14. april 1980 blev der indgået overenskomst for autobranchen mellem  

 Michel Service ApS og Dansk Metalarbejderforbund, afd. 14, Autobranchens  

 Fagforening.
For arbejdsgiveren blev overenskomsten underskrevet af Michel  

 Abboud under stemplet »Michels Auto Service ApS, Snorresgade 22«.  

 Ifølge et brev fra Arbejdsmarkedets Tillægspension har Michels Auto Service  

 for perioden 1982-85 foretaget indbetalinger for den ansatte Poul Rugi  

 Rasmussen.
 Michel Abboud anvendte fx. den 4. februar 1987 brevpapir med samme  

 betegnelse som i stemplet over underskriften på overenskomsten.
Den 16. december 1987 skrev Chr.
Bojsen-Møller som advokat for Michel  

 Abboud til fagforeningen, at firmaet Michels Service ApS., aldrig blev  

 oprettet som anpartsselskab, men blev videreført af Michel Abboud personlig  

 under navnet »Michel Service«.
Da Michel Abboud med udgangen af  

 1987 ønskede at ophøre med virksomheden, opsagde advokaten overenskomsten til  

 udløb 1. marts 1988.
 Fagforeningen, der i juli 1987 havde fået giroindbetaling fra konto  

 5595177 angiveligt Michel Abboud personligt, svarede, at overenskomsten var  

 indgået for perioden indtil 1. marts 1991. Den 1. november 1988 fik  

 fagforeningen indbetaling fra samme girokonto, nu med »Michel's Auto  

 ApS, Snorresgade 17-19« som indbetaler.
 Ved Arbejdsrettens dom af 22. april 1988 (sag 87.329) blev Michel Auto  

 Service ApS og Novax Auto ApS v/Michel Abboud, Snorresgade 22, København,  

 solidarisk dømt til at betale en bod til fagforbundet på 50.000 kr, hvori var  

 indbefattet 25.922,62 kr i for lidt betalt løn m.v. til blandt andre Poul  

 Rugi Rasmussen.
 Den 5. marts 1990 bad Michel Abboud Erhvervs- og Selskabsstyrelsen om at  

 få opløst Michel's Auto ApS, reg. nr. 7191.
 Den 27. juni 1990 gjorde fagforeningen underbetalingskrav for 1988 og 1989  

 for Poul Rugi Rasmussen, ialt 35.977,83 kr., gældende over for  

 arbejdsgiveren.
 Michel Abboud bekræftede den 7. juli 1990 skriftligt, at han under en  

 telefonsamtale den 6. s.m. havde bortvist Poul Rugi Rasmussen, fordi han uden  

 nogen grund ikke var kommet på arbejde, selvom han vidste, der var biler, der  

 skulle færdiggøres.
Den 18. juli 1990 gjorde fagforeningen yderligere krav gældende for Poul  

 Rugi Rasmussen, nemlig underbetaling m.v. for 1990 samt erstatning for  

 manglende opsigelsesvarsel, 90 dages løn og betaling for første ledige  

 hverdag, således at kravet for denne ansatte var på ialt 119.224,63 kr.  

 Senere er feriegodtgørelseskravet opgjort til 11.095,07 kr.
Poul Rugi  

 Rasmussens lønsedler fx. for 12. januar 1987 og 1. juli 1990 angav Michels  

 Auto ApS CIR NR 24828514 som arbejdsgiver.
 Michel's Auto ApS ved bogholder Thomas Frederiksen har i juli 1990 meddelt  

 fagforeningen, at selskabet var ophørt pr. 1. januar 1990, og at  

 tilgodehavende ikke længere kunne gøres gældende over for selskabet.
Erhvervs- og Selskabsstyrelsen bad den 23. juli 1990 skifteretten om at  

 opløse Michels Auto ApS jfr.
Anpartselskabslovens § 86 jfr. § 87.
 I Told- og Skattestyrelsens SE-register er Michels Auto ApS anført med  

 startdato 1. januar 1970 og ophørsdato 2. oktober 1990. For ATP er  

 startdatoen 15. januar 1988 og ophørsdatoen 31. december 1989. Første  

 lønudbetaling er angivet til 15. januar 1988 og sidste til 2. oktober 1990.
I selskabets årsregnskab for 1987 og 1988 er lønomkostningerne henholdsvis  

 0 og 243.040 kr.
Begge regnskaberne har som aktiv anpartshaverlån, der ifølge  

 revisionspåtegningerne strider mod Anpartsselskabsloven.
 I august-september 1990 godkendte myndighederne en lærlingeaftale som  

 automekaniker med Michel's Taxa som arbejdsgiver.
Den 25. oktober 1990 blev der i Berlingske Tidende annonceret efter en  

 automekaniker.
Henvendelse skulle ske til det telefonnummer, der har været  

 anført dels som kontortelefon i Michel Abbouds private stempel, dels på  

 brevpapiret og stemplet for Michels Auto Service ApS og dels på Michels Auto  

 ApS's brevpapir.
Jan Tved Nielsen, der er mekaniker, arbejdede i 1990 i ugerne 45-51 incl.  

 i Snorresgade 17-19. Lønafregningerne er fra Michels Auto ApS SE nr.  

 24828514, og timelønnen er angivet til 90 kr.
For dagene 3.- 5. november 1990  

 har Jan Tved Nielsen af Michels Taxi, Snorresgade 22, fået udbetalinger  

 beregnet som procenter af indkørte beløb.
 Fagforeningen har opgjort underbetalingen for Jan Tved Nielsens  

 timelønsarbejde til 5.995,67 kr.
Lønoplysningssedlerne for 1990 til skattevæsenet angav, at Poul Rugi  

 Rasmussen havde haft en løn på ca. 84.000 kr. hos indklagede personlig og ca.  

 13.000 kr. hos Michels Auto ApS.
I april 1991 blev dette rettet til, at hele  

 indtjeningen var sket hos anpartsselskabet.
 Indklagede har ikke reageret på klagernes anmodning om fællesmøde forud  

 for sagsanlæg ved Arbejdsretten.
 FORKLARINGER:
Poul Rugi Rasmussen har som vidne bl.a. forklaret, at han i 1981 blev  

 ansat af Michel Abboud til at arbejde som mekaniker på værkstedet Snorresgade  

 22. Der blev repareret taxaer, hovedsaglig dem, som Michel Abboud ejede, og  

 som kørte for Københavns Taxa.
Der var 4-5 ansatte, heriblandt lærlinge.  

 Engang før 1987 flyttede værkstedet til Snorresgade 17-19, mens nr. 22 blev  

 lejet ud.
Der blev efter flytningen lavet samme arbejde, og det blev ikke  

 sagt, at der var ny arbejdsgiver.
Fra omkring 1987 var vidnet eneste udlærte  

 mekaniker på værkstedet.
Vidnet har ikke lagt mærke til, at der på hans  

 lønsedler var anført et anpartsselskab som arbejdsgiver.
I januar 1990 fik vidnet besked om at fortælle folk, der ringede, at  

 værkstedet var lukket.
Det fortsatte dog fuldstændig som hidtil, også for så  

 vidt angår lønudbetalinger.
Vidnet, der følte, at han selv tilrettelagde sit arbejde, havde et  

 udmærket forhold til Michel Abboud.
Af personlige grunde er vidnet nogle  

 gange gennem hele ansættelsesperioden blevet væk fra arbejde uden at give  

 besked.
Det blev åbenbart accepteret af Michel Abboud, i hvert fald har  

 vidnet aldrig fået nogen advarsel i den anledning.
Vidnet var i juli 1990 væk et par dage, hvor der ikke ventede nogen  

 reparationer.
Abboud kontaktede ikke vidnet og - så vidt han ved - heller  

 ikke hans kone.
Vidnet ringede til Abboud lørdag og sagde, at han ville komme  

 tilbage den følgende mandag.
Abboud accepterede umiddelbart dette, men  

 ringede så søndag og sagde, at vidnet var fyret.
Vidnet regnede med, at det  

 var fordi, Abboud havde fået krav fra fagforeningen.
 Jan Tved Nielsen har som vidne bl.a. forklaret, at han i efteråret 1990  

 arbejdede vistnok tre dage som taxachauffør for indklagede, som han havde  

 fået kontakt med via en annonce.
 Derefter kom han til at arbejde som mekaniker på adressen Snorresgade  

 17-19, fortrinsvis med reparation af Michel Abbouds taxaer.
 Vidnet har aldrig hørt, at han skulle være ansat af et anpartsselskab, og  

 har ikke lagt mærke til, hvem der stod som arbejdsgiver på de lønsedler, han  

 fik af Michel Abboud.
 Det, der er afregnet med timeløn, svarer til det mekanikerarbejde, vidnet  

 har lavet.
Michel Abboud har bl.a. forklaret, at han kom til Danmark fra Irak i 1969.  

 Han startede virksomhed med bl.a. salg af tidligere hyrevogne til private.  

 Vognene blev sat i stand på værkstedet, hvor mekanikerne også lavede  

 garantireparationer samt reparationer på hans egne taxaer.
Han har nu 17  

 taxaer.
I begyndelsen havde han store problemer med sproget, og hans  

 kontorarbejde blev lavet af hans svigermor og senere af andre.
Michels Auto Service ApS blev af nemheds grunde kaldt Michels Auto ApS.  

 Det var stiftet i 1974, og det er en misforståelse, når advokaten i 1987  

 skrev, at selskabet aldrig blev stiftet.
Han brugte også navnet Novax ApS,  

 fordi det blev forlangt af Philips, der leverede taxametre til hyrevognene.
Poul Rugi Rasmussen var, før han blev ansat på værkstedet, blevet fyret  

 fra en anden arbejdsplads på grund af kvartalsdrikkeri.
Det fortsatte efter  

 ansættelsen i 1981, og Rasmussen blev mange gange væk uden at give besked.  

 Hans kone sagde, at hun i de perioder ikke kunne få Rasmussen til at gå på  

 arbejde.
Det skabte vanskeligheder på arbejdspladsen, ikke mindst i de senere  

 år, hvor Rasmussen var eneste mekaniker og ikke selv tilrettelagde sit  

 arbejde.
Han har mange gange sagt til Rasmussen, at han ikke længere ville  

 acceptere udeblivelserne.
 Fagforeningen sagde, at indklagede havde ret til at sige Rasmussen op på  

 grund af udeblivelserne.
I juli 1990 havde Rasmussen været væk et par uger, før han blev bortvist.  

 Der var meget mekanikerarbejde, der havde måttet udskydes.
Det var Magnus  

 Sachtleben, der formulerede det efterfølgende brev.
 Da anpartsselskabet var afmeldt, måtte lærlingeaftalen indgås med det  

 personlige firma, men den blev aldrig gennemført, fordi der ikke var udlærte  

 mekanikere ansat.
Jan Tved Nielsen blev i 1990 ansat som chauffør.
Han skulle ligesom alle  

 de andre chauffører selv holde vognen vedlige med olieskift m.m., men han  

 arbejdede ikke som mekaniker.
Det er for arbejde på værkstedet, han har fået  

 timeløn.
Når lønsedlen angiver Michels Auto ApS og ikke Michels Taxa som  

 arbejdsgiver, er det, fordi den ene computer var brudt sammen.
 Fejlen med Poul Rugi Rasmussens oplysningsseddel for 1990 skete også på  

 grund af computeren.
 Anpartshaverlånet blev afviklet efter 1988. Der har aldrig i selskabet  

 været penge til direktørløn, tværtimod har han personlig måttet indestå for  

 selskabets gæld over for fx. banken.
Magnus Sachtleben har som vidne bl.a. forklaret, at han har været advokat,  

 men siden 1986 med afbrydelser har arbejdet for indklagede.
Vidnet husker, at  

 lønsedlerne til Jan Tved Nielsen blev lavet på en anden computer end den  

 sædvanlige.
Han kender Poul Rugi Rasmussen, men ved ikke, om han var ansat af  

 anpartsselskabet.
Poul Rugi Rasmussen var i juni- juli 1990, hvor der var  

 meget arbejde på værkstedet, væk i ca. en uge, uden at Michel Abboud vidste  

 hvorfor.
Da Abboud fortalte vidnet, at han telefonisk havde bedt Poul Rugi  

 Rasmussen om at blive væk, rådede vidnet ham til at bekræfte bortvisningen  

 skriftligt.
Vidnet formulerede derefter bortvisningsbrevet for Abboud.
 PARTERNES ARGUMENTER:
Til støtte for sin påstand har klagerne anført, at Michel Abboud er den  

 reelle arbejdsgiver.
Han har foretaget ansættelserne og ikke sagt, at det var  

 på et selskabs vegne, eller at et selskab senere har overtaget virksomheden.  

 Som anført af advokaten i 1987 var selskabet dengang ikke registreret, og  

 regnskaberne samt SE-registreringen tyder da også på, at det kun er for en  

 kort periode, lønningerne er registreret i selskabet.
Værkstedet beskæftigede  

 sig i øvrigt hovedsaglig med reparation af Michel Abbouds taxaer, og efter  

 regnskaberne at dømme er der ikke betalt herfor til selskabet.
Da selskabet  

 blev opløst i 1990 er Michel Abboud også formelt indtrådt som arbejdsgiver.  

 Der kan ikke opretholdes nogen skillelinie imellem Abbouds og selskabets  

 hæftelse.
Overenskomsten dækker også Michel Abbouds personlige ansættelser i  

 autoreparationsvirksomheden.
Der har hele tiden reelt været identitet mellem  

 Michel Abboud og de forskellige selskaber, og selvom man skulle opfatte  

 virksomheden som overdraget, ville forpligtelserne i henhold til  

 overenskomsten også påhvile erhververen.
 Jan Tved Nielsens timelønsarbejde på værkstedet er omfattet af  

 overenskomsten, og hans ansættelse derudover som chauffør med  

 procent-aflønning medfører ikke, at værkstedsarbejdet kan aflønnes lavere end  

 overenskomstens løn.
Bortvisningen af Poul Rugi Rasmussen har tidsmæssig og sandsynligvis også  

 anden sammenhæng med fagforeningens henvendelse til indklagede.
Der er derfor  

 tale om en organisationsfjendtlig handling.
Rasmussens udeblivelser var  

 gennem en lang årrække blevet accepteret af arbejdsgiveren, og få dages  

 udeblivelse i juli 1990 kan derfor ikke uden foregående advarsler begrunde en  

 bortvisning.
 Ved bodsfastsættelsen må der tages hensyn til, at indklagedes virksomhed  

 to gange tidligere er dømt for overenskomstbrud.
 Indklagede har heroverfor gjort gældende, at kun det selskab - Michels  

 Auto Service ApS - der indgik overenskomsten, er forpligtet heraf.
Poul Rugi Rasmussen var ansat i Michels Auto ApS, hvilket i hele  

 ansættelsesperioden er fremgået af hans lønafregninger og sandsynligvis også  

 af hans egen selvangivelse.
Det var en fejl, der blev rettet, at indklagede  

 personlig var anført som arbejdsgiver på oplysningssedlen for 1990. Michels  

 Auto ApS eksisterede ifølge SE-registreringen indtil 2. oktober 1990, og  

 klagerne har da også rettet de tidligere arbejdsretssager mod selskabet.
Michel Abboud har vel haft økonomisk interesse i selskabet, men han har  

 ikke ført aktiver ud af selskabet eller i øvrigt handlet på en måde, der kan  

 begrunde, at han personligt skulle hæfte for dets forpligtelser.
Den  

 omstændighed, at Michel Abbouds navn er anført på betalinger af selskabets  

 forpligtelser, kan ikke begrunde hæftelse.
 Autoreparationsvirksomheden er ikke overdraget til indklagede, der kun har  

 (haft) chauffører ansat.
 Jan Tved Nielsen var ansat som chauffør og er allerede derfor ikke  

 omfattet af overenskomsten.
Bortvisningen af Poul Rugi Rasmussen er berettiget som begrundet i hans  

 ulovlige udeblivelser, der var særligt generende for arbejdsgiveren, fordi  

 Rasmussen på det tidspunkt var den eneste mekaniker på værkstedet.
Han havde  

 forinden fået adskillige advarsler.
Bortvisningen skete ikke på grund af  

 henvendelsen fra fagforeningen.
 ARBEJDSRETTENS PRÆMISSER OG KONKLUSION:
 Efter de forklaringer, der er afgivet, må det lægges til grund, at der på  

 værkstedet i Snorresgade (nr. 22 og senere i nr. 17-19) i hvert fald fra 1981  

 til slutningen af 1990 er drevet virksomhed med reparation af blandt andet  

 indklagedes taxaer.
 Anpartsselskabets regnskaber, lønafregningerne, oplysningssedlerne til  

 skattevæsenet og forskellig korrespondance viser, at der ikke har været en  

 gennemført adskillelse mellem denne virksomhed og indklagedes personlige  

 aktiviteter, herunder med taxakørsel.
 Efter forklaringerne må der endvidere lægges til grund, at der ikke er  

 givet de ansatte besked om, i hvilket omfang deres ansættelse er sket hos et  

 anpartsselskab.
 Under disse omstændigheder må også indklagede personligt hæfte for de  

 ansattes krav, og overenskomsten må anses for gældende i virksomheden.
Jan Tved Nielsen har i efteråret 1990 foruden som chauffør arbejdet som  

 mekaniker på timeløn i virksomheden og er for så vidt angår dette arbejde  

 omfattet af overenskomsten.
Arbejdsretten giver derfor klagerne medhold i, at  

 Jan Tved Nielsen er blevet underbetalt som påstået.
Efter forklaringerne er Poul Rugi Rasmussen i juni-juli 1990 i adskillige  

 dage udeblevet fra sit arbejde uden lovligt forfald.
En sådan udeblivelse  

 giver som udgangspunkt arbejdsgiveren tilstrækkeligt grundlag til en  

 bortvisning.
Imidlertid har der gennem Poul Rugi Rasmussens langvarige  

 ansættelsesforhold været lignende udeblivelser, der ikke har medført  

 afskedigelse eller bortvisning.
Da det ikke er godtgjort, at der af  

 arbejdsgiveren er givet Rasmussen advarsler om konsekvenserne af fremtidige  

 udeblivelser, har der ikke været grundlag for bortvisning den 6.-7. juli  

 1990. Poul Rugi Rasmussen har derfor krav på efterbetaling af såvel  

 forskellen mellem den overenskomstmæssige og den faktiske betalte løn som på  

 godtgørelse i anledning af ulovlig bortvisning, og Arbejdsretten giver derfor  

 klageren medhold i påstanden herom.
Ved fastsættelsen af boden for de således konstaterede overenskomstbrud  

 tages der hensyn dels til, at de anpartsselskaber, indklagede kontrollerede,  

 tidligere er dømt for tilsvarende forhold, og dels til, at indklagede ikke  

 har villet deltage i fællesmøde om sagen.
Derimod er der efter Arbejdsrettens  

 opfattelse ikke grundlag for som påstået at fastslå, at bortvisningen af Poul  

 Rugi Rasmussen skete på grund af fagforeningens henvendelse om  

 underbetalingsspørgsmålet, således at bortvisningen kunne betragtes som en  

 organisationsfjendtlig handling.
Boden fastsættes til 175.000 kr.,  

 indbefattet efterbetalingerne.
 T h i k e n d e s f o r r e t :
 Indklagede, Michel Abboud, tilpligtes at overholde gældende overenskomst  

 og skal for brud herpå inden 14 dage efter denne doms afsigelse betale  

 175.000 kr. i bod til Dansk Metalarbejderforbund, indeholdende 136.315,37 kr.  

 i manglende betaling til forbundets medlemmer, Poul Rugi Rasmussen og Jan  

 Tved Nielsen.
 I sagsomkostninger skal indklagede inden samme frist betale 2.000 kr. til  

 Arbejdsretten.
 (* 1) Henvisninger: Per Jacobsen s.152 ff, K. 92.019, K. 88.418 (A 1990,  

 s.31), K. 89.372 (A 1990, s.90), K. 87.329 (A 1988, s.79), K. 10.176 (A 1984,  

 s.152). Vedrørende bortvisning: K. 10.510 (A 1986, s.32).
