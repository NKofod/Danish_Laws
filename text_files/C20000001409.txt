Cirkulære om lov om ændring af  

 boafgiftsloven og ligningsloven (Erstatninger m.v. for overgreb under Anden Verdenskrig,  

 forhøjelse af bundfradraget for ydelser fra sociale fonde og  

 skattefritagelse for støjbegrænsningstilskud) Indledning Dette cirkulære omhandler de ændringer, der er  

 gennemført ved lov nr. 946 af 20. december 1999 om ændring af  

 boafgiftsloven og ligningsloven (Erstatninger m.v. for overgreb under Anden  

 Verdenskrig, forhøjelse af bundfradraget for ydelser fra sociale fonde  

 og skattefritagelse for støjbegrænsningstilskud).
1. Skatte- og boafgiftsfritagelse for erstatninger udbetalt til ofre  

 for nazistiske overgreb under Anden Verdenskrig (Ligningslovens § 7 T og  

 boafgiftslovens § 3, stk. 3) De erstatningsydelser, der er kendskab til, er  

 følgende:
 1)	Engangsudbetalinger fra en schweizisk fond til trængende ofre  

 for Holocaust under Anden Verdenskrig.
 2)	Udbetalinger fra såkaldte »sovende konti« fra  

 Schweiz (konti, der er oprettet inden 9/5 1945 og har stået  

 urørt siden da).
 3)	Erstatninger fra fonde stiftet af schweiziske banker m.m.
 4)	Udbetalinger fra den norske stat til personer, som i Norge blev ramt  

 af antijødiske tiltag under Anden Verdenskrig.
 Listen er ikke dog udtømmende.
Som eksempler på overgreb kan nævnes personlig forfølgelse konfiskationer deponerede værdier, som ikke er blevet tilbagebetalt eller  

 tilbageleveret personen har været frarøvet andre personlige  

 rettigheder.
Flere lande, organisationer, fonde m.v. er begyndt at  

 udbetale disse erstatninger, fortrinsvis til jøder.
Lovændringen  

 indeholder dog ikke nogen begrænsning med hensyn til de ofre, som  

 får erstatning for nazistiske overgreb.
D.v.s. at også ofre, som  

 har været forfulgt på grund af deres politiske overbevisning,  

 nationalitet, race m.m. kan være omfattet af skattefriheden.
Erstatningers skattemæssige behandling  

 afhænger efter de generelle regler af, hvad erstatning træder i  

 stedet for.
Erstatning for tort er eksempelvis skattefri, medens erstatning  

 for tabt arbejdsfortjeneste er skattepligtig.
Tilbagelevering af konfiskerede  

 værdier til den oprindelige ejer er ikke skattepligtig.
Erstatninger  

 m.v. vil efter de generelle regler medføre boafgiftspligt,  

 såfremt de udbetales til en arving i stedet for den oprindelige  

 modtager.
 Lovændringen har udvidet skattefriheden og  

 indført boafgiftsfritagelse for de berørte erstatninger  

 m.v.
 Ved afgørelsen af, om en udbetaling falder ind  

 under reglerne, lægges der vægt på, at ordningerne ikke  

 favoriserer personer på grund af tilhørsforhold alene, men at  

 det er afgørende, hvad personerne, der modtager engangsydelserne, har  

 været udsat for under Anden Verdenskrig, såsom personlig  

 forfølgelse, tvangsarbejde eller konfiskation af ejendom.
 Skatte- og boafgiftsfritagelsen omfatter både de  

 udbetalte beløb og påløbne renter samt  

 tilbageførelse af fast ejendom og andre tilbageførelser af  

 værdier.
Bestemmelserne er objektivt formuleret.
Dette  

 indebærer, at der ikke skal søges om tilladelse.
 Det er ligningsmyndighederne og skifteretterne, der skal  

 påse, at betingelserne for henholdsvis skattefrihed/boafgiftsfritagelse  

 er opfyldt.
1.1. Boafgiftslovens § 3, stk. 3 Lovændringen indebærer, at udbetalinger fra  

 stater, fonde, organisationer m.v., som anses for at være udbetalt som  

 følge af nazistiske overgreb mod personer under Anden Verdenskrig, er  

 undtaget fra boafgiftspligten, når de udbetales direkte til arvinger,  

 som modtager beløbet i stedet for den nu afdøde person, som led  

 overgrebet under Anden Verdenskrig.
Boafgiftsfritagelsen gælder  

 ligeledes for f.eks. fast ejendom, som tilbageskødes til den  

 oprindelige ejers familie, såfremt ejendommen blev konfiskeret som  

 følge af nazistiske overgreb.
Ved afgørelsen af, om en udbetaling falder ind  

 under boafgiftslovens § 3, stk. 3, lægges der vægt  

 på de kriterier, som er nævnt ovenfor.
Kriterierne er dog ikke en  

 udtømmende liste, men der er tale om retningslinier i forhold til,  

 hvilke ordninger, man ønsker, skal fritages for boafgift.  

 Afgørelsen er individuel.
Falder en udbetaling ind under den  

 foreslåede § 3, stk. 3, i boafgiftsloven, betyder det, at det  

 beløb, inkl. renter, som en eller flere arvinger modtager, ikke er  

 boafgiftspligtigt, selvom det kan anses for at være at sidestille med  

 arv.
1.2. Ligningslovens § 7 T Lovændringen medfører endvidere, at  

 udbetalinger fra stater, fonde og organisationer ikke medregnes til den  

 skattepligtige indkomst, såfremt de anses for at være udbetalt  

 som følge af nazistiske overgreb under Anden Verdenskrig, såsom  

 personlig forfølgelse, tvangsarbejde eller konfiskation af  

 økonomiske værdier.
I den konkrete vurdering af, om en  

 udbetaling er indkomstskattefri, lægges de samme kriterier til grund  

 som nævnt ovenfor.
Kriterierne er dog ikke en udtømmende liste,  

 men der er tale om retningslinier i forhold til, hvilke ordninger man  

 ønsker skal skattefritages.
Afgørelsen er individuel, og  

 såfremt en udbetaling falder ind under ligningslovens § 7 T,  

 medfører det, at udbetalingen, inkl. renter, ikke skal medregnes til  

 modtagerens personlige indkomst.
Såfremt der ønskes vished for,  

 at en udbetaling er skattefri ifølge ligningslovens § 7 T, kan  

 der ansøges om bindende forhåndsbesked herfor hos  

 Ligningsrådet i henhold til reglerne i skattestyrelsesloven.
2. Forhøjelse af bundfradraget for ydelser fra sociale fonde  

 (Ligningslovens § 7, litra z) Formålet med ændringen af ligningslovens  

 § 7, litra z, er en opjustering af den skattefri bundgrænse for  

 ydelser, der udbetales af fonde, stiftelser og foreninger, som er godkendt af  

 socialministeren, og hvis formål det er at støtte socialt eller  

 sygdomsbekæmpende arbejde.
Ved ændringen er bundfradraget  

 hævet fra 5.000 kr. til 10.000 kr. årligt.
 Efter bestemmelsen skal ydelser til en person fra en fond,  

 stiftelse, forening m.v., som er godkendt af socialministeren, og hvis  

 formål det er at støtte socialt eller sygdomsbekæmpende  

 arbejde, ikke medregnes til modtagerens skattepligtige indkomst.
 Formålet med bestemmelsen er at fritage visse  

 mindre ydelser, som udbetales af sådanne godkendte fonde m.v.
Efter ændringen er disse ydelser skattefrie i det  

 omfang, de ikke overstiger 10.000 kr. årligt.
Som det hidtil har  

 været gældende, sammenlægges de ydelser, som modtageren  

 måtte få i indkomståret.
Hvis værdien af årets  

 samlede ydelser fra den pågældende organisation overstiger  

 bundfradraget på de 10.000 kr., beskattes det overskydende beløb  

 efter de almindelige regler.
Som hidtil sker der derimod ikke  

 sammenlægning af årets ydelser fra forskellige  

 organisationer.
3. Skattefrihed for støjbegrænsningstilskud  

 (Ligningslovens § 7 S) Lovændringen har baggrund i regeringens  

 målsætning om, at antallet af boliger belastet med et  

 trafikstøjniveau på over 65 db skal formindskes.
Et af midlerne  

 hertil er statstilskud til facadeisolering.
 Ændringen indebærer, at offentlige tilskud  

 m.fl. til begrænsning af vejstøj fritages for beskatning.
 Der er således indført skattefrihed for  

 tilskud, der ydes af Vejdirektoratet eller af andre offentlige myndigheder  

 til foranstaltninger til begrænsning af støj fra veje, i lighed  

 med den gældende skattefrihed for tilskud, der ydes af Banestyrelsen  

 til foranstaltninger til begrænsning af støj fra jernbaner.
 Indførelsen af skattefrihed for tilskud til  

 foranstaltninger til begrænsning af vejstøj omfatter udover  

 tilskud fra offentlige myndigheder private tilskud til tilsvarende  

 foranstaltninger, hvortil der er ydet skattefri tilskud fra det  

 offentlige.
 Tilsvarende er skattefriheden for tilskud til  

 støjbegrænsende foranstaltninger langs jernbanerne udvidet til  

 også at gælde for sådanne private tilskud.
 Samtidig med indførelsen af den nye bestemmelse om  

 skattefrihed for tilskud til begrænsning af vejstøj er  

 bestemmelsen om skattefrihed for tilskud til støjbegrænsende  

 foranstaltninger langs jernbanenettet overført til ligningsloven.  

 Skattefriheden har siden 1987 været hjemlet gennem en bemyndigelse til  

 skatteministeren i de årlige finanslove.
Den del af udgiften til foranstaltninger til  

 begrænsning af støj, som dækkes af skattefrie  

 tilskudsbeløb, kan ikke fradrages ved indkomstopgørelsen eller  

 medregnes ved opgørelsen af grundlaget for skattemæssige  

 afskrivninger.
Udgiften kan heller ikke medregnes til anskaffelsessummen ved  

 opgørelsen af den skattepligtige fortjeneste eller tab ved  

 afståelse af ejendommen.
