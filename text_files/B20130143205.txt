Bekendtgørelse om ændring af bekendtgørelse om indsendelse til og offentliggørelse af årsrapporter m.v. i Erhvervsstyrelsen samt kommunikation i forbindelse hermed § 1 I bekendtgørelse nr. 837 af 14. august 2012 om indsendelse til og offentliggørelse af årsrapporter m.v. i Erhvervsstyrelsen samt kommunikation i forbindelse hermed, som ændret ved bekendtgørelse nr. 1284 af 12. november 2013, foretages følgende ændringer:
 1. I indledningen indsættes efter »lovbekendtgørelse nr. 1253 af 1. november 2013,«: »som ændret ved lov nr. 1367 af 10. december 2013,«.
 2. § 3 ophæves, og i stedet indsættes:
 »§ 3. Årsrapporter samt undtagelseserklæringer m.v., som indsendes til Erhvervsstyrelsen i stedet for årsrapporter, halvårsrapporter for statslige aktieselskaber og delårsrapporter for børsnoterede virksomheder skal være affattet på dansk eller engelsk, jf. dog stk. 2-4 og § 3 a.
 Stk. 2. Kravet om dansk eller engelsk affattelse gælder ikke for følgende dokumenter:
 1) Udenlandske modervirksomheders koncernregnskaber, som indsendes til Erhvervsstyrelsen i henhold til årsregnskabslovens § 112.
 2) Udenlandske virksomheders årsrapporter, som indsendes til Erhvervsstyrelsen i henhold til årsregnskabslovens § 143.
 3) Udenlandske årsrapporter m.v., som indsendes til Erhvervsstyrelsen sammen med undtagelseserklæringer, jf. § 29.
 Stk. 3. Erhvervsstyrelsen kan forlange, at de dokumenter, som er nævnt i stk. 2, indsendes i bekræftet oversættelse til dansk eller engelsk.
 Stk. 4. Virksomheder, som har værdipapirer optaget til handel på et reguleret marked i et eller flere EU/EØS-lande, skal indsende årsrapporter og andre dokumenter, der skal indsendes til Erhvervsstyrelsen efter årsregnskabsloven og denne bekendtgørelse, på et eller flere sprog i overensstemmelse med § 3 a.
§ 3 a.
Virksomheder, som alene har værdipapirer optaget til handel på et reguleret marked her i landet, skal indsende årsrapport m.v. på dansk eller engelsk.
Stk. 2. Virksomheder, som både har værdipapirer optaget til handel på et reguleret marked her i landet og i et eller flere andre EU/EØS-lande, skal indsende årsrapporter m.v. på dansk eller engelsk.
Hvis en årsrapport m.v. ikke indsendes på engelsk, skal disse virksomheder indsende årsrapporten m.v. både på dansk og på et andet sprog, som accepteres af den kompetente myndighed i det eller de pågældende lande.
Stk. 3. Virksomheder, som alene har værdipapirer optaget til handel på et reguleret marked i et eller flere andre EU/EØS-lande, skal indsende årsrapport m.v. på engelsk eller på et andet sprog, der accepteres af den kompetente myndighed i det eller de pågældende lande.
Hvis en årsrapport m.v. indsendes på et andet sprog end engelsk, skal disse virksomheder tillige indsende årsrapporten m.v. på dansk.
Stk. 4. Uanset stk. 1-3 kan virksomheder, som har gældsinstrumenter optaget til handel på et reguleret marked i et EU/EØS-land med en pålydende værdi, der udgør mindst 50.000 euro pr. enhed, indsende årsrapporter m.v. på engelsk eller på dansk, hvis dansk accepteres af den kompetente myndighed i det eller de pågældende lande. 1. pkt. finder tilsvarende anvendelse på gældsinstrumenter, der er udstedt i en anden valuta end euro, med en pålydende værdi, som på udstedelsesdagen mindst svarer til 50.000 euro pr. enhed.« § 2 Bekendtgørelsen træder i kraft den 1. januar 2014.
