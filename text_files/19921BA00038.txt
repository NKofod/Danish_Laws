Nr BSF 38 Forslag til folketingsbeslutning om udarbejdelse af landsplandirektiv om  

 placering af elværksejede vindmølleparker Fremsat af Poul Nielson (S) Helen Beim (S) Henning Gjellerod (S) Martin  

 Glerup (S) Henrik Dam Kristensen (S) Tove Lindbo Larsen (S) Helge Mortensen  

 (S) Ingrid Rasmussen (S) Løvig Simonsen (S) Stavad (S) den 8. december 1992 Folketinget pålægger miljøministeren inden den 1. marts 1993 at udarbejde  

 og fremlægge landsplandirektiv om placering af elværksejede vindmølleparker.
Bemærkninger til forslaget Udbygningen af vindkraft i elværksregi i de nærmest kommende år er  

 indeholdt i Energi 2000 og fastlagt i aftalen af 20. marts 1990 mellem  

 Socialdemokratiet og KVR-regeringen.
Der er tale om i første omgang opførelse  

 af yderligere 100 MW inden den 1. januar 1994, som Elsam og Elkraft  

 efterfølgende aftalemæssigt har forpligtet sig til.
For Elsams vedkommende  

 omfatter den aftalemæssige forpligtelse også en offshore vindmøllepark.
 Spørgsmålet om placering af større vindkraftanlæg har været genstand for  

 omfattende analyser, senest Vindmølleplaceringsudvalgets Betænkning I afgivet  

 i juni 1991. Elsam har aftalemæssigt forpligtet sig til at rette henvendelse  

 til de politiske myndigheder med henblik på at få gennemført  

 landsplandirektiver, dersom der i praksis bliver problemer med placeringen af  

 vindmølleparkerne.
Afgørelserne i Nordborg og Sejlflod Kommuner om ikke at gennemføre de  

 fremlagte lokalplanforslag om placering af elværksejede vindmølleparker har  

 skabt en uholdbar situation for fremdriften i vindkraftudbygningen.
Med  

 udtalelsen fra Elsams formand på Elsams halvårlige orienteringsmøde i Århus  

 den 24. november 1992 om, at vanskelighederne ved at få gennemført  

 lokalplaner i kommunerne nu giver store problemer for udbygningen, er der  

 rent faktisk skabt en situation, hvor udstedelsen af landsplandirektiver for  

 vindmølleparkerne er blevet påkrævet.
Det er ikke holdbart, at planmyndighederne henviser til, at der  

 principielt skulle være egnede pladser nok i regionplanerne, når dette ikke i  

 realiteten løser problemet i forhold til lokale indsigelser.
De centrale  

 politiske myndigheder må påtage sig et regulært medansvar for gennemførelsen  

 af Folketingets og regeringens energipolitik - og dermed umuliggøre, hvad der  

 måtte findes af tøven eller dårlige undskyldninger i elsektoren over for at  

 føre denne politik ud i livet.
