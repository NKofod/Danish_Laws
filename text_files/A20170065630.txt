Lov om forlængelse af økonomiprotokollatet for almen praksis VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
 § 1. Økonomiprotokollat af 1. september 2014, som udløber den 31. august 2017, til »Overenskomst om almen praksis« af 3. juni 1991, som ændret senest ved aftale af 1. marts 2014, forlænges, jf. bilag 1.
 Stk. 2. Den økonomiske ramme svarer forholdsmæssigt til den periode, hvor økonomiprotokollatet, jf. bilag 1, er gældende.
 § 2. Loven træder i kraft den 1. september 2017.
 Stk. 2. Sundhedsministeren fastsætter tidspunktet for lovens ophør.
 § 3. Loven gælder ikke for Færøerne og Grønland.
Givet på Christiansborg Slot, den 8. juni 2017 Under Vor Kongelige Hånd og Segl MARGRETHE R.
/ Ellen Trane Nørby Bilag 1 Økonomiprotokollat af 01-09-2014 Den økonomiske ramme for almen praksis er opgjort i forhandlingsaftalen og udgør 7.714,9 mio. kr. (april 2014-niveau, eksklusiv korrektion for akutbetjeningen). Rammen omfatter alle udgifter i dag- og vagttiden, inkl. basishonorering.
Udgifter vedrørende lokale aftaler og rammeaftaler er ikke inkluderet i rammen.
 Rammen skal reduceres for udgifter vedr. profylaktiske ydelser, influenzavaccinationer og udtagelse af prøver af livmoder m.m. til cytologiske undersøgelser (2102) inkl. én 0101.
Den økonomiske ramme reduceres endvidere for udgifter vedr. sygebesøg og samtaleterapi i takt med, at der i de enkelte regioner indgås en praksisplan og i tilknytning hertil en underliggende aftale til praksisplanen mellem PLO, regionen og kommunerne i regionen, hvor indsatser omkring de forskellige former for sygebesøg og indsatsen for visse patienter med psykiske problemstillinger fastlægges.
Rammen reduceres med et beløb svarende til den enkelte regions udgifter til ydelserne vedrørende sygebesøg og samtaleterapi de forudgående 12 måneder.
 Til rammen lægges:
  Løn- og prisregulering af honorarerne i henhold til § 62 i overenskomsten.
  43 mio. kr. pr. 1. oktober 2014, 78 mio. kr. pr. 1. oktober 2015 og 120 mio. kr. pr. 1. oktober 2015 blandt andet som følge af udviklingen i gruppe 1-sikrede (april 2014 prisniveau).
 Fra rammen trækkes:
  10 mio. kr. pr. 1. oktober 2014, 35 mio. kr. pr. 1. oktober 2015 og 40 mio. kr. pr. 1. oktober 2016 i medfør af den nye bestemmelse om automatiske højestegrænser (april 2014 prisniveau).
Udviklingen i økonomien sammenholdt med den økonomiske ramme følges løbende, som minimum via kvartalsvise opgørelser.
I den forbindelse skal der ske en drøftelse af fælles tiltag, hvis der er udsigt til overskridelse af den forventede økonomi.
Den første opgørelse udarbejdes, når udgiftstallene for december 2014 foreligger.
 Hvis de årlige udgifter til almen praksis overstiger den aftalte ramme, er parterne enige om, at der med virkning fra 1. oktober efter opgørelsen foreligger, sker en modregning efter følgende principper:
1. Ved overskridelser af den økonomiske ramme på mindre end ½ procent af den samlede ramme iværksættes ikke modregning.
Eventuelle overskridelser af den økonomiske ramme det efterfølgende år på mindre end ½ procent undtages ikke fra modregning i reguleringsprocenten som beskrevet i punkt 2, medmindre andet aftales.
2. Ved overskridelser af den økonomiske ramme ud over ½ procent sker en modregning i reguleringsprocenten, der skal give kompensation svarende til forskellen mellem den økonomiske ramme plus ½ pct. og de faktiske udgifter.
Der kan dog ikke blive tale om nedsættelse af honorarer.
I tilfælde af, at overskridelsen ikke fuldt ud kan modregnes i reguleringen pr. 1. oktober, overføres den manglende modregning til efterfølgende reguleringer.
Eventuelle overskridelser af den økonomiske ramme det efterfølgende år på mindre end ½ procent undtages ikke fra modregning i reguleringsprocenten.
 I forbindelse med beregningen af modregningen skal der foretages en særlig vurdering af væksten i ydelse 0120 (aftalt specifik forebyggelsesindsats). Hvis væksten i denne ydelse ligger over den gennemsnitlige vækst samlet set, nedsættes den samlede modregning med halvdelen af værdien af væksten i 0120.
 Der anvendes som udgangspunkt statiske data ved beregning af modregningen, og der sker således ikke efterregulering ved ændret adfærd.
 Den økonomiske ramme korrigeres teknisk for følgende:
  Opsagte lokalaftaler i det omfang, aktiviteten flyttes inden for rammen.
 Ændringer i omfanget af andre leverandører (private klinikker og regionsklinikker)  Nye ydelser som følge af lovgivning, bekendtgørelse eller lignende.
I helt særlige tilfælde kan der herudover mellem de centrale parter aftales en korrektion af rammen.
Det kan eksempelvis skyldes ekstraordinær sygelighed og større strukturelle ændringer samt ændringer som følge af lovgivning.
 Der er ikke fastsat nogen økonomisk ramme for perioden efter 1. september 2017.
