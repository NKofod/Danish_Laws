Bekendtgørelse om alkolåse, der anvendes i forbindelse med kørekort med vilkår om alkolås1) I medfør af § 60 e, stk. 2, § 132 a, stk. 4, i færdselsloven, jf. lovbekendtgørelse nr. 1386 af 11. december 2013, som ændret ved lov nr. 565 af 18. juni 2012 og lov nr. 154 af 18. februar 2015, fastsættes efter bemyndigelse fra justitsministeren i henhold til § 60 e, stk. 2, 2. pkt., og § 132 a, stk. 4, 2. pkt., og efter bemyndigelse fra transportministeren i henhold til § 134 a i færdselsloven:
Kapitel 1 Godkendelse af leverandører af alkolåse § 1. Trafikstyrelsen træffer afgørelse om godkendelse af leverandører af alkolåse, der anvendes i forbindelse med kørekort med vilkår om alkolåse.
 Stk. 2. Det er en betingelse for godkendelsen, at leverandøren opfylder kravene i denne bekendtgørelse, herunder at leverandørens type alkolås opfylder kravene i kapitel 2 og 3.
 Stk. 3. Godkendelsen af leverandøren meddeles på vilkår af, at leverandøren indgår aftale med politiet om bl.a. håndtering og videregivelse af de data fra alkolåsens log-fil, der fremgår af § 5.
§ 2. Leverandørens ansøgning om godkendelse sendes til Trafikstyrelsen og vedlægges 1) CVR-attest fra Det Centrale Virksomhedsregister eller lignende attest for udenlandske virksomheder, der bekræfter virksomhedens eksistens med oplysning om, hvem der er tegningsberettiget i virksomheden, 2) en rapport fra anerkendt prøvningslaboratorium, der godtgør, at leverandørens type alkolås opfylder kravene i denne bekendtgørelse, 3) en underskrevet erklæring, hvoraf det fremgår, at leverandøren i hver region i Danmark og på Bornholm kan anvise mindst ét serviceværksted, der kan installere, servicere og afinstallere alkolåsen, og 4) en underskrevet erklæring , hvoraf det fremgår, at leverandøren anvender et kvalitetssikringssystem, som sikrer, at leverandøren løbende indhenter den fornødne dokumentation fra de anviste serviceværksteder, der godtgør at serviceværkstederne har  personale med relevant faglig uddannelse, der kan varetage opgaven, og at serviceværkstederne råder over det korrekte udstyr til at installere og servicere leverandørens alkolås.
Kapitel 2 Krav til alkolåsen § 3. Alkolåse, der anvendes i forbindelse med kørekort med vilkår om alkolås, skal opfylde kravene i standarden DS/EN 50436-1 eller tilsvarende samt kravene i kapitel 2 og 3.
Stk. 2. Alkolåsens håndenhed skal i forbindelse med installationen, jf. § 6, påføres en mærkat, som angiver det fulde navn og fødselsdato på personen med kørekort med vilkår om alkolås.
Mærkaten må ikke kunne fjernes, uden at angivelserne ødelægges.
§ 4. Alkolåsen skal indstilles, således at 1) der for at kunne starte køretøjet kræves en udåndingsprøve, hvor volumen i udåndingsluften er mindst 1,2 liter, og alkoholkoncentrationen i udåndingsluften ikke overstiger 0,25 mg alkohol pr. liter luft, 2) der kræves en ny udåndingsprøve, hvis køretøjets motor ikke startes inden for 5 minutter efter, at der er afgivet udåndingsprøve, eller hvis motoren har været slukket i mere end 5 minutter, 3) alkolåsen kræver en supplerende udåndingsprøve på et tilfældigt valgt tidspunkt inden for 20-90 minutter efter den forudgående udåndingsprøve, 4) supplerende udåndingsprøve, jf. nr. 3, skal afgives senest 20 minutter efter, at alkolåsen har afgivet signal, jf. stk. 2 og 3, og 5) det ikke er muligt at afgive en ny udåndingsprøve, før der er gået 5 minutter efter, at en udåndingsprøve er afvist på grund af for høj alkoholkoncentration, jf. nr. 1.
Stk. 2. Alkolåsen skal indstilles, således at den afgiver et lydsignal, når der kræves udåndingsprøve eller supplerende udåndingsprøve, jf. dog stk. 3. Hvis den supplerende udåndingsprøve ikke afgives inden for den afsatte tid, jf. stk. 1, nr. 4, skal der afgives et kraftigt lydsignal.
Lydsignalet må først ophøre, når motoren slukkes, eller når der afgives en supplerende udåndingsprøve, der opfylder kravene i § 4, stk. 1, nr. 1.
 Stk. 3. Alkolåse, som er installeret på knallert eller på motorcykel, skal afgive lyssignal i stedet for lydsignal.
 Stk. 4. Vejledning til føreren om betjeningen af alkolåsen og meddelelser om godkendte og afviste udåndingsprøver skal fremgå af håndenhedens display og skal kunne vises på dansk.
 § 5. Alkolåsens log-fil skal registrere følgende typer af hændelser med dato og klokkeslæt:
 1) Samtlige udåndingsprøver med oplysning om alkoholkoncentration, inklusive udåndingsprøver, som afgives i forbindelse med service.
 2) Når køretøjets motor startes, er i gang eller slukkes, eller når køretøjet er i bevægelse, bortset fra de tilfælde, hvor motoren slukkes eller igangsættes automatisk med Stop-and-go system.
 3) Når en supplerende udåndingsprøve ikke er blevet afgivet inden for den afsatte tid, jf. § 4, stk. 1, nr. 4.
 4) Når alkolåsens håndenhed kobles til eller fra under kørslen, eller der i øvrigt er konstateret forsøg på deaktivering eller manipulation af alkolåsen.
 5) Til- og frakobling af alkolåsens strømforsyning samt varigheden heraf.
 6) Når køretøjet har været startet, uden at der er afgivet en udåndingsprøve, som opfylder betingelserne i § 4, stk. 1, nr. 1.
Kapitel 3 Installation og service af alkolås § 6. Alkolåsen må kun installeres, serviceres og afinstalleres på et af leverandøren anvist serviceværksted.
Leverandøren gør oplysninger om anviste serviceværksteder tilgængelige for offentligheden.
 § 7. Service skal foretages med højst 6 måneders mellemrum og skal omfatte både kalibrering af alkolåsen og aflæsning af data fra alkolåsens log-fil.
Stk. 2. Service af alkolåsen udføres efter leverandørens anvisninger.
Det er leverandørens ansvar at sørge for, at der udarbejdes skriftlige retningslinjer for udførelsen af service.
§ 8. Alkolåsen skal indstilles, således at 1) meddelelse om service vises i håndenhedens display senest 7 dage før, at servicen skal udføres og herefter med minimum 1 dags interval, indtil service er udført, 2) den forhindrer, at køretøjet kan startes, hvis der ikke er blevet foretaget service på alkolåsen senest 7 dage efter, at service skulle have været udført, og 3) den i tilfælde, hvor alkolåsen forhindrer, at køretøjet kan startes, jf. nr. 2, skal kunne deaktiveres i op til 6 timer ved indtastning af en engangskode i kombination med udåndingsprøve.
§ 9. Alkolåsen skal endvidere indstilles, således at der stilles krav om ekstra service, hvis 1) køretøjet har været startet, uden at der er afgivet en udåndingsprøve, som opfylder betingelserne i § 4, stk. 1, nr. 1, 2) der i mindst 5 tilfælde siden sidste service er afgivet udåndingsprøver, som ikke opfylder betingelserne i § 4, stk. 1, nr. 1, om for høj alkoholkoncentration, 3) batterispændingen har været afbrudt mere end 3 gange siden sidste service, 4) der i mindst 5 tilfælde ikke er afgivet supplerende udåndingsprøve inden for den afsatte tid, jf. § 4, stk. 1, nr. 4, eller 5) der er tekniske fejl ved alkolåsen.
Kapitel 4 Leverandørens underretningspligt § 10. Det påhviler leverandøren at underrette Trafikstyrelsen om eventuelle ændringer i leverandørens forhold, som vedrører betingelserne for godkendelse efter kapitel 1. i denne bekendtgørelse.
 Stk. 2. Endvidere påhviler det leverandøren at underrette Trafikstyrelsen om leverandørens kendskab til fejl eller mangler ved alkolåse, der anvendes i forbindelse med kørekort med vilkår om alkolås, og om ændringer i tegningsretten eller øvrige, relevante ændringer i leverandørens virksomhed.
Kapitel 5 Afsluttende bestemmelser § 11. Trafikstyrelsen kan træffe afgørelse om at tilbagekalde en godkendelse efter § 1, stk. 1, hvis en eller flere af betingelserne for godkendelsen ikke længere er opfyldt.
 § 12. Trafikstyrelsens afgørelser efter denne bekendtgørelse kan påklages til Transportministeriet.
 Stk. 2. Transportministeriets afgørelser kan ikke indbringes for anden administrativ myndighed.
 § 13. Bekendtgørelsen træder i kraft den 1. april 2015.
Trafikstyrelsen, den 26. marts 2015 Carsten Falk Hansen / Janni Torp Kjærgaard 1) Bekendtgørelsen har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet) som ændret ved direktiv 98/48/EF.
