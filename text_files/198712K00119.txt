Nr LSF 119 Forslag til Lov om folkeafstemning om flygtninge Fremsat af Pia Kjærsgaard (FP) Behnke (FP) Pia Dahl (FP) Dohrmann (FP)  

 Glistrup (FP) Annette Just (FP) Kirsten Madsen (FP) Jane Oksen (FP)  

 Poulsgaard (FP) den 9. december 1987 § 1. Tirsdag den 7. juni 1988 gives folketingsvælgerne adgang til ved en vejledende folkeafstemning at stemme ja eller nej til spørgsmålet: »Skal dansk flygtningepolitik skærpes?».
§ 2. Berettiget til at deltage i afstemningen er enhver, der på afstemningsdagen opfylder betingelserne for valgret til Folketinget, og som er optaget på de valglister, der er omtalt i stk. 2.
Stk. 2. Det påhviler kommunalbestyrelsen at udarbejde en valgliste over kommunens vælgere og at udsende valgkort efter reglerne i kapitel II i lov om valg til Folketinget.
Stk. 3. Bekendtgørelse om afstemningen sker i overensstemmelse med reglerne i § 30 i lov om valg til Folketinget.
§ 3. Bestemmelserne i §§ 69-74 og §§ 78-82 a i lov om valg til Folketinget finder tilsvarende anvendelse ved folkeafstemningen.
 § 4. Loven træder i kraft ved bekendtgørelsen i Lovtidende.
 Stk. 2. Loven gælder ikke for Grønland og Færøerne.
Bemærkninger til lovforslaget Store kredse af det danske folk nærer en stærk og berettiget frygt for, at den nuværende flygtningepolitik i løbet af nogle få årtier vil føre ud i, at danskheden og danskerne bliver undertrykt og fortrængt af de fremmede.
Afvises truslen ikke nu, kan tiden snart forpasses, hvor danskerne overhovedet har tilstrækkelig indflydelse til at kunne dæmme op for tilstrømningen af de danskkulturfremmede.
Et så dybt alvorligt nationalt spørgsmål må afgøres af det danske folk selv og kan ikke overlades alene til et Folketing, der jo er valgt ud fra en række helt andre hensyn (partikassernes organisationstilskud, socialhjælpstaksternes størrelse, kvindesag, skattesnyderi osv.).
Men befolkningen skal naturligvis have forberedelsestid, så kendsgerningerne kan oplyses fra begge sider og ikke, som forholdet har været i årevis, hvor statens radio og fjernsyn ensidigt kværner dag ud og dag ind til fordel for dem, der truer danskheden.
Derfor foreslås det, at afstemningen holdes som afslutning på indeværende folketingssamlings politiske arbejde.
Udformningen af det eller de spørgsmål, som skal stilles vælgerne, kan selvsagt debatteres.
Nærværende forslag foretrækker eet enkelt holdningsspørgsmål, som ikke kan mistolkes, og hvis besvarelse giver politikerne en klar retningslinje for arbejdet fra og med 8. juni 1988.
Fremskridtspartiet har i øvrigt gennem flere år arbejdet i Folketinget for en flygtninge-folkeafstemning, men magthaverpartierne har bestandig afvist, at spørgsmålet overhovedet er kommet til afstemning i folketingssalen.
Forhåbentlig lykkes det ikke på ny for dem at bekende deres stilling ved på ny at feje spørgsmålet ind under gulvtæppet.
Skriftlig fremsættelse Pia Kjærsgaard (FP):
Som ordfører for forslagsstillerne tillader jeg mig herved at fremsætte:
 Forslag til lov om folkeafstemning om flygtninge.
(Lovforslag nr.
L 119).
Jeg henviser i øvrigt til de bemærkninger, der ledsager lovforslaget og anbefaler det til Tingets velvillige behandling.
