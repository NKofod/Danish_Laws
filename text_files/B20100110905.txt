Kapitel 1   Ordningens indhold og formål Kapitel 2   Definitioner Kapitel 3   Administration Kapitel 4   Generelle betingelser for tilskud Kapitel 5   Etablering eller udvidelse af biogas fællesanlæg Kapitel 6   Etablering eller udvidelse af biogas gårdanlæg på økologiske landbrugs- eller gartneribedrifter Kapitel 7   Supplerende investeringer på landbrugs- og gartneribedrifter i forbindelse med etablering eller udvidelse af biogasanlæg Kapitel 8   Udbetaling af tilskud Kapitel 9   Ændring af investeringen og indtræden i tilsagn Kapitel 10   Underretningspligt Kapitel 11   Bortfald af tilsagn og tilbagebetaling af tilskud Kapitel 12   Force majeure Kapitel 13   Klageadgang Kapitel 14   Ikrafttræden Bekendtgørelse om tilskud til investeringer i anlæg til fremstilling af biogas I medfør af § 3, jf. § 2, nr. 2, litra a, nr. 5, litra a, nr. 6, litra a, § 5, § 6, stk. 3, § 7, stk. 4, § 11, stk. 4, og § 13, stk. 1, i lov nr. 316 af 31. marts 2007 om udvikling af landdistrikterne (landdistriktsloven) fastsættes efter bemyndigelse:
Kapitel 1 Ordningens indhold og formål § 1. FødevareErhverv kan inden for de afsatte bevillingsmæssige rammer give tilsagn om tilskud til 1) etablering eller udvidelse af biogas fællesanlæg, jf. kapitel 5, 2) etablering eller udvidelse af biogas gårdanlæg på økologiske jordbrug, jf. kapitel 6, og 3) etablering af nødvendige anlæg og teknologier på primære landbrugs- og gartneribedrifter til opbevaring eller oparbejdning af husdyrgødning samt andet organisk materiale i tilknytning til etablering eller udvidelse af biogas fællesanlæg eller i tilknytning til etablering eller udvidelse af biogas gårdanlæg, jf. kapitel 7.
 Stk. 2. Formålet med ordningen er at fremme udnyttelsen af husdyrgødning til energiformål.
 Stk. 3. Ordningen er anmeldt i henhold til Kommissionens Forordning (EF) nr. 800/2008 af 6. august 2008 om visse former for støttes forenelighed med fællesmarkedet i henhold til traktatens artikel 87 og 88 (Generel gruppefritagelsesforordning).
Kapitel 2 Definitioner § 2. Ved biogas fællesanlæg forstås i denne bekendtgørelse anlæg til produktion af biogas fra organisk materiale primært bestående af husdyrgødning fra flere landbrugs- eller gartneribedrifter.
Fællesanlægget skal ejes og drives af en selvstændig juridisk enhed og skal være beliggende på en særskilt matrikuleret ejendom, der ikke må udgøre en jordbrugsbedrift, samt være tilsluttet et kollektivt forsyningsnet.
Stk. 2. Ved biogas gårdanlæg forstås i denne bekendtgørelse anlæg til produktion af biogas fra organisk materiale primært bestående af husdyrgødning.
Gårdanlægget skal ejes og drives af indtil fem økologiske landbrugs- eller gartneribedrifter i forening, og skal være beliggende på en af de deltagende økologiske landbrugs- eller gartneribedrifter.
 Stk. 3. Ved små og mellemstore virksomheder forstås i denne bekendtgørelse virksomheder omfattet af definitionen af små og mellemstore virksomheder i Kommissionens Forordning (EF) nr. 70/2001 af 12. januar 2001 med senere ændringer om anvendelsen af EF-traktatens artikel 87 og 88 på statsstøtte til små og mellemstore virksomheder.
 Stk. 4. Ved investeringens omkostningseffektivitet for biogas fællesanlæg forstås i denne bekendtgørelse de tilskudsberettigede udgifter inklusiv udgifter til eventuelle supplerende investeringer, jf. kapitel 7, divideret med mængden af den husdyrgødning, der er indgået aftale om leverance af, eller med mængden af den biogas, der produceres på baggrund af den anvendte husdyrgødning.
 Stk. 5. Ved investeringens omkostningseffektivitet for biogas gårdanlæg forstås i denne bekendtgørelse de tilskudsberettigede udgifter inklusiv udgifter til eventuelle supplerende investeringer, jf. kapitel 7, divideret med summen af mængden af den husdyrgødning, der produceres på landbrugs- eller gartneribedriften, og mængden af den husdyrgødning, der er indgået aftale om leverance af, eller med mængden af den biogas, der produceres på baggrund af den anvendte husdyrgødning.
 Stk. 6. Ved investering forstås i denne bekendtgørelse de aktiviteter, der er nødvendige for at gennemføre et projekt.
 Stk. 7. Ved jordbruger forstås i denne bekendtgørelse en fysisk eller juridisk person, der som ejer eller forpagter driver en landbrugs- eller gartneribedrift.
 Stk. 8. Ved økologisk jordbrug forstås i denne bekendtgørelse en landbrugs- eller gartneribedrift, der er autoriseret af Plantedirektoratet til økologisk jordbrugsproduktion, eller som er omfattet af en ansøgning herom og er under omlægning til økologisk jordbrug.
 Stk. 9. Ved afholdte udgifter forstås i denne bekendtgørelse økonomiske forpligtelser, der er påtaget eller indgået aftale om vedrørende en investering i henhold til nærværende bekendtgørelse.
Kapitel 3 Administration Myndigheder og kontrol § 3. FødevareErhverv træffer afgørelse efter denne bekendtgørelse.
Stk. 2. FødevareErhverv foretager kontrol i forbindelse med administrationen efter denne bekendtgørelse.
Kontrolbesøg på stedet som led i den administrative kontrol foretages af FødevareErhverv eller den FødevareErhverv bemyndiger dertil.
 Stk. 3. Plantedirektoratet forestår den fysiske kontrol og den efterfølgende regnskabskontrol i henhold til bekendtgørelse om Plantedirektoratets opgaver og beføjelser.
 Stk. 4. FødevareErhverv og Plantedirektoratet kan til brug for kontrollen indhente oplysninger fra andre myndigheder i fornødent omfang i overensstemmelse med landdistriktslovens § 12.
Ansøgning om tilskud § 4. Ansøgning om tilskud skal indsendes på et særligt skema, der fås via FødevareErhvervs hjemmeside eller ved henvendelse til FødevareErhverv.
Stk. 2. Ansøgning om tilskud til biogas fællesanlæg skal være modtaget i FødevareErhverv senest den 15. november 2010. I 2011 kan ansøgning indsendes fra den 1. februar og skal være modtaget i FødevareErhverv senest den 1. juni.
I 2012 kan ansøgning indsendes fra den 2. januar og skal være modtaget i FødevareErhverv senest den 1. marts.
Stk. 3. Ansøgning om tilskud til biogas gårdanlæg på økologiske landbrugs- eller gartneribedrifter skal i 2010 være modtaget i FødevareErhverv senest den 15. november.
For 2011 og 2012 vil den periode, hvor der kan indgives ansøgning, blive offentliggjort på FødevareErhvervs hjemmeside samt i relevante fagblade.
 Stk. 4. Ansøgning om tilskud efter kapitel 7 kan alene indgives i tilknytning til ansøgning om tilskud efter kapitel 5 eller kapitel 6. Ansøgningen skal være modtaget i FødevareErhverv inden for den ansøgningsperiode, hvor der kan indgives ansøgning om tilskud efter kapitel 5 eller kapitel 6 for det anlæg, som de supplerende investeringer knytter sig til.
 Stk. 5. FødevareErhverv kan fastsætte yderligere ansøgningsperioder, der offentliggøres på FødevareErhvervs hjemmeside senest fire uger før ansøgningsperiodens start.
 Stk. 6. I tilfælde hvor sidste dag i ansøgningsperioden er en lørdag, søndag mandag eller en helligdag, udløber ansøgningsfristen den anden hverdag (lørdag ikke medregnet), der følger herefter.
 Stk. 7. FødevareErhverv kvitterer for ansøgningens modtagelse og kan i forbindelse hermed give tilladelse til at iværksætte investeringen.
Prioritering og afgørelse § 5. Afgørelse om tilsagn om tilskud efter kapitlerne 5-7 træffes på grundlag af en prioritering af ansøgningerne.
 Stk. 2. Ved prioritering af ansøgningerne lægges vægt på følgende i den anførte rækkefølge:
1) Investeringens omkostningseffektivitet i forhold til a) håndtering og behandling af antal m3 husdyrgødning årligt og b) årlig produktion målt i m3 af biogas baseret på husdyrgødning.
 2) Effekten som opnås ved en gennemførelse af den enkelte investering med hensyn til følgende parametre:
 a) Skabelse og sikring af arbejdspladser.
 b) Styrkelse af konkurrenceevnen.
 c) Bidrag til reduktion af ammoniakfordampning og lugtgener.
 d) Bidrag til reduktion af næringsstofudvaskning.
 e) Bidrag til omlægning til grøn energi.
 f) Bidrag til udvikling af det geografiske område eller det faglige område, herunder sikring af et robust produktionsmiljø.
 3) Om investeringen indgår i sammenhæng med lokale eller regionale tiltag, herunder projekter indstillet af lokale aktionsgrupper eller de regionale vækstfora, og om investeringerne har sammenhæng med andre statslige indsatser.
 Stk. 3. FødevareErhverv kan give afslag eller delvist tilsagn for ansøgninger, hvis FødevareErhverv vurderer, at effekten af den ansøgte investering ikke i tilstrækkeligt omfang bidrager til at opfylde formålet med ordningen eller ikke er tilstrækkelig set i forhold til investeringens samlede udgifter.
 Stk. 4. Til brug for vurderingen af ansøgningerne indhenter FødevareErhverv en udtalelse fra den kommune, hvor anlægget er beliggende eller påtænkes etableret, om status for investeringens godkendelse og indhentelse af nødvendige tilladelser, herunder sandsynligheden for at disse opnås.
 Stk. 5. Ansøgning om tilskud efter kapitel 7 prioriteres i sammenhæng med den ansøgning om tilsagn om tilskud efter kapitel 5 eller kapitel 6, som der er ansøgt i tilknytning til.
 Stk. 6. Til brug for vurderingen og prioriteringen af ansøgninger efter kapitel 5 nedsætter FødevareErhverv et sagkyndigt udvalg på syv medlemmer, der rådgiver FødevareErhverv om tildeling af tilsagn om tilskud. Ét medlem udpeges af FødevareErhverv uden forudgående indstilling, og seks medlemmer udpeges efter indstilling fra Energistyrelsen (ét medlem), Kommunernes Landsforening (ét medlem), Brancheforeningen for Biogas (to medlemmer), Landbrug & Fødevarer (ét medlem) samt Miljøstyrelsen (ét medlem). FødevareErhverv udpeger formanden blandt udvalgets medlemmer.
Kapitel 4 Generelle betingelser for tilskud § 6. Tilskud efter kapitel 5 kan ydes til juridiske enheder, der ejer og driver et biogas fællesanlæg, eller juridiske enheder, der planlægger at etablere og drive et biogas fællesanlæg, jf. § 2, stk. 1.
Stk. 2. Tilskud efter kapitel 6 kan ydes til jordbrugere, der ejer og driver et biogas gårdanlæg eller planlægger at etablere og drive et biogas gårdanlæg.
Tilskud efter kapitel 7 kan ydes til jordbrugere.
Stk. 3. Det er en betingelse for tilskud til investeringer, at 1) ansøgers tilskudsberettigede udgifter beløber sig til mindst 300.000 kr., 2) det på tidspunktet for indgivelse af ansøgning er sandsynliggjort, at nødvendige tilladelser fra offentlige myndigheder kan opnås, herunder til placering og VVM-godkendelse, således at investeringen kan igangsættes rettidigt, jf. nr. 4, 3) ansøger på ansøgningstidspunktet har indhentet bindende tilbud på investeringen, i henholdt til gældende regler om indhentelse af tilbud mv., herunder EUs udbudsregler, 4) investeringen igangsættes senest 12 måneder efter tilsagnsdatoen, jf. dog § 16, stk. 3, 5) investeringen er afsluttet senest 36 måneder fra tilsagnsdatoen og senest den 1. august 2015, 6) anmodning om slutudbetaling og afsluttende projektrapport er modtaget rettidigt i FødevareErhverv, jf. § 21, 7) ansøger afgiver de oplysninger, FødevareErhverv anmoder om til brug for sagsbehandlingen, 8) de investeringer, hvortil der er ydet tilskud, opretholdes i en periode på mindst tre år fra den dato, hvor investeringen senest skal være afsluttet, dog mindst fem år fra tilsagnsdatoen, 9) udbetalingsanmodninger med tilhørende regnskabsbilag holdes tilgængelige i fem år regnet fra datoen for afsluttende udbetaling af tilskud, og 10) tilsagnshaver sikrer, at kontrolmyndigheden har adgang til det område, investeringen er etableret på, i forbindelse med kontrol.
 Stk. 4. FødevareErhverv fastsætter i tilsagnet nærmere betingelser om tilsagnshavers forpligtelse til at informere om den offentlige medfinansiering af investeringen og til at offentliggøre oplysninger om investeringen på tilsagnshavers hjemmeside eller i relevante dagblade, tidsskrifter eller lignende.
 § 7. FødevareErhverv kan i tilsagnet fastsætte yderligere betingelser for tilskud, herunder at investeringen eller dele af investeringen skal evalueres af en uafhængig instans.
Kapitel 5 Etablering eller udvidelse af biogas fællesanlæg § 8. Tilskud kan ydes til etablering eller udvidelse af biogas fællesanlæg, hvor husdyrgødning udgør mindst 75 pct. af den biomasse målt i m3, der anvendes til produktionen af biogas.
Det er en betingelse for tilskud, at tilsagnshaver, i den periode investeringen kræves opretholdt, jf. § 6, stk. 3, nr. 8, dokumenterer, at kravet i 1. pkt. er opfyldt.
 Stk. 2. Det er en betingelse for tilskud til etablering eller udvidelse af biogas fællesanlæg, at egenfinansieringen udgør mindst 20 pct. af de tilskudsberettigede udgifter.
§ 9. Tilskud kan ydes til udgifter, der er nødvendige for investeringens gennemførelse.
Tilskuddet kan udgøre op til 20 pct. af de tilskudsberettigede udgifter, dog højst 30,0 mio. kr. pr. anlæg inklusiv tilskudsberettigede udgifter til supplerende investeringer i tilknytning til anlægget, jf. kapitel 7.
 Stk. 2. Udgifter til honorar til arkitekt, ingeniør og anden konsulentbistand, jf. § 10, stk. 1, nr. 3, kan maksimalt udgøre op til 15 pct. af de samlede tilskudsberettigede udgifter.
 Stk. 3. Tilskud efter denne bekendtgørelse kan kun kombineres med anden offentlig støtte, hvis dette er godkendt af EU-Kommissionen efter passende procedure, og kombinationsmuligheden er indarbejdet i det godkendte danske landdistriktsprogram.
 Stk. 4. Er der på tilsagnstidspunktet givet tilsagn om anden offentlig støtte til de tilskudsberettigede udgifter, nedsættes tilskuddet efter denne bekendtgørelse, således at den samlede offentlige støtte maksimalt udgør 45 pct. af de tilskudsberettigede udgifter, dog 55 pct. hvis tilsagnshaver er en mellemstor virksomhed, og 65 pct. hvis tilsagnshaver er en lille virksomhed.
 Stk. 5. Tilskudsprocenten, jf. stk. 1, 2. pkt., kan nedsættes, hvis der foreligger prioriterede ansøgninger udover årets tilsagnsramme, eller tilskuddet overstiger det i stk. 1 anførte maksimale tilskud.
 Stk. 6. Den samlede offentlige støtte må maksimalt udgøre 7,5 mio. euro pr. tilsagnshaver.
§ 10. De tilskudsberettigede udgifter kan omfatte 1) udgifter til etablering eller udvidelse af biogasanlægget herunder til nødvendige drifts- og administrationsbygninger samt lager- og modtagefaciliteter for gas og biomasse, 2) udgifter til materiel til opkoncentration af biomasse samt efterbehandling af afgasset husdyrgødning, 3) udgifter til honorar til arkitekt, ingeniør og anden konsulentbistand og 4) udgifter til udstyr, der efter FødevareErhvervs vurdering er en nødvendig forudsætning for udnyttelse af biogassen.
 Stk. 2. Udgifterne skal være nødvendige for at gennemføre investeringen og skal være direkte relateret til gennemførelsen af investeringen.
Stk. 3. FødevareErhverv kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at FødevareErhverv vurderer, at udgifterne er af væsentlig betydning for investeringens gennemførelse.
§ 11. De tilskudsberettigede udgifter kan ikke omfatte 1) udgifter hvortil der gives andre EU-tilskud, 2) udgifter til køb af brugt udstyr og brugt materiel, 3) udgifter til leje og leasing af udstyr og materiel, 4) moms, med mindre denne endeligt bæres af tilsagnshaver, 5) finansierings- og pengeinstitutomkostninger, 6) udgifter til tilsagnshavers eget arbejde eller til løn til tilsagnshavers personale i forbindelse med investeringen, 7) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 8) køb af jord, besætninger, planter og produktionsrettigheder, 9) udgifter til etablering af faciliteter hvis primære formål er at transportere biomasse fra leverandøren af biomassen og frem til lagerfaciliteter på biogasanlægget, og udgifter til etablering af faciliteter hvis primære formål er at transportere gas fra biogasanlægget og frem til aftagere af gassen, og 10) udgifter som tilsagnshaver har afholdt, inden FødevareErhverv har givet tilladelse til at iværksætte investeringen, jf. § 4, stk. 7.
Kapitel 6 Etablering eller udvidelse af biogas gårdanlæg på økologiske landbrugs- eller gartneribedrifter § 12. Tilskud kan ydes til etablering eller udvidelse af biogas gårdanlæg på økologiske landbrugs- eller gartneribedrifter, hvor husdyrgødning udgør mindst 50 pct. af den biomasse målt i m3, der anvendes til produktionen af biogas.
Det er en betingelse for tilskud, at tilsagnshaver, i den periode investeringen kræves opretholdt, jf. § 6, stk. 3, nr. 8, dokumenterer, at kravet i 1. pkt. er opfyldt.
 Stk. 2. Det er en betingelse for tilskud til etablering eller udvidelse af biogas gårdanlæg, at anlægget er beliggende på et økologisk jordbrug.
§ 13. Tilskud kan ydes til udgifter, der er nødvendige for investeringens gennemførelse.
Tilskuddet kan udgøre op til 20 pct. af de tilskudsberettigede udgifter.
 Stk. 2. Udgifter til honorar til arkitekt, ingeniør og anden konsulentbistand, jf. § 14, stk. 1, nr. 3, kan maksimalt udgøre op til 15 pct. af de samlede tilskudsberettigede udgifter.
 Stk. 3. Tilskud efter denne bekendtgørelse kan kun kombineres med anden offentlig støtte, hvis dette er godkendt af EU-Kommissionen efter passende procedure, og kombinationsmuligheden er indarbejdet i det godkendte danske landdistriktsprogram.
 Stk. 4. Er der på tilsagnstidspunktet givet tilsagn om anden offentlig støtte til de tilskudsberettigede udgifter, nedsættes tilskud efter denne bekendtgørelse, således at den samlede offentlige støtte maksimalt udgør 45 pct. af de tilskudsberettigede udgifter, dog 55 pct. hvis tilsagnshaver er en mellemstor virksomhed, og 65 pct. hvis tilsagnshaver er en lille virksomhed.
 Stk. 5. Tilskudsprocenten, jf. stk. 1, 2. pkt., kan nedsættes, hvis der foreligger prioriterede ansøgninger udover årets tilsagnsramme.
 Stk. 6. Den samlede offentlige støtte kan maksimalt udgøre 7,5 mio. euro pr. tilsagnshaver.
§ 14. De tilskudsberettigede udgifter kan omfatte 1) udgifter til etablering eller udvidelse af biogasanlægget herunder til nødvendige lager- og modtagefaciliteter for gas og biomasse, 2) udgifter til materiel til høst og opkoncentration af biomasse, 3) udgifter til honorar til arkitekt, ingeniør og anden konsulentbistand og 4) udgifter til udstyr, der efter FødevareErhvervs vurdering er en nødvendig forudsætning for udnyttelse af biogassen.
 Stk. 2. Udgifterne skal være nødvendige for at gennemføre investeringen og skal være direkte relateret til gennemførelsen af investeringen.
Stk. 3. FødevareErhverv kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at FødevareErhverv vurderer, at udgifterne er af væsentlig betydning for investeringens gennemførelse.
§ 15. De tilskudsberettigede udgifter kan ikke omfatte 1) udgifter hvortil der gives andre EU-tilskud, 2) udgifter til køb af brugt udstyr og brugt materiel, 3) udgifter til leje og leasing af udstyr og materiel, 4) moms, med mindre denne endeligt bæres af tilsagnshaver, 5) finansierings- og pengeinstitutomkostninger, 6) udgifter til tilsagnshavers eget arbejde eller til løn til tilsagnshavers personale i forbindelse med investeringen, 7) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 8) køb af jord, besætninger, planter og produktionsrettigheder, 9) udgifter til etablering af faciliteter hvis primære formål er at transportere biomasse fra leverandøren af biomassen og frem til lagerfaciliteter på biogasanlægget, og udgifter til etablering af faciliteter hvis primære formål er at transportere gas fra biogasanlægget og frem til aftageren af gassen, og 10) udgifter som tilsagnshaver har afholdt, inden FødevareErhverv har givet tilladelse til at iværksætte investeringen, jf. § 4, stk. 7.
Kapitel 7 Supplerende investeringer på landbrugs- og gartneribedrifter i forbindelse med etablering eller udvidelse af biogasanlæg § 16. Tilskud kan ydes til etablering af nødvendige fortanke, forbehandlingsanlæg mv. på landbrugs- eller gartneribedrifter.
 Stk. 2. Det er en betingelse for tilskud til supplerende investeringer, at ansøger på ansøgningstidspunktet har aftale om leverance af husdyrgødning til det biogas fællesanlæg eller biogas gårdanlæg, som der ansøges i tilknytning til, og at aftalen løber i minimum den periode, den supplerende investering kræves opretholdt, jf. § 6, stk. 3, nr. 8.
 Stk. 3. Det er en betingelse for tilskud, at investeringen først igangsættes, når FødevareErhverv har foretaget første udbetaling vedrørende det tilsagn om tilskud efter kapitel 5 eller kapitel 6, der er ansøgt i tilknytning til.
§ 17. Tilskud kan ydes til udgifter, der er nødvendige for investeringens gennemførelse.
Tilskuddet kan udgøre op til 20 pct. af de tilskudsberettigede udgifter.
 Stk. 2. Udgifter til honorar til arkitekt, ingeniør og anden konsulentbistand, jf. § 18, stk. 1, nr. 3, kan maksimalt udgøre op til 15 pct. af de samlede tilskudsberettigede udgifter.
 Stk. 3. Tilskud efter denne bekendtgørelse kan kun kombineres med anden offentlig støtte, hvis dette er godkendt af EU-Kommissionen efter passende procedure, og kombinationsmuligheden er indarbejdet i det godkendte danske landdistriktsprogram.
 Stk. 4. Er der på tilsagnstidspunktet givet tilsagn om anden offentlig støtte til de tilskudsberettigede udgifter, nedsættes tilskud efter denne bekendtgørelse, således at den samlede offentlige støtte maksimalt udgør 40 pct. af de tilskudsberettigede udgifter.
 Stk. 5. Tilskudsprocenten, jf. stk. 1, 2. pkt., kan nedsættes, hvis der foreligger prioriterede ansøgninger udover årets tilsagnsramme, eller hvis tilskuddet sammenlagt med tilskuddet til det biogasanlæg, der er ansøgt om tilskud i tilknytning til, overstiger det i § 9, stk. 1, anførte maksimale tilskud.
 Stk. 6. Den samlede offentlige støtte kan maksimalt udgøre 7,5 mio. kr. pr. tilsagnshaver.
§ 18. De tilskudsberettigede udgifter kan omfatte 1) udgifter til etablering af fortanke og øvrige leverancefaciliteter for husdyrgødning og biomasse, 2) udgifter til materiel til opkoncentration af biomasse og 3) udgifter til honorar til arkitekt, ingeniør og anden konsulentbistand.
 Stk. 2. Udgifterne skal være nødvendige for at gennemføre investeringen og skal være direkte relateret til gennemførelsen af investeringen.
Stk. 3. FødevareErhverv kan efter ansøgning godkende andre udgifter end de i stk. 1 anførte som tilskudsberettigede.
Det er en betingelse for godkendelse, at FødevareErhverv vurderer, at udgifterne er af væsentlig betydning for investeringens gennemførelse.
§ 19. De tilskudsberettigede udgifter kan ikke omfatte 1) udgifter hvortil der gives andre EU-tilskud, 2) udgifter til køb af brugt udstyr og brugt materiel, 3) udgifter til leje og leasing af udstyr og materiel, 4) moms, med mindre denne endeligt bæres af tilsagnshaver, 5) finansierings- og pengeinstitutomkostninger, 6) udgifter til tilsagnshavers eget arbejde eller til løn til tilsagnshavers personale i forbindelse med investeringen, 7) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 8) udgifter der overvejende må vurderes som genanskaffelser af udstyr, 9) udgifter til etablering af faciliteter, hvis primære formål er at transportere biomasse fra stedet, hvor biomassen produceres eller opbevares, og frem til biogasanlægget og 10) udgifter som tilsagnshaver har afholdt, inden FødevareErhverv har givet tilladelse til at iværksætte investeringen, jf. § 4, stk. 7.
Kapitel 8 Udbetaling af tilskud § 20. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter, der skal kunne dokumenteres.
Anmodning om udbetaling af tilskud skal indgives på et særligt skema og vedlægges en revisorerklæring fra en registreret eller statsautoriseret revisor.
Skema og formular til revisorerklæring fås via FødevareErhvervs hjemmeside eller ved henvendelse til FødevareErhverv.
Stk. 2. Tilskud kan udbetales i indtil to rater samt en slutudbetaling.
Den enkelte rate skal udgøre mindst 20 pct. af det samlede tilsagnsbeløb.
Stk. 3. Det er en betingelse for udbetaling af tilskud, at FødevareErhverv har godkendt rateopgørelser.
Ved slutudbetaling er det endvidere en betingelse, at FødevareErhverv har godkendt den endelige opgørelse samt afsluttende projektrapport.
Stk. 4. Det er en betingelse for første udbetaling, at de nødvendige tilladelser fra offentlige myndigheder til etablering af investeringen er opnået.
Det er en betingelse for slutudbetaling, at alle nødvendige tilladelser fra offentlige myndigheder er opnået.
§ 21. Anmodning om slutudbetaling skal sammen med den afsluttende projektrapport være modtaget i FødevareErhverv senest tre måneder efter den dato, hvor investeringen senest skal være afsluttet.
FødevareErhverv kan i særlige tilfælde meddele dispensation fra denne frist.
 Stk. 2. Den afsluttende projektrapport skal udfærdiges på et særligt skema, som fås via FødevareErhvervs hjemmeside eller ved henvendelse til FødevareErhverv.
 § 22. Tilskuddet overføres til tilsagnshavers NemKonto.
Kapitel 9 Ændring af investeringen og indtræden i tilsagn § 23. Ændring af en investering, herunder fristen for investeringens afslutning, kan godkendes af FødevareErhverv på betingelse af, at ændringen efter FødevareErhvervs vurdering er i overensstemmelse med investeringens formål.
Fristen for investeringens afslutning kan dog ikke forlænges ud over den 1. august 2015. Ansøgning om ændring af en investering skal godkendes af FødevareErhverv, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændring af en investering.
Stk. 3. Anmodning om ændring af en investering skal være modtaget i FødevareErhverv senest to måneder før den dato, hvor investeringen senest skal være afsluttet.
FødevareErhverv kan i særlige tilfælde meddele dispensation fra denne frist.
§ 24. FødevareErhverv kan efter ansøgning tillade, at en anden, der ifølge § 6, stk. 1 og 2, kan være tilsagnshaver, indtræder i et tilsagn.
Den, der indtræder i tilsagnet, indtræder i rettigheder og forpligtelser efter tilsagnet.
Kapitel 10 Underretningspligt § 25. Tilsagnshaver skal i hele perioden, hvor betingelserne for tilskud skal opfyldes, på forlangende afgive en erklæring til FødevareErhverv om, hvorvidt betingelserne for tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilskud skal opfyldes, forpligtet til uden ugrundet ophold skriftligt at give FødevareErhverv meddelelse om forhold, der kan medføre bortfald af tilsagn eller tilbagebetaling af tilskud efter § 26.
 Stk. 3. Tilsagnshaver skal senest 12 måneder fra tilsagnsdatoen indsende dokumentation til FødevareErhverv for, at investeringen er igangsat.
Kapitel 11 Bortfald af tilsagn og tilbagebetaling af tilskud § 26. Tilsagn om tilskud bortfalder, hvis 1) ansøger har afgivet urigtige eller vildledende oplysninger eller har fortiet oplysninger af betydning for sagens afgørelse, 2) tilsagnshaver tilsidesætter sine pligter efter landdistriktslovens § 11, stk. 2, 3) tilsagnshaver ikke opfylder sin underretningspligt efter § 25, 4) investeringen ikke gennemføres i overensstemmelse med tilsagnet, eller 5) betingelserne for tilskud ikke er opfyldt.
Stk. 2. I de i stk. 1 nævnte tilfælde træffer FødevareErhverv afgørelse om tilbagebetaling af tilskud.
Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetalingen sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 12 Force majeure § 27. FødevareErhverv anerkender følgende begivenheder som force majeure:
 1) Tilsagnshavers død.
 2) Bortforpagters død.
 3) Tilsagnshavers uarbejdsdygtighed i længere tid.
 4) Ekspropriation, hvis en sådan ekspropriation ikke kunne forudses på tidspunktet for ansøgers modtagelse af tilsagnet.
 5) Ødelæggelse af stalde på landbrugs- eller gartneribedrifter med aftale om leverance af husdyrgødning til biogasanlægget.
 6) Udbrud af en epizooti eller anden smitsom husdyrsygdom i besætninger på landbrugs- eller gartneribedrifter med aftale om leverance af husdyrgødning til biogasanlægget, der medfører offentlige indgreb, og som er omfattet af den i medfør af lov om hold af dyr udstedte liste over sygdomme, der bekæmpes, fordi de er af væsentlig samfundsøkonomisk betydning.
 7) En alvorlig naturkatastrofe, der i væsentlig grad berører arealer, der er omfattet af investeringen.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. FødevareErhverv kan i ganske særlige tilfælde anerkende andre begivenheder, end de der er nævnt i stk. 1, som force majeure.
§ 28. Hvis tilsagnshaver eller dennes dødsbo ønsker at påberåbe sig force majeure, skal dette meddeles FødevareErhverv skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 13 Klageadgang § 29. Afgørelser truffet af FødevareErhverv i medfør af denne bekendtgørelse kan påklages til ministeren for fødevarer, landbrug og fiskeri.
 Stk. 2. Klagen skal indgives gennem FødevareErhverv og skal være modtaget i FødevareErhverv senest fire uger efter modtagelsen af den afgørelse, klagen vedrører.
 Stk. 3. FødevareErhverv kan genoptage en sag, efter der er indgivet en klage.
Kapitel 14 Ikrafttræden § 30. Bekendtgørelsen træder i kraft den 26. september 2010.
