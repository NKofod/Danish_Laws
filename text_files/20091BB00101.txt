Fremsat den 12. januar 2010 af Flemming Møller Mortensen (S), Leif Lahn Jensen (S) og Mogens Jensen (S) Forslag til folketingsbeslutning om at gøre det obligatorisk for motions- og fitnesscentre at være dækket af dopingkontrol Folketinget pålægger regeringen at fremsætte lovforslag inden den 1. juni 2010, der gør det obligatorisk for både kommercielle og foreningsdrevne motions- og fitnesscentre at være dækket af dopingkontrol via Anti Doping Danmark.
Bemærkninger til forslaget Tendensen i udbredelsen af doping er kraftigt stigende og har været det gennem flere år.
Doping har spredt sig fra elitesporten til breddeidrætten, hvor flere grupper af sportsudøvere doper sig for at få større muskler.
Tilgangen til dopingmidler er uacceptabelt let, ikke mindst i motions- og fitnesscentre, hvor chancen for at finde en dopingmisbruger er ti gange højere end andre steder.
Det skønnes, at der i Danmark er over 10.000 og måske helt op til 50.000 misbrugere af dopingpræparater, så problemet bør tages alvorligt.
Dopingmidlerne er tilsyneladende ikke svære at få fat i.
Hvidbogen om doping i Danmark (Doping i Danmark  en hvidbog, Kulturministeriet, 1999) afdækker bl.a., at 25 pct. af de adspurgte idrætsudøvere regnede det for muligt at skaffe de ønskede dopingmidler på mindre end 3 dage.
Det er i dag frivilligt for centrene, om de vil melde sig ind i Anti Doping Danmark.
Af de 428 kommercielle fitnesscentre i Danmark står 151 uden for et samarbejde med Anti Doping Danmark.
Det betyder, at når Anti Doping Danmark finder personer, der tager stoffer, og giver dem karantæne fra fitnesscentre, kan de melde sig ind i et andet fitnesscenter, der ikke er medlem af Anti Doping Danmark, og fortsætte deres misbrug.
De kan sågar have held til at melde sig ind i et andet center, der er medlem af Anti Doping Danmark, idet det er op til de enkelte centre, om de vil udveksle personoplysninger.
Hvis alle centre bliver pålagt dopingkontrol fra Anti Doping Danmark, vil signalværdien for de titusindvis af fortrinsvis mænd, der doper sig i dag, være tydelig.
Samtidig vil mulighe­der­ne for handel med doping mindskes.
Tal fra Anti Doping Danmark bekræfter problematikken.
I perioden fra januar til september 2009 har Anti Doping Danmark foretaget 445 dopingprøver, hvoraf 98 var positive.
Det vil sige, at 22 pct. af de testede var dopingmisbrugere.
 Doping er ulovligt i Danmark. Årsagen hertil er, at der er mange og fatale bivirkninger.
 Bivirkninger ved dopingmisbrug:
  Både mænd og kvinder kan få følgende bivirkninger: leverskader, hurtig vægtforøgelse, hjerteanfald, stigning i kolesterolindholdet i blodet og nedsat forplantningsevne.
 Mænd kan rammes af: impotens, formindskelse af testiklerne, prostataforstørrelse, lysere stemme samt væskeophobninger i kroppen.
Yderligere forringes sædkvaliteten kraftigt, så længe stofferne indtages og i op til 6 måneder efter.
Der er eksempler på, at anabole steroider har medført varig sterilitet.
 Kvinder kan bl.a. rammes af: øget udvikling af kønsbehåring, at brysterne mindskes, og klitorisforstørrelse.
Kvinder, som indtager anabole steroider, kan yderligere få en række maskuliniserende eller viriliserende bivirkninger i form af skægvækst og øget behåring, tendens til skaldethed og dybere stemme.
Der ses hyppige menstruationsforstyrrelser, som kan udvikle sig til udeblivende menstruation.
 Endvidere forekommer der psykiske bivirkninger, som bliver større i takt med den mængde testosteron, man tager.
Man får som bruger af anabole steroider svært ved at styre sit temperament.
Humørsvingninger, voldelig og ukontrollabel adfærd, psykotiske træk samt ændringer i seksualdriften er blandt de hyppigste psykiske bivirkninger.
Der har også været eksempler på, at brugen af doping kan føre til svær depression og selvmord.
Skriftlig fremsættelse Flemming Møller Mortensen (S):
 Forslag til folketingsbeslutning om at gøre det obligatorisk for motions- og fitnesscentre at være dækket af dopingkontrol.
(Beslutningsforslag nr.
B 101).
