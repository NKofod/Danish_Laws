 Hoslagt fremsendes Veterinærdirektoratets cirkulære af 7. november 1988 om  

 slagtning m.v. af hjortedyr og vildt.
 Med henvisning hertil samt til bekendtgørelse nr. 645 af 2. oktober 1987  

 om slagtning m.v. af hjortedyr og vildt skal Veterinærdirektoratet meddele  

 følgende:
 Som det fremgår af indledningen til bekendtgørelse nr. 645 omfatter den  

 slagtning m.v. af hjortedyr og vildt, herunder også fuglevildt.
 Om bekendtgørelsens opdeling bemærkes, at hjortedyr, der holdes i en  

 indhegning på under 50 ha eller i en registreret hjortefarm, i denne  

 forbindelse betragtes som husdyr, hvorimod andre hjorte (f.eks. fritlevende  

 eller fra dyrehaver større end 50 ha) betragtes som vildt.
 Som vildt betragtes endvidere alle øvrige jagtbare dyrearter, såvel hår-  

 som fjervildt, bortset fra vildsvin, idet vildsvin med hensyn til slagtning  

 og kontrol er omfattet af særlige regler, for tiden bekendtgørelse af 12.  

 august 1988 om trikinkontrol med kød af vildsvin og bjørne m.m.
 Til de enkelte bestemmelser skal bemærkes følgende:
 ad § 1.
 Det fremgår heraf, at bekendtgørelsen regulerer slagtning af hjortedyr og  

 vildt, tilvirkning og engrosforhandling af kød af hjortedyr, vildt og  

 vildtprodukter uden for detailhandelsleddet samt udførsel af kød af  

 hjortedyr, vildt og vildtprodukter.
 Reglerne i bekendtgørelsen sammenholdt med undtagelserne nævnt i § 1 stk.  

 2, medfører bl.a., at hjortedyr, som hidrører fra en registreret hjortefarm  

 eller fra en indhegning på under 50 ha, og som ønskes forhandlet, skal  

 indbringes til slagtemæssig behandling på en § 3-virksomhed og underkastes  

 dyrlægekontrol.
 Andre hjortedyr og andet vildt (dog ikke vildsvin), herunder alt jagtvildt  

 og fuglevildt fra opdrætningssteder, kan uden at følge bekendtgørelsens  

 regler leveres direkte til private eller til detailforhandlingsvirksomheder,  

 når disse ikke forhandler vildt engros eller er offentlige og private  

 storkøkkener, slagtere eller forhandlere af kød, slagteaffald og kødvarer.
 ad § 2.
 De omhandlede hjortedyr skal tilføres en § 3-virksomhed og underkastes  

 dyrlægekontrol.
Såfremt hjortedyrene aflives på opdrætningsstedet skal aflivningen  

 foretages af stedets ejer eller bruger selv eller dennes personale, særligt  

 uddannet eller en anden af Veterinærdirektoratet autoriseret person.
Ejeren  

 har ansvaret for, at nedskydningen foretages af en af nævnte  

 personkategorier.
 ad § 3.
De pågældende virksomheder skal godkendes af Veterinærdirektoratets  

 afdeling for kødkontrol og ansøgning herom indsendes til vedkommende  

 veterinærinspektør.
I forbindelse hermed fastsætter Veterinærdirektoratet de  

 nærmere bestemmelser for godkendelsen.
 Dette gælder også, såfremt virksomheden i forvejen er godkendt som privat  

 slagtehus, jfr. § 5 i bekendtgørelse nr. 496 af 15. august 1988 om kød m.m.  

 til hjemmemarkedet, eller er godkendt til slagtning eller behandling af  

 vildsvin.
 Såfremt virksomheden også tilvirker vildtprodukter, skal denne funktion  

 godkendes af Veterinærdirektoratets afdeling for levnedsmiddelskontrol og  

 være under tilsyn af levnedsmiddelkontrolenheden.
 ad § 4.
 De pågældende virksomheder godkendes af Veterinærdirektoratets afdeling  

 for levnedsmiddelkontrol og står under lokalt tilsyn af  

 levnedsmiddelkontrolenheden.
 ad § 5.
 De pågældende virksomheder godkendes af den lokale tilsynsmyndighed  

 (levnedsmiddelkontrolenheden).
 ad § 6.
 Produktionen må ikke påbegyndes, forinden der foreligger skriftlig  

 godkendelse af virksomheden.
 ad § 7.
 Der henvises til Veterinærdirektoratets cirkulære af 7. november 1988 om  

 slagtning m.v. af hjortedyr og vildt.
 ad § 8.
Udførsel af kød af hjortedyr og af vildt kan foretages direkte fra en §  

 3-virksomhed eller via et eksportautoriseret frysehus til lande, som ikke har  

 særlige bestemmelser for import af vildtkød m.v.
Såfremt partiet skal  

 ledsages af et oprindelses- og sundhedscertifikat, skal dette udstedes af  

 dyrlægen på pågældende § 3-virksomhed på en af Veterinærdirektoratet  

 udarbejdet formular.
Udgiften i forbindelse hermed afholdes af virksomheden.
 Udover det i Veterinærdirektoratets cirkulære om slagtning m.v. af  

 hjortedyr og vildt fastsættes nedenstående retningslinier for §  

 3-virksomhederne vedrørende aflivning og slagtemæssig behandling m.v. af  

 hjortedyr omfattet af § 2: Bedøvning/aflivning:
 Såfremt dyrene leveres levende til slagtehuset, foretages bedøvningen med  

 boltpistol.
Såfremt dyrene aflives på en registreret hjortefarm, skal dette foregå i  

 den godkendte aflivningsfold, jfr. § 4, stk. 1, nr. 5, i bekendtgørelse nr.  

 391 af 5. juli 1988 om hjortehold m.m.
I tilfælde af nødslagtning kan  

 aflivning foretages andet steds i indhegningen.
I tilfælde af anskydning, eller hvis et dyr ikke falder, skal det anskudte  

 dyr hurtigst muligt aflives.
Indtransport til slagtemæssig behandling:
De aflivede dyr må afblødes, men ikke åbnes (brækkes) på stedet.
De skal  

 anbringes enkeltvis i tætte beholdere (plastbaljer eller lignende) og  

 hurtigst muligt transporteres til en § 3-virksomhed.
Ved indsamlingen skal  

 forurening af kroppen undgåes, og arbejdet bør tilrettelægges, så der højst  

 forløber to timer fra aflivningen til påbegyndelsen af den slagtemæssige  

 behandling.
Slagtemæssig behandling:
Denne skal foretages i et godkendt slagtehus eller i en af  

 Veterinærdirektoratet godkendt slagtebus i samarbejde med et godkendt  

 slagtehus.
Dyrlægekontrol:
 Dyrlægekontrollen omfatter levende syn, herunder i nødvendigt omfang  

 tilsyn med at aflivningen foretages korrekt, og kødkontrol.
 Kødkontrollen skal udføres af den kontrollerende dyrlæge ved det godkendte  

 slagtehus, medens det levende syn kan udføres enten af den kontrollerende  

 dyrlæge eller af den praktiserende dyrlæge ved hjortefarmen.
 Såfremt ejeren af hjortefarmen ønsker levende syn samt tilsyn med  

 aflivningen foretaget af den praktiserende dyrlæge, skal denne 24 timer i  

 forvejen underrettes om aflivningstidspunktet, ligesom den kontrollerende  

 dyrlæge ved slagtehuset samtidig underrettes herom.
Pågældende dyrlæge skal udfærdige en passerseddel med oplysning om dyrenes  

 oprindelse, antal og art, tidspunkt for aflivningen, evt. medicinanvendelse  

 og andre oplysninger af betydning for kødkontrollen.
Passersedlen skal  

 afleveres til den kontrollerende dyrlæge samtidig med indlevering af  

 slagtedyrene.
 Såfremt kødkontrollen ønskes foretaget i en godkendt slagtebus i  

 forbindelse med den slagtemæssige behandling, påhviler det ejeren af  

 slagtebussen at sikre sig assistance til udførelse af kontrolarbejdet ved den  

 kontrollerende dyrlæge ved slagtehuset.
For udførelsen af kødkontrollen honoreres dyrlægen efter takster, som  

 fastsættes af Landbrugsministeriet.
Stempling:
 Stempling af kroppen skal foretages i overensstemmelse med bestemmelserne  

 i Bekendtgørelse nr. 490 af 15. august 1988 om kød m.m til hjemmemarkedet.
Såfremt der ikke i umiddelbar fortsættelse af slagtningen er foretaget  

 afhudning, kan kødkontrolstemplet anbringes på en manilla-mærkeseddel, som  

 hæftes på kroppen.
Mærkesedlen skal forsynes med slagtedato og adressen på  

 oprindelsesbesætningen.
Køling:
 Kroppe og organer skal straks efter kødkontrolundersøgelsen og stemplingen  

 bringes i kølerum og anbringes adskilte, så der sikres hurtig nedkøling til  

 henholdsvis + 7 grader C for kroppe og + 3 grader C for organer.  

 Grovpartering:
Grovpartering og pakning må kun finde sted efter endt nedkøling.
Såfremt  

 det ønskes af ejeren, skal stemplingen foretages således, at de enkelte  

 kødstykker efter grovpartering er forsynet med køødkontrolstemplet.  

 Kartonerne eller anden yderemballage skal forsegles med en etikette med  

 slagtehusets kødkontrolstempel, navn og adresse på afsender og angivelse af  

 vareart, slagtedato m.m.
Udførsel af kød af hjortedyr:
Kød af hjortedyr kan eksporteres direkte fra en § 3-virksomhed eller via  

 et eksportautoriseret frysehus.
Udførsel kan kun finde sted til lande, der  

 ikke kræver direktiv 64/433/EØF (fersk kød direktivet) opfyldt, med mindre §  

 3-virksomheden er autoriseret i henhold til Landbrugsministeriets  

 bekendtgørelse om udførsel af fersk køb.
 P.V.V.
