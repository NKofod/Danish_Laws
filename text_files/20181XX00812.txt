Skriftlig fremsættelse (13. marts 2019) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om arbejdsmiljø (Andre målrettede indsatser end risikobaserede tilsyn m.v.) (Lovforslag nr.
L 196) Bygge- og anlægsbranchen er en branche, hvor alt for mange kommer til skade eller bliver slidt ned på grund af dårligt arbejdsmiljø.
Derfor besluttede regeringen og arbejdsmiljøforligskredsen i 2017, at Arbejdstilsynet skulle igangsætte et forsøg med en ny tilsynsmetode i bygge- og anlægsbranchen.
Tilsynsmetoden helhedsorienteret tilsyn har været en succes og har betydet et væsentligt mere effektivt tilsyn og dermed også meget mere arbejdsmiljø for pengene.
 Regeringen og forligskredsen ønsker derfor, at det bliver muligt at erstatte det risikobaserede tilsyn med det helhedsorienterede tilsyn i bygge- og anlægsbranchen.
 De positive erfaringer med at udvikle en indsats, der specifikt er målrettet bygge- og anlægsbranchen, viser, at det kan være hensigtsmæssigt at afprøve nye indsatser i forhold til bestemte virksomheds- og branchegrupper.
 Regeringen og forligskredsen ønsker derfor, at det fremover bliver muligt at erstatte det risikobaserede tilsyn med andre målrettede indsatser, hvis disse viser sig at være mere egnede inden for bestemte virksomheds- eller branchegrupper.
 På den baggrund foreslås det, at beskæftigelsesministeren får bemyndigelse til at udstede regler om, at Arbejdstilsynet skal gennemføre andre målrettede indsatser end det risikobaserede tilsyn overfor virksomheder i bestemte virksomheds- eller branchegrupper.
 Lovforslaget indeholder desuden bestemmelser om, at den nye organisation  Fagbevægelsens Hovedorganisation  indstiller medlemmer til Arbejdsmiljørådet og Arbejdsmiljøklagenævnet i stedet for LO og FTF.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
