Nr BR 7 Beretning over Danmarks støtte til reformprocessen i Central- og Østeuropa  

 (samt det tidligere Sovjetunionen og Baltikum)   

 Nr 7 1991-92, 1. samling Afgivet af Udvalget vedrørende Dansk Sikkerhedspolitik Afgivet: 19911217 Udvalget har afholdt to offentlige høringer om henholdsvis Sovjetunionens økonomi og Baltikum samt haft et samråd med udenrigsministeren om »Regeringens handlingsplan for Danmarks bidrag til støtten til reformprocessen i Central- og Østeuropa i årene 1992-1994«.
Endelig har udvalget holdt et møde, hvor beretningen er blevet behandlet og afgivet.
 På denne baggrund ønsker et flertal (Socialdemokratiets, Det  

 Konservative Folkepartis, Venstres, Socialistisk Folkepartis,  

 Centrum-Demokraternes, Det Radikale Venstres og Kristelig Folkepartis  

 medlemmer af udvalget) at udtale følgende:
 Folketingets Udenrigsudvalg afgav den 30. april 1991 betænkning over  

 forslag til folketingsbeslutning om principper for samarbejdet med de  

 østeuropæiske lande (B 50 i 1990-91, 2. samling).
I betænkningen blev det slået fast, at en fortsat stigende dansk indsats  

 skal virke fremmende for den økonomiske omstilling til markedsøkonomi.
De  

 vigtigste samarbejdsområder for støtten blev slået fast som værende miljø,  

 såvel det indre som det ydre, energiområdet, fødevareområdet, uddannelses-,  

 kultur- samt arbejdsmarkedsområdet.
Flertallet bag betænkningen pegede  

 endvidere på, at støtten principielt bør kunne finansieres uden for det  

 finanspolitiske måltal.
 Beslutningsforslaget blev vedtaget i Folketinget den 7. maj 1991. På  

 baggrund heraf blev regeringens handlingsplan for støtten i årene 1992-94 i  

 september 1991 offentliggjort.
 På dette grundlag ønsker flertallet at præcisere følgende:
1. Udviklingen i Østlandene 90'erne skulle gerne blive det årti, hvor Østeuropa og det tidligere  

 Sovjetunionen (som herefter vil blive benævnt Østlandene) for alvor gennemgår  

 en dybtgående politisk og økonomisk reformproces. Østlandene har behov for,  

 at der nu sættes en langsigtet og målrettet indsats i gang for at få landene  

 på fode såvel politisk som økonomisk.
 Dilemmaet mellem på den ene side markedsøkonomiske reformer og på den  

 anden side de uundgåelige økonomiske omfordelinger kræver, at den vestlige  

 støtte må bevæge sig ad to veje: Den må støtte økonomiske reformer, og den må  

 tilstræbe at afbøde de sociale konsekvenser af reformerne.
 Flertallet finder, det er af stor betydning, også for dansk sikkerhed, at  

 der bliver tale om en stigende dansk indsats til fremme af økonomisk  

 omstilling i Østlandene bort fra planøkonomi til markedsøkonomi og demokrati.  

 Uden en stabilisering af disse økonomier og en undgåelse af de værste sociale  

 problemer er der alvorlig risiko for, at de demokratiske landvindinger vil gå  

 tabt.
2. Finansiering Østhjælpen er af en så vigtig karakter, at der bør aftales en flerårig  

 ramme for Øststøtten.
I 1992 afsættes i finansloven 2,1 mia. kr. til såvel de  

 multilaterale som de bilaterale hjælpeprogrammer.
På samme måde bør der frem  

 til og med 1994 afsættes mindst 2,1 mia. kr. årligt til Øststøtten, det vil  

 sige for en treårig periode ligesom støtten fra EF.
Ved besparelser på forsvarsbudgetterne 1991 og 1992 blev der i alt sparet  

 650 mio. kr., som blev øremærket til Østhjælpen.
Yderligere besparelser på  

 forsvarsbudgettet bør også i fremtiden anvendes direkte til finansiering af  

 støtten til reformerne i Øst.
3. Faste principper for støtten Den danske støtte bør være båret frem i en erkendelse af, at måden, vi  

 støtter på, har betydning for, hvilken type samfund vi fremmer.
Den vestlige  

 hjælp bør indrettes på at skabe forudsætningerne for langsigtede stabile  

 økonomiske og politiske reformer samt ud fra princippet om en økologisk  

 bæredygtig udvikling - og ikke på illusioner om hurtige mirakelkure.
 Der er på mange områder gjort en god begyndelse med hensyn til den danske  

 indsats, men samtidig er det vigtigt, at der nu på baggrund af de indhøstede  

 erfaringer udformes nye og faste retningslinier, og at der sker en målrettet  

 prioritering af Østhjælpen.
Flertallet finder, at eet af de vigtigste midler til at understøtte  

 udviklingen i Østlandene bliver handelssamarbejdsaftaler.
Der må ydes en  

 fortsat dansk indsats for at give Østlandene adgang til EF-markederne gennem  

 handels- og associeringsaftaler.
 Det er i den forbindelse vigtigt, at der etableres frihandelsaftaler  

 internt mellem Østlandene, så samhandelen mellem landene genoptages, og at  

 valutaerne gøres konvertible.
 Endelig skal den geografiske fordeling af midlerne være baseret på en  

 kvalitativ vurdering af de enkelte projekter og udmøntes så decentralt som  

 muligt.
Al hjælp til Østlandene bør ydes på en sådan måde, at udnyttelsesgraden  

 maksimeres.
Princippet for støtten bør være, at den tilvejebringes ad den  

 vej, som sikrer størst mulig udnyttelse af pengene til gavn for det påtænkte  

 land.
 Flertallet lægger stor vægt på gennemførelse af projekter i  

 Østersøregionen.
 På baggrund af de positive danske erfaringer på de øvrige hjælpeområder  

 påpeger flertallet, at organisationer, der ikke repræsenterer regeringen  

 (NGO'er), og folkelige bevægelser bør prioriteres højt i projektudvælgelsen  

 på alle områder af Østhjælpen.
 Flertallet ønsker at understrege, at det på alle områder må være en dialog  

 med modtagerlandet samt projekternes kvalitet, der danner grundlag for  

 tildelingen af både multilaterale og bilaterale midler.
4. En social, kulturel og miljømæssig dimension Det er flertallets opfattelse, at Øststøtten skal tage hensyn til og  

 aktivt modvirke de negative sociale eftervirkninger, som følger med en  

 omstilling til markedsøkonomi.
Der bør ydes støtte til etablering af  

 velfærdsskabende ordninger og institutioner.
På disse områder har Danmark en  

 viden og erfaring, som kan overføres til de nye demokratier i Øst.
Den økologiske dimension bør endvidere indgå som en vigtig gennemgående  

 faktor i alle de danske støtteprogrammer.
Netop miljøet er tidligere blevet  

 meget lavt prioriteret i Østlandene, hvorfor det må sikres, at økonomisk  

 støtte fremmer en bæredygtig udvikling.
 En styrkelse af respekten for menneskerettighederne bør være et  

 gennemgående træk, når der stilles kriterier for, hvilke projekter vi ønsker  

 at støtte.
Østhjælpen bør desuden indeholde en kulturel, uddannelses- og  

 forskningsmæssig dimension, som kan være med til at sikre en harmonisk,  

 stabil og forhåbentlig demokratisk udvikling.
En videreførelse af  

 kulturinstituttet i Baltikum vil være eet blandt mange initiativer, som kan  

 virke befordrende for den »bløde del« af reformerne.
5. Udvalgte områder Flertallet opfordrer til, at der dels på grund af landenes behov og dels  

 på grundlag af Danmarks ekspertise sker en koncentration om bestemte områder.  

 Det drejer sig primært om miljø-, energi-, fødevare-, infrastruktur- og  

 uddannelsesområdet samt arbejdsmarkedsområdet.
Støtte til omlægning af produktionen fra militær til civil produktion  

 (conversion) er et område, der påkalder sig særlig opmærksomhed.
Omlægning er  

 en væsentlig forudsætning for at få den civile produktion moderniseret og  

 dermed en forudsætning for en økonomisk udvikling af Østlandene.
Flertallet  

 mener derfor, at conversion bør være et af de områder, der bør gives høj  

 prioritet.
 I forbindelse med tilbagetrækning af de sovjetiske tropper fra Østlandene  

 bør der kunne ydes økonomisk støtte til eksempelvis genbosætning.
 Ud fra de danske erfaringer på arbejdsmarkedsområdet er det flertallets  

 opfattelse, at Danmark bør opprioritere arbejdsmarkedsområdet, blandt andet  

 sådan at uddannelse af arbejdsmarkedets parter prioriteres ved tildeling af  

 statslige midler.
 Inden for miljø- og energiområdet bør blandt andet energibesparelser,  

 anvendelse af indenlandske brændsler og fremme af vedvarende energi have en  

 vigtig placering.
 På fødevareområdet bør det især være udviklingen af landbruget, herunder  

 også de økologiske produktionsformer og distributionen, som Danmark forsøger  

 at støtte, medens en eventuel direkte fødevarehjælp først og fremmest vil  

 finde sted gennem de multilaterale programmer, specielt gennem EF.
Forbedring af infrastrukturen i Østlandene er en forudsætning for  

 etablering af markedsøkonomiske rammer.
Flertallet finder det naturligt, at  

 den danske støtte til infrastrukturen koncentrerer sig om områder, hvor  

 Danmark tidligere har vist ekspertise.
Blandt andet vil der være behov for  

 støtte på det politiske og administrative område.
Danmark har i den  

 forbindelse erfaringer med hensyn til forvaltning, lovgivning m.v., som via  

 systemeksport og direkte støtte kan være Østlandene til stor nytte.  

 Telekommunikation og transport er andre områder, hvor Danmark har  

 forudsætningerne for at give god støtte.
 Det er endvidere et formål at styrke samspillet mellem dansk erhvervsliv  

 og modtagerlandets.
 Som et eksempel på et projekt, der støtter en folkelig bevægelse og  

 behovet for en miljømæssig og humanitær støtte, kan nævnes støtte til  

 selvhjælpsgrupper og folkelige initiativer omkring Tjernobyl.
Endelig er der på uddannelses- og kulturområdet gjort en god begyndelse  

 med henholdsvis praktikantordningen og etableringen af et kulturinstitut i  

 Baltikum.
Flertallet ønsker dog at understrege betydningen af, at der fortsat  

 arbejdes på at få etableret flere initiativer på disse områder, ikke mindst  

 til fremme af den mellemfolkelige forståelse.
6. Om de enkelte støtteordninger Idet der konstateres en positiv effekt af de eksisterende ordningers  

 virke, har det samtidig vist sig nødvendigt med en opfølgning og opstramning  

 af:
 - IØ-FONDEN: Det bør sikres, at der bliver bedre muligheder for, at  

 små virksomheder kan få en del af den støtteramme, der i 1992 er fastsat til  

 150 mio. kr.
- ØSTLANDEPULJEN: Den interne fordelingspraksis i det  

 interministerielle Østlandeudvalg (IMØ-udvalget) angående Østlandepuljen  

 trænger til en revurdering og opstramning.
Der er i 1992 afsat 100 mio. kr.
- EKSPORTKREDITFACILITETEN: Den eksisterende eksportkreditordning  

 for Østlandene har ikke fungeret tilfredsstillende.
Hovedårsagen hertil er  

 manglende risikovillighed og præmiernes størrelse samt manglende mulighed for  

 at kunne få forhåndstilsagn om garanti, som det kendes fra sektion 1 og 2  

 under eksportkreditten.
Det er positivt, at hensættelserne på finansloven for  

 1992 er sat til 250 mio. kr. mod tidligere 100 mio. kr.
Flertallet opfordrer til, at der sideløbende med stigningen i  

 hensættelserne sikres en mere imødekommende risikovurdering, og til, at  

 præmiesatserne generelt nedsættes til et niveau, der svarer til det øvrige  

 Vesteuropa.
Endvidere mener flertallet, at et mindre gebyr for tilsagn  

 eventuelt kombineret med korte tilsagnsfrister, som i givet fald kan  

 forlænges, vil kunne løse problemet omkring forhåndstilsagn.
 - PRAKTIKANTORDNINGEN: Ordningen forlænges ud over 1992.
- DEMOKRATIFONDEN: Denne fond har i det forløbne år gjort stor  

 gavn.
Der er pr. 5. september tiltrådt ansøgninger til et samlet beløb på  

 45,9 mio. kr.
For 1992 udvides den med 30 mio. kr. til 75,9 mio. kr., hvilket  

 også afsættes i 1993 og 1994. Danmark skal give en reel håndsrækning til de  

 spirende demokratier i Østlandene.
Demokratifonden er eet vigtigt skridt i  

 den retning.
 - MILJØSTØTTEORDNINGEN: Arbejdet med at få nedbragt den  

 eksisterende forurening og fremme naturbeskyttelsen og således medvirke til,  

 at udviklingen generelt kommer til at foregå på et bæredygtigt grundlag, skal  

 også i de kommende år have en betydelig vægt i den danske støtte.  

 Miljøstøtteordningens målrettede indsats for at forbedre miljøet bør også i  

 de kommende år have en finansiel ramme på mindst 100 mio. kr.
- ØSTERSØINITIATIVET: Der afsættes en pulje på 550 mio. kr. til  

 styrkelse af infrastruktur, miljø, uddannelse etc., som nærmere bestemt under  

 punkt 5, til de Østlande, som grænser op til Østersøen.
I denne er Baltikum  

 og Skt.
Petersborg-regionen en meget vigtig del med et stort behov for  

 ekstraordinær støtte.
Den nærmere udformning af ordningen skal ske i  

 samarbejde med partierne bag beretningen, herunder den endelige fastlæggelse  

 af ordningens omfang.
- RESERVE: En reserve på cirka 80 mio. kr. udmøntes under hensyn  

 til de principper, der er beskrevet i denne beretning.
Udmøntningen  

 forudsættes at ske i samarbejde med partierne bag beretningen.
7. Effektiv og koordineret administration af ordningerne Det er flertallets opfattelse, at der på baggrund af den foreløbige  

 karakter af midlernes fordeling er behov for en nærmere analyse og  

 prioritering af administrationen.
Eksempelvis kan det påpeges, at  

 eksportkreditfaciliteten hidtil ikke har virket efter hensigten.
Flertallet finder, at regeringen, som det er tilfældet med  

 udviklingsbistanden, fremover een gang om året giver en redegørelse for  

 støttens udgiftsramme, samt for hvordan støtten agtes tilrettelagt og  

 udmøntet i det kommende år.
Endvidere bør regeringen ved finansårets slutning  

 give en redegørelse vedrørende ordningens administration og virkning.
Flertallet er af den opfattelse, at der kan ske en omfordeling mellem de i  

 beretningen nævnte puljer, der ikke er lovbundne.
Flertallet forudsætter, at  

 en eventuel omfordeling sker efter aftale med partierne bag beretningen.
 Flertallet forudsætter, at en eventuel uudnyttet del af den årlige ramme i  

 et finansår kan overføres til følgende finansår.
Flertallet forudsætter, at endelig udmøntning af Østhjælpen skal ske i tæt  

 samarbejde med partierne bag beslutningen.
Endvidere opfordres ministeren til  

 løbende at informere om ordningernes planlægning, udmøntning og  

 administration.
Et mindretal inden for flertallet (Centrum-Demokraternes medlem af  

 udvalget) ønsker dog at understrege, at partiet ikke vil binde sig til  

 besparelser på forsvaret for at finde penge til Øststøtten.
Situationen i den  

 østlige del af Europa er så flydende, at det ikke på nuværende tidspunkt er  

 muligt at forudse eventuelle senere besparelser på forsvaret.
Derfor mener  

 mindretallet, at man ikke på nuværende tidspunkt skal indregne besparelser på  

 forsvaret som en del af det økonomiske grundlag for støtten til Øst.
Hvis det  

 senere på baggrund af generelle aftaler om nedskæring af forsvaret i Europa  

 skulle vise sig muligt at overføre penge til Øststøtten, vil det naturligvis  

 være glædeligt.
Mindretallet ønsker ikke at presse på med forsvarsbesparelser  

 for at opnå økonomisk baggrund for en i øvrigt nødvendig økonomisk støtte til  

 Østlandene.
 Et mindretal (Fremskridtspartiets medlem af udvalget) ønsker at  

 udtale følgende:
 Det er med glæde og stor spænding, at mindretallet betragter udviklingen i  

 det tidligere marxistiske totalitært styrede Østeuropa.
Forsigtighed fra dansk og vestlig side er en nødvendighed, hvorfor vi også  

 bør være særdeles varsomme med den form for hjælp, vi yder de nye regimer.  

 Først og fremmest skal vi gøre op med os selv, hvad det er, vi vil fremme.
Er  

 det de nye regeringer, der bygger videre på gammelkommunisme, eller er det  

 befolkningernes ret til frie samfund? For mindretallet er der ingen tvivl: Det må og skal være folkenes ret til  

 frie samfund med fri markedsøkonomi.
Derfor er det ødelæggende med den hjælp,  

 flertallet foreslår idet man koncentrerer sig om hjælp til forskellige  

 institutioner i stedet for hjælp til afsætning af varer, således at borgerne  

 kan se, at de får noget ud af at arbejde.
Markedsøkonomi bygger på, at der viser sig et kontant udbytte ved at  

 arbejde.
Glæden ved selv at kunne klare sig er frihed.
Derfor skal hjælpen  

 heller ikke opbygge et afhængighedsforhold til de vestlige lande og ej heller  

 føre til, at de kommer i taknemmelighedsgæld, da dette kun medfører  

 aggressioner.
Fri handel er det forløsende ord.
Danmark skal stå som garant for, at EF  

 ikke bliver protektionistisk.
Vi kan hjælpe med råd og vejledning, når vi  

 bliver spurgt, men Danmark skal ikke belære andre om, hvilket system de skal  

 bruge, hverken når det gælder økologiske dimensioner, sociale institutioner  

 eller lignende.
Hvis man fra dansk side ønsker at sikre en stabil udvikling for de nye  

 lande, skal man hjælpe med at opbygge deres selvrespekt og derigennem det  

 enkelte individs forståelse for, at det nytter noget, at deres fædreland kan  

 hive sig selv op ved håret, når det skal.
Ellers lægger vi blot ved til bålet  

 af utilfredshed og dermed ustabilitet.
Ved at give 2,1 mia. kr. om året i  

 Øststøtte får vi kun et øget dansk skatteniveau og en større splittelse inden  

 for modtagerlandene.
 Akut fødevarehjælp til storbyerne i det tidligere Sovjetunionen er  

 naturligvis en EF-forpligtelse, men derefter er det lige så naturligt og  

 nødvendigt, at EF åbner sine markeder.
 P.u.v.
