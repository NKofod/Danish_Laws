Ankestyrelsens principafgørelse O-5-95 om anbringelse uden for hjemmet uden samtykke - advokatbistand - børn over 15 år - barnet enig i anbringelsen Resume:
Ankestyrelsen har behandlet en sag, hvor der af Børn og unge-udvalget var truffet beslutning om anbringelse uden for hjemmet af en ung på over 15 år, der var enig i anbringelsen.
Beslutningen blev truffet i henhold til bistandslovens § 35, stk. 3.
Under sagens behandling i Ankestyrelsen var den unge fortsat enig i anbringelsen, hvilket betød, at den unge ikke havde advokatbistand under sagens behandling i Ankestyrelsen og heller ikke havde krav herpå.
Tilsvarende havde den unge heller ikke krav på advokatbistand ved sagens behandling i Børn og unge-udvalget og ved retten.
 Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 124, stk. 3 Vejledninger:
Socialministeriets vejledning nr. 218 af 15. december 1992 om bistandslovens bestemmelser om særlig støtte til børn og unge - pkt. 81, pkt. 88 Sagsfremstilling:
 Sagen vedrørte en 16-årig ung, som Børn og unge-udvalget under henvisning til bistandslovens § 35, stk. 3 havde truffet beslutning om at anbringe uden for hjemmet.
 Den unge havde erklæret sig enig i anbringelsen både under sagens behandling i Børn og unge-udvalget og i Ankestyrelsen.
 Den unge var enig i anbringelsen og fik derfor ikke tilbud om advokatbistand under sagens behandling i Ankestyrelsen, uanset at denunge havde haft advokatbistand ved sagens behandling i Børn og unge udvalget.
 Afgørelse:
Efter § 124, stk. 3 skal en ung, der er fyldt 15 år, og som nægter at give samtykke i en sag om anbringelse efter § 35, have tilbud om vederlagsfri advokatbistand.
Dette gælder både under sagens behandling i Børn og unge-udvalget, Ankestyrelsen og ved landsretten m.v.
 Ankestyrelsen fandt, at en ung over 15 år, som er enig i anbringelsen efter § 35, ikke har krav på advokatbistand ved sagens behandling iAnkestyrelsen og heller ikke har det ved behandlingen i Børn og unge udvalget og ved retten.
