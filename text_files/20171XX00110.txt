Skriftlig fremsættelse (5. oktober 2017) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om ændring af lov om efterskoler og frie fagskoler og lov om folkehøjskoler (Lempelse af tilskudsbetingelser for bygninger og arealer, varetagelse af opgaver ud over skole- og undervisningsvirksomhed m.v.) (Lovforslag nr.
L 50) Med lovforslaget foretages en forenkling og lempelse af reglerne for efterskoler og frie fagskoler.
Formålet med lovforslaget er at fremme mulighederne for skolernes fortsatte udvikling gennem friere og mere tidssvarende rammer.
Lovforslaget indeholder forslag om at lempe kravet om, at en skoles bygninger og arealer hovedsageligt skal udgøre en geografisk og bygningsmæssig enhed, så en skoles bygninger og arealer fremover hovedsageligt skal ligge i geografisk nærhed af hinanden.
Det foreslås også, at skolerne i visse situationer får mulighed for at leje bygninger og arealer i en periode på op til 10 år.
I den sammenhæng foreslås det indføjet i loven, at undervisningsministeren kan træffe beslutning om, at der ikke ydes tilskud til en skole, hvis skolen indgår lejemål eller andre aftaler, der indebærer en nærliggende risiko for, at skolen styres af andre.
Lovforslaget indebærer endvidere, at skolerne får mulighed for at eje en mindre del af skolens undervisningsfaciliteter sammen med andre.
Med lovforslaget forslås lempelser, så skolerne i begrænset omfang på visse områder kan varetage opgaver ud over skolernes skole- og undervisningsvirksomhed.
Det foreslås, at en skole efter skriftlig aftale mod vederlag skal kunne varetage administrative opgaver for andre skoler omfattet af denne lov, samt at en skole kombineret med en folkehøjskole skal kunne varetage administrative opgaver for en anden folkehøjskole.
Endvidere foreslås det, at en efterskole i begrænset omfang skal kunne anvende skolens egne midler til folkeoplysningsaktiviteter i Danmark.
Det foreslås også at opdatere afgrænsningen af elevgruppen for det særlige tilskud til efterskoler for elever fra visse lande.
Endvidere foreslås en enkelt konsekvensændring som følge af ændrede myndighedsbetegnelser på skatteområdet.
 Lovforslaget indeholder endelig en mindre ændring af lov om folkehøjskoler, så folkehøjskoler kombineret med efterskoler eller frie fagskoler fremover skal kunne varetage administrative opgaver for folkehøjskoler, efterskoler og frie fagskoler.
Forslaget om friere rammer for efterskoler og frie fagskoler vurderes udgiftsneutralt for frie fagskoler, og merudgifterne for efterskoler vil blive afholdt inden for den økonomiske ramme, som er fastlagt for efterskoler.
Forslaget har derfor samlet set ikke økonomiske konsekvenser for stat, kommuner og regioner.
 Det foreslås, at loven træder i kraft den 1. januar 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
