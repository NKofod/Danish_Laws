Ligningsrådet afslog at give tilladelse til fusionslovens § 2, stk. 2  

 til skattefri fusion af helejede søsterselskaber Ved fusion af helejede datterselskaber kan det forekomme, at der ikke  

 udstedes yderligere aktier/anparter i det fortsættende selskab, men at  

 hovedaktionæren alene vederlægges for aktierne i det ophørende selskab med  

 dette selskabs egenkapital, forudsat den er positiv.
 Ifølge fusionslovens § 11, stk. 1, er den skattemæssige aktionærsuccession  

 knyttet til de aktier i det fortsættende selskab, som aktionærerne modtager  

 som vederlag for aktierne i det ophørende selskab.
Såfremt der ikke udstedes nye aktier, bliver der derfor heller ingen  

 succession.
Hvor det er søsterselskaber, der fusionerer, betyder dette, at  

 hovedaktionærens positive anskaffelsessum for aktierne i det påhørende  

 selskab bortfalder.
Det samme gælder en negativ anskaffelsessum, der således  

 ikke vil kunne efterbeskattes, hvis der gives tilladelse til skattefri  

 fusion, jf. lov om skattefri virksomhedsomdannelse, § 4, stk. 5.
 Ifølge fusionslovens § 2, stk. 1, er det en betingelse for skattefri  

 fusion, at mindst 90 pct. af værdien af aktierne/anparterne i det ophørende  

 selskab alene vederlægges med aktier/anparter i det fortsættende selskab.  

 Ligningsrådet kan dog i medfør af bestemmelsens stk. 2 tillade skattefri  

 fusion i tilfælde, hvor aktionærerne eller anpartshaverne i det ophørende  

 selskab vederlægges med andet end aktier eller anparter i det fortsættende  

 selskab i videre omfang end 10 pct.
 Hvor søsterselskaber fusionerer helt uden vederlag, hverken i aktier eller  

 andet, er det på forhånd udelukket at meddele tilladelse.
 Men hvor hovedaktionæren vederlægges udelukkende med egenkapitalen i det  

 ophørende selskab, således at hans aktier i det fortsættende selskab bliver  

 tilsvarende mere værd, må Ligningsrådet eller skattemyndighederne på rådets  

 vegne tage stilling til, om der kan meddeles tilladelse til skattefri fusion.
 I den omhandlede sag havde hovedanpartshaveren en negativ anskaffelsessum  

 for anparterne i det ophørende selskab, som han nogle år forud for fusionen  

 havde stiftet i henhold til lov om skattefri virksomhedsomdannelse.
 Ligningsrådet vedtog, at tilladelsen måtte forudsætte, at  

 hovedanpartshaveren i forbindelse med fusionen fik udstedt anparter i det  

 fortsættende selskab, således at den negative anskaffelsessum kunne knyttes  

 til de nyudstedte anparter.
 På det foreliggende grundlag kunne Ligningsrådet derfor ikke give  

 tilladelse til skattefri fusion.
 (* 1) Offentliggjort i Skat nr. 12, 1990.
