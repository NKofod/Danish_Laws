 I henhold til § 59, stk. 4 og § 73, stk. 4 i lov om arbejdsformidling og  

 arbejdsløshedsforsikring m.v., jf. lovbekendtgørelse nr. 480 af 8. august  

 1988 som ændret senest ved lov nr. 840 af 21. december 1988, fastsættes efter  

 forhandling med Landsarbejdsnævnet følgende:
 § 1.  Har et medlem i de forudgående 13 uger før  

 tilmelding til arbejdsformidlingen sammenlagt haft beskæftigelse af større  

 omfang end svarende til fagets normale arbejdstid, overføres alle  

 overskydende timer.
 Stk. 2.  Kun uger efter 1. januar 1989 indgår i de 13  

 uger. 13 ugers perioden forlænges med dage eller uger, hvor medlemmet har  

 været i konflikt.
Stk. 3.  Har et medlem haft beskæftigelse i mindre end  

 13 uger siden sidste opgørelsestidspunkt, opgøres kun overskydende timer  

 efter sidste opgørelsestidspunkt.
Overskydende timer fra tidligere opgørelse,  

 der ikke er opbrugt, sammenlægges med eventuelle overskydende timer fra den  

 nye opgørelse.
 Stk. 4.  Er der i de 13 uger dage, hvor medlemmet har  

 fået udbetalt kontant dækning for et antal timer uden at have været i  

 beskæftigelse, medgår disse timer i beregningen af beskæftigelsens omfang i  

 de enkelte uger.
 Stk. 5.  Hvis de overskydende timer i en uge kan  

 henføres til tidligere uger, hvor medlemmets arbejdstid som led i en  

 turnusordning har været mindre end medlemmets overenskomstmæssige arbejdstid  

 eller i øvrigt aftalt arbejdstid, skal overførsel af timer dog ikke finde  

 sted.
 § 2.  Kan medlemmets arbejdstid ikke eller kun  

 vanskeligt kontrolleres, omregnes indtægten fra de forudgående 13 uger før  

 ledighedens indtræden til arbejdstimer med den til enhver tid gældende  

 omregningssats.
 § 3.  Timer fra bibeskæftigelse medregnes i  

 opgørelsen.
 § 4.  Overskydende timer opbruges i uger, hvor  

 medlemmet helt eller delvist er uden beskæftigelse, holder fri for egen  

 regning eller afspadserer.
 Stk. 2.  Overskydende timer vil ikke kunne opbruges på  

 dage, hvor medlemmet afholder ferie, modtager sygedagpenge, er i konflikt,  

 får godtgørelse for tabt arbejdsfortjeneste eller i henhold til  

 arbejdsløshedsforsikringsloven er udelukket fra at modtage  

 arbejdsløshedsdagpenge.
 Stk. 3.  Overskydende timer bortfalder, hvis de ikke er  

 opbrugt inden 9 måneder fra opgørelsestidspunktet.
 § 5.  Reglerne om timeoverførsel finder tilsvarende  

 anvendelse for deltidsforsikrede, der har haft beskæftigelse af større omfang  

 end svarende til en ugentlig arbejdstid på 30 timer i de forudgående 13 uger  

 før ledighedens indtræden.
§ 6.  Timer med ulønnet arbejde, der medfører fradrag  

 i dagpengene, jf.
Arbejdsdirektoratets bekendtgørelse nr. 57 af 1. marts 1982  

 om arbejdes og indtægters betydning for arbejdsløshedsdagpengenes størrelse,  

 medregnes ikke.
 § 7.  Bekendtgørelsen træder i kraft den 21. februar  

 1989, og bestemmelserne finder anvendelse ved udbetalinger for 1. ordinære  

 dagpengeudbetalingsperiode, der afsluttes efter 7. februar 1989.
 § 8.  Samtidig ophæves Direktoratet for  

 Arbejdsløshedsforsikringens bekendtgørelse nr. 874 af 29. december 1988 om  

 overførsel af overskydende timer.
