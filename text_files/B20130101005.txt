 Bekendtgørelse om fiskeres ret til pleje og fri rejse m.v.
 I medfør af § 70, § 73, § 73 a, stk. 2, og § 75 i lov om søfarendes ansættelsesforhold m.v., jf. lovbekendtgørelse nr. 742 af 18. juli 2005, som ændret ved lov nr. 493 af 12. maj 2010, fastsættes:
Kapitel 1 Definitioner og anvendelsesområde § 1. Følgende definitioner finder anvendelse i denne bekendtgørelse:
 1) Fisker: Ansat, der gør tjeneste om bord på et fiskeskib, jf. § 1, stk. 1, og § 49 i lov om søfarendes ansættelsesforhold m.v.
 2) Dansk repræsentation: Enhver dansk diplomatisk eller konsulær repræsentation (ambassade, generalkonsulat, konsulat eller vicekonsulat).
3) Kønssygdom: Syfilis, gonorre, ulcus venereum (blød chanker) og lymfogranuloma inguinale, når disse sygdomme foreligger i smitsom eller anden frisk behandlingskrævende form.
Komplikationer, der først fremkommer en længere årrække efter disse sygdomme, såsom sensyfilistiske hjerte- og nervelidelser, omfattes ikke af begrebet.
4) Underhold: Hospitalsophold, kost og logi samt plejetilsyn, så længe den pågældende er uarbejdsdygtig på grund af sygdom.
Godtgørelse for logi ydes kun, når fiskeren af behandlingsmæssige årsager opholder sig uden for hjemstedet.
Godtgørelse for kost og logi ydes ikke under hospitalsophold.
5) Lægehjælp: Lægeundersøgelse med tilhørende ordinationer og behandlinger, herunder lægetilsyn, operationer, røntgen o.l.
Endvidere henregnes hertil attest- og receptudfærdigelse m.v. samt transport til og fra læge, hospital eller andet behandlingssted.
 6) Lægemidler: Medicin, bandager, fysiurgisk behandling, for så vidt behandlingen finder sted i tilknytning til læge- eller hospitalsbehandling, men ikke briller, brokbind, krykker, proteser o.l.
 7) Svigagtigt fortiede sygdomme eller lidelser: Sådanne sygdomme eller legemsskader, som en fisker har fortiet ved sin ansættelse, uanset at den pågældende vidste eller burde have vidst, at deres ikke-tilstedeværelse var en forudsætning for ansættelsen.
8) Selvforskyldt sygdom eller legemsskade: Sådan sygdom eller skade som fiskeren har pådraget sig ved eget uforsvarligt  forsætligt eller groft uagtsomt  forhold.
Kønssygdom anses i denne forbindelse ikke som selvforskyldt.
 § 2. Denne bekendtgørelse finder anvendelse for fiskere.
Kapitel 2 Pleje § 3. En syg eller skade fisker har ret til pleje på de betingelser, der følger af §§ 27, 30 og 49, nr. 16, i lov om søfarendes ansættelsesforhold m.v.
Plejen omfatter underhold, lægehjælp og lægemidler, jf. førnævnte lovs § 2, nr. 3-5.
§ 4. Skibsføreren skal sørge for, at en syg eller skadet fisker om bord eller i land får forsvarlig pleje.
Denne pligt er uafhængig af, hvem det påhviler at bære udgifterne ved plejen, jf. bekendtgørelsens kapitel 5.
 Stk. 2. Behandlingen om bord, mens fiskeskibet er i søen, skal ske i overensstemmelse med forskrifterne i en af Søfartsstyrelsen godkendt lægebog for søfarende samt i tilfælde, hvor det er muligt og af behandlingsmæssige årsager skønnes nødvendigt, med indhentet rådgivning fra Radio Medical.
 Stk. 3. Ligger skibet i havn, eller er det i sådan nærhed af land, at plejemuligheder i land kan og bør tages i betragtning, afgør skibsføreren under hensyntagen til tilfældets nærmere beskaffenhed og til sømandens ønsker, om plejen fortsat skal ydes om bord, om der bør tilkaldes eller konsulteres læge fra land, eller om hospitalsbehandling  ambulant eller i form af indlæggelse  skal iværksættes.
 Stk. 4. Er der skibslæge om bord, skal plejen overlades til denne.
§ 5. Efterlades en syg fisker i udlandet, skal skibsføreren overgive ham til dansk repræsentations forsorg eller, hvis der ikke er dansk repræsentation på stedet, på anden måde skaffe ham forsvarlig pleje og underrette nærmeste danske repræsentation herom.
Hvis fiskeren ønsker det, skal skibsføreren underrette hans nærmeste pårørende.
Kapitel 3 Fri rejse med underhold § 6. Fiskere har ret til fri rejse efter reglerne i § 8, §§ 11-13, § 14, stk. 1, jf. stk. 3, § 18, stk. 2, § 18 b, stk. 2, § 19, stk. 2, § 19 a, stk. 2, § 30, stk. 3, og § 35 i lov om søfarendes ansættelsesforhold m.v.
 § 7. Fri rejse omfatter:
 1) Transport fra det sted, hvor fiskeren opholdt sig, da retten til fri rejse indtrådte, og til bestemmelsesstedet.
 2) Underhold såvel under selve rejsen som under ophold på afgangsstedet i afventen af, at rejse kan arrangeres.
 3) Transport af personlige effekter, men ikke af andre varer erhvervet under rejsen.
§ 8. Foreligger der ikke særlig aftale om rejsemåden, kan til transportens gennemførelse anvendes ethvert offentligt befordringsmiddel.
Der kan dog aftales anden særlig transportmåde.
Rejsen bør tilrettelægges således, at den gennemføres hurtigst muligt.
Ved tilrettelæggelsen skal der tages hensyn til fiskerens ønsker, hans helbredstilstand og omkostningerne.
 § 9. Underhold ydes under hensyntagen til de på vedkommende sted herskende leveomkostninger.
 § 10. Ved fratrædelse for hjemrejse til Danmark efter § 8 i lov om søfarendes ansættelsesforhold m.v. må kravet om hjemrejsen være fremsat samtidig med fiskerens egen opsigelse eller afskedsbegæring.
 § 11. Fiskeren kan give afkald på sin ret til fri rejse, jf. dog stk. 2. Fiskeren har ikke krav på godtgørelse for den ubenyttede ret.
Stk. 2. Fiskeren kan ikke give afkald på sin ret til fri rejse i tilfælde, 1) hvor rejsen besluttes som led i en syg eller skadet fiskers pleje, og 2) hvor rejsens formål er at sende ham til videre pleje på hjemstedet eller forhyringsstedet.
Kapitel 4 Særligt om begravelse og ligbrænding § 12. Dør en fisker, mens han er overgivet til en dansk repræsentationens forsorg, jf. denne bekendtgørelses § 5, overtager den danske repræsentation de i bekendtgørelse nr. 829 af 10. december 1990 om ligsyn og begravelse m.v. ved dødsfald til søs nævnte pligter med hensyn til begravelse eller ligbrænding.
Kapitel 5 Betalings- og refusionsregler § 13. Udgifterne ved en fiskers pleje afholdes af rederen, 1) under tjenesten, jf. stk. 2, eller 2) fra tjenestens ophør i indtil 12 uger, dog ikke ud over 2 uger, efter fiskeren er kommet til det land, hvor han har bopæl, jf. dog stk. 2 og 3. Lige med tjenestens ophør stilles det tilfælde, hvor fiskeren efterlades (afmønstres) i havn, uden at tjenesten formelt er bragt til ophør.
Stk. 2. Stk. 1 finder ikke anvendelse ved fiskerens svigagtigt fortiede sygdomme eller lidelser eller ved fiskerens selvforskyldte sygdom eller legemsskade.
Kønssygdom anses i denne forbindelse ikke som selvforskyldt.
Fiskeren afholder udgifterne ved pleje udover de i stk. 1, nr. 2, nævnte frister på henholdsvis 12 eller 2 uger.
 Stk. 3. Staten afholder udgifterne til plejen af en fisker, der lider af kønssygdom eller tuberkulose, i tiden fra tjenestens ophør og indtil udløbet af de i stk. 1, nr. 2, nævnte frister på henholdsvis 12 eller 2 uger.
 Stk. 4. Staten har ikke pligt til at betale for fiskerens pleje efter tjenestens ophør, i det omfang behandlingsudgifterne vil kunne dækkes af en social tryghedsordning eller er sikret i en fremmed sygekasse, sygeforening eller privat forsikringsselskab, men skal forskudsvis afholde udgifterne, indtil udgifterne kan refunderes.
§ 14. Udgifterne ved fri rejse med underhold afholdes af rederen, når fiskeren fratræder 1) uden for hjemlandet efter rederens opsigelse eller udløbet af en tidsbegrænset ansættelsesaftale, 2) som følge af rederens konkurs m.v., 3) som følge af rederens ikke lovlige afsked, 4) ved afsked eller fratrædelse efter §§ 11, 12, 13 eller 14 i lov om søfarendes ansættelsesforhold m.v., 5) som følge af krigsfare mv., jf. den i nr. 4 nævnte lovs § 18 a og § 18 b, 6) som følge af sygdom eller tilskadekomst, der har eller kunne have foranlediget tjenestens ophør, eller 7) ved tjenesteforholdets ophør som følge af tabet af skibet.
 Stk. 2. For fiskere med bopæl i Danmark refunderer staten halvdelen af udgifterne til fiskerens hjemrejse med underhold ved fratrædelse efter længere tids tjeneste, jf. § 8, stk. 2, i lov om søfarendes ansættelsesforhold m.v.
 Stk. 3. I de tilfælde hvor rederen er en anden end arbejdsgiveren, påhviler forpligtelsen til at afholde udgifterne efter bekendtgørelsens kapitel 2 og 3 tillige rederen.
§ 15. Fiskeren afholder udgifterne ved egen hjemrejse som følge af svigagtigt fortiede sygdomme eller lidelser, eller selvforskyldt sygdom eller legemsskader.
Kønssygdom anses i denne forbindelse ikke som selvforskyldt.
 Stk. 2. Den ansatte afholder endvidere udgifterne ved egen hjemrejse efter udløbet af de i lovens § 30, stk. 1-3, jf. § 35, nævnte frister på henholdsvis 12 eller 2 uger.
 § 16. For fiskere med bopæl i Danmark betaler staten hjemrejseudgifterne til bopælen i Danmark, hvis den ansatte lider af kønssygdom eller af tuberkulose, der har eller kunne have foranlediget tjenestens ophør.
 § 17. Skibsføreren kan henvende sig til enhver dansk repræsentation med anmodning om bistand til gennemførelse af de pligter, som påhviler ham efter denne bekendtgørelse.
Stk. 2. Såfremt repræsentationen på rederens vegne træffer nogen af de foranstaltninger, der kræves efter denne bekendtgørelse, skal skibsføreren på forlangende stille sikkerhed for de af repræsentationen afholdte udgifter.
Sikkerhedsstillelsen kan bestå i en garantierklæring.
 Stk. 3. De til repræsentationen indbetalte hyrebeløb for en syg eller skadet fisker, der efterlades i udlandet, kan efter omstændighederne tjene som sikkerhed for de udgifter, sømanden selv skal dække.
 § 18. Hvis rederen ikke inden for en rimelig tid træffer foranstaltninger for fiskerens hjemrejse i henhold til bekendtgørelsens § 6, sikrer Søfartsstyrelsen fiskerens hjemsendelse efter reglerne i § 10 a i lov om søfarendes ansættelsesforhold m.v.
Kapitel 6 Hensyn til sædvanlig god økonomi § 19. I de tilfælde, hvor en foranstaltning efter reglerne i bekendtgørelsens kapitel 2, 3 og 4 iværksættes af en anden end den, der skal afholde udgiften, bør foranstaltningen iværksættes under iagttagelse af sædvanlig god økonomi.
 Stk. 2. I de her nævnte tilfælde må den, der foreløbig har måttet afholde udgiften, på sædvanlig måde til brug ved refusionskravets fremsættelse sikre sig fornøden dokumentation.
Kapitel 7 Straf § 20. Såfremt højere straf ikke er forskyldt efter § 65, stk. 1 og 2, eller § 66, nr. 1, litra b, i lov om søfarendes ansættelsesforhold m.v. eller anden lovgivning, straffes overtrædelse af bekendtgørelsens § 4, stk. 1 og 2, med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 Stk. 3. Ved pålæggelse af strafansvar efter stk. 2 anses for personer, som er ansat til at udføre arbejde om bord på skibet af andre end rederen, tillige for at være knyttet til rederen.
Kapitel 8 Ikrafttræden § 21. Bekendtgørelsen træder i kraft den 20. august 2013.
 Stk. 2. Bekendtgørelsen finder anvendelse på sygdomstilfælde eller dødsfald opstået efter ikrafttrædelsen.
 Stk. 3. Bekendtgørelsen finder endvidere anvendelse for hjemrejser, der er påbegyndt efter ikrafttrædelsen.
