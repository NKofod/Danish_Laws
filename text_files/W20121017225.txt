Offererstatningslovens § 18  krav om tilbagebetaling af erstatning, nævnets j.nr. 09-520-13861 De angivne skadevoldere blev ved både byret og landsret dømt for at have tiltvunget sig samleje og anden kønslig omgængelse end samleje med ansøger.
Ansøger blev i den anledning tilkendt tortgodtgørelse på 75.000 kr., og nævnet tilkendte hende tort i overensstemmelse hermed.
Sagen blev imidlertid taget op på ny, og landsretten frikendte ved ny dom de angivne skadevoldere  også for kravet om godtgørelse for tort.
Ansøgeren blev efterfølgende dømt for at have afgivet falsk forklaring under byretssagen og den oprindelige sag for landsretten.
Nævnet traf afgørelse om, at ansøgeren skulle tilbagebetale tortgodtgørelsen.
Nævnet tillagde det afgørende betydning, at ansøgerens forklaringer i byretten og i den oprindelige landsretssag førte til domfældelse af de angivne skadevoldere, og at hendes forklaringer for retten dermed havde været af afgørende betydning for, at nævnet havde tilkendt hende tort-godtgørelse.
