Som led i arbejdsmarkedsnævnets almindelige virksomhed på det regionale  

 arbejdsmarked skal nævnet deltage aktivt i forbindelse med sager om varsling  

 af afskedigelser af større omfang, jfr. lovens kap. 5 a om varsling m.v. i  

 forbindelse med afskedigelser af større omfang.
I henhold til § 23 e i loven  

 om arbejdsformidling og arbejdsløshedsforsikring m.v. gives efter forhandling  

 med landsarbejdsnævnet følgende retningslinier for arbejdsmarkedsnævnenes  

 virksomhed i henhold til kap. 5 a.
 1. Når et arbejdsmarkedsnævn i henhold til § 23 c fra  

 en virksomhed har modtaget meddelelse om, at denne fortsat agter at foretage  

 afskedigelser af større omfang, skal nævnet overveje, hvordan det vil være  

 praktisk muligt for arbejdsformidlingskontoret at etablere et direkte  

 samarbejde med virksomheden med henblik på at være behjælpelig i dennes  

 bestræbelser på at afbøde følgerne af sådanne afskedigelser.
 2. Når et arbejdsmarkedsnævn har modtaget den under  

 pkt. 1 nævnte meddelelse, overvejer nævnet, hvorvidt der skønnes at være et  

 realistisk grundlag for, at der sammen med virksomheden og i fællesskab med  

 f.eks. kommuner eller andre offentlige eller private organer kan iværksættes  

 foranstaltninger med henblik på at undgå eller begrænse de påtænkte  

 afskedigelser eller virkningerne heraf.
3. Når arbejdsmarkedsnævnet har fået underretning om,  

 hvem der afskediges, skal nævnet sammen med arbejdsformidlingskontoret  

 udfolde bestræbelser for at tilvejebringe tilbud om andet arbejde.
Endvidere  

 kan der peges på samarbejde med de lokale instanser for  

 arbejdsmarkedsuddannelserne med henblik på kurser, f.eks. omskoling,  

 efteruddannelse eller specialarbejderuddannelse, som kan øge den enkeltes  

 muligheder på arbejdsmarkedet.
4. Ud over den under punkt 1-3 omtalte  

 formidlingsvirksomhed er der ved arbejdsministeriets bekendtgørelse nr. 74 af  

 4. marts 1977, § 2, stk. 3 og 4, § 3, stk. 3, og § 4, stk. 3, tillagt  

 arbejdsmarkedsnævnet visse afgørelser der giver mulighed for dispensation  

 vedrørende afgrænsning af virksomhedsbegrebet i relation til et  

 erhvervsforetagende, der er opdelt i flere lokale enheder, en statslig  

 styrelse eller en kommunal forvaltning.
Nævnets afgørelse af disse spørgsmål  

 kan efter bekendtgørelsens § 9 inden fire uger indbringes for  

 landsarbejdsnævnet, hvilket de berørter parter orienteres om i forbindelse  

 med afgørelsen.
 5. Opstår der lovfortolkningsspørgsmål i forbindelse  

 med arbejdsmarkedsnævnets sagsbehandling, skal nævnet henvise sådanne  

 spørgsmål til arbejdsformidlingens regionschef til vejledende udtalelse,  

 eventuelt efter forelæggelse for arbejdsdirektoratet.
 6. Uoverensstemmelse mellem arbejdsgiver og  

 arbejdstager om forhandlingsproceduren, opsigelsesvarsler, godtgørelse for  

 undladt varsel i henhold til § 102 a, stk. 2, eller andre uoverensstemmelser  

 mellem parterne må af nævnet henvises til fagretslig behandling eller, hvor  

 fagretslig behandling ikke er anvendelig, til indbringelse for domstolene.
 7. Såfremt arbejdsmarkedsnævnet får formodning om, at  

 der er sket overtrædelse af lovens §§ 23 b og c, kan nævnet rette henvendelse  

 herom til politiet, idet sådan overtrædelse efter § 102 a, stk. 1, straffes  

 med bøde.
 8. Nævnsmedlemmerne er omfattet af straffelovens  

 almindelige bestemmelser om tavshedspligt med hensyn til oplysninger, som er  

 kommet til deres kundskab ved udøvelsen af deres virksomhed.
 9. Bestemmelsen i § 1 i lov om offentlighed i  

 forvaltningen (aktindsigt) kommer ikke til anvendelse på dokumenter i sager  

 om varsling i forbindelse med afskedigelser af større omfang i henhold til  

 reglerne herom i kap. 5 a i lov om arbejdsformidling og  

 arbejdsløshedforsikring m.v., jfr. arbejdsministeriets bekendtgørelse nr. 73  

 af 4. marts 1977.
 10. Arbejdsministeriets cirkulære af 4. marts 1977 om  

 arbejdsmarkedsnævnenes virksomhed ved varsling m.v. i forbindelse med  

 foretagelse af afskedigelser af større omfang ophæves.
