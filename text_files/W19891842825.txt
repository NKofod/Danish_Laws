 Udlejningsvirksomhed for 3 sommerhuse blev anset for at have karakter  

 af passiv virksomhed, hvor kravet til arbejdsindsats i etableringskontolovens  

 § 5, stk. 2, ikke kunne antages opfyldt.
 Midler fra etableringskonto kunne derfor ikke anvendes til køb af  

 inventar til sommerhusene.
 Overlærer A klagede for indkomståret 1986 over, at de stedlige  

 skattemyndigheder havde anset ham for uberettiget til at anvende midler fra  

 etableringskonto til køb af inventar m.v.
Det var oplyst, at klageren i 1986 havde erhvervet 3 sommerhuse til  

 udlejning.
Han havde i forbindelse med udlejningsvirksomheden anskaffet en  

 del indbo for ca. 21.000 kr., hvoraf 17.134 kr. var betalt ved frigivne  

 etableringskontomidler, således at alene resten af den nævnte udgift var  

 fradraget i klagerens indkomstopgørelse.
De stedlige skattemyndigheder havde begrundet den foretagne  

 indkomstnedsættelse med etableringskontofrigivelsen med, at klageren ikke  

 opfyldte arbejdskravet i etableringskontolovens § 5, stk. 2. Herefter skal  

 kontohaveren eller dennes ægtefælle deltage med en personlig arbejdsindsats i  

 et ikke uvæsentligt omfang, for at han kan anses for at have drevet  

 selvstændig virksomhed i etableringskontolovens forstand.
Endvidere henviste  

 skattemyndighederne til punkt 26 i cirkulæret om frigivelse af  

 etableringskontomidler, samt til Statsskattedirektoratets ligningsvejledning  

 afsnit D 4.5.3., hvorefter udlejningsvirksomhed normalt blev anset for at  

 være en så passiv form for virksomhed, at arbejdskravet i henhold til den  

 nævnte lovbestemmelse ikke kunne anses for at være opfyldt.
Klageren påstod over for Landsskatteretten benyttelsen af  

 etableringskontoen godkendt, idet hans revisor gjorde gældende, at  

 arbejdskravet var opfyldt.
Til støtte herfor forklarede revisoren, at det  

 første af de nævnte sommerhuse var købt i marts måned, og at det dengang var  

 ubeboeligt og derfor måtte istandsættes, før det kunne udlejes.
Klageren  

 havde selv udført istandsættelsesarbejdet sammen med sin familie, og herunder  

 indrettet nyt badeværelse og køkken.
Endvidere havde klageren arbejdet med  

 selve udlejningen og foretaget planlægning i forbindelse med en påtænkt  

 udvidelse af udlejningen af sommerhuse.
 Landsskatteretten måtte imidlertid være enig med de stedlige  

 skattemyndigheder i, at driften af den omhandlede udlejningsvirksomhed, der  

 måtte anses for at have karakter af passiv virksomhed, ikke kunne antages at  

 have medført en arbejdsindsats af det i lovbestemmelsen krævede omfang.
 Den påklagede ansættelse blev herefter stadfæstet.
 LV 1988, D 4.5.3.
