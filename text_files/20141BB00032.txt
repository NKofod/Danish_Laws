Fremsat den 18. november 2014 af Christian Juhl (EL), Jørgen Arbo-Bæhr (EL), Stine Brix (EL), Per Clausen (EL), Lars Dohn (EL), Henning Hyllested (EL), Rosa Lund (EL), Johanne Schmidt-Nielsen (EL), Pernille Skipper (EL), Finn Sørensen (EL), Nikolaj Villumsen  (EL) og Frank Aaen (EL) Forslag til folketingsbeslutning om sikring af Folketingets adgang til væsentlige dokumenter på dansk Folketinget pålægger regeringen at sikre, at væsentlige dokumenter, der ligger til grund for lovforslag eller beslutningsforslag i Folketinget, foreligger på dansk.
Bemærkninger til forslaget I denne valgperiode har der været flere eksempler på, at Folketinget har skullet tage stilling på baggrund af væsentlige dokumenter fra f.eks.
FN, som ikke har foreligget på dansk.
Udenrigsministeriet og Forsvarsministeriet har i alle tilfælde afvist at fremskaffe dokumenterne på dansk  også selv om det har handlet om så afgørende spørgsmål som dansk militær deltagelse i missioner uden for landets grænser.
Det medførte, at Folketingets medlemmer og de borgere, der måtte have interesse i at følge beslutningsprocessen, har skullet læse tekster på engelsk om komplicerede folkeretlige spørgsmål.
 Det har i denne valgperiode handlet om:
  Tre FN-resolutioner som baggrund for missionen i Mali.
  Tre FN-resolutioner som baggrund for missionen i Den Centralafrikanske Republik.
  En FN-resolution som baggrund for våbentransporter til Irak.
  To FN-resolutioner som baggrund for bombefly til Irak.
  En appraisal som baggrund for beslutninger i GGGI-sagen.
 Det er naturligt, at store dele af dokumenterne, ikke mindst i Udenrigsministeriet, af hensyn til vore samarbejdspartnere udarbejdes på engelsk.
Men det bør være sådan, at alle kan udføre arbejdet som folketingsmedlem uden at kunne håndtere komplicerede tekster på et andet sprog.
Og det er et demokratisk problem og en hindring for folkelig deltagelse i politik, hvis ikke borgere kan sætte sig ind i de centrale papirer, som danner baggrund for Folketingets beslutninger, på dansk.
Skriftlig fremsættelse Christian Juhl (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om sikring af Folketingets adgang til væsentlige dokumenter på dansk.
(Beslutningsforslag nr.
B 32) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
