FORORD De senere års bestræbelser på at undervise elever med generelle  

 indlæringsvanskeligheder (psykisk hæmmede) i folkeskolens almindelige klasser  

 stiller betydelige krav til lærere, rådgivning og bevilgende myndigheder.  

 Forudsætningen for et godt resultat er et nært samarbejde mellem hjem og  

 skole.
Udviklingen har medført, at elever, der ville være berettiget til  

 undervisning i skoler under særforsorgen, er forblevet i folkeskolens  

 almindelige eller specielle klasser.
Den ændrede skoleplacering af svært  

 handicappede, den pædagogiske udvikling i årene siden 1961 og ændringer i  

 folkeskoleloven har nødvendig gjort en revision af reglerne om undervisning  

 af elever med generelle indlæringsvanskeligheder.
De nye regler, som  

 erstatter reglerne i cirkulæret af 4. august 1961 om specialundervisning af  

 svagtbegavede børn, er nu indeholdt i bekendtgørelse af 25. august 1978 om  

 specialundervisning af elever med generelle indlæringsvanskeligheder.
Den  

 efterfølgende vejledning bygger på denne bekendtgørelse, som er optaget som  

 bilag I.
Endvidere er som bilag II medtaget forslag til vejledende  

 timefordelingsplan for specialklasser, og som bilag III er optaget en  

 fortegnelse over litteratur og tidsskrifter.
 Undervisningsministeriet, direktoratet for folkeskolen,  

 folkeoplysning, seminarier m. v.,den 18. maj 1979.
Asger Baunsbak-Jensen / I.
Skov Jørgensen Indhold  Side Bilag I: Bekendtgørelse af 25. 8. 1978 om folkeskolens specialundervisning  

 af elever med generelle indlæringsvanskeligheder.
 Bilag II: Vejledende timefordelingsplan for specialklasser med tilhørende  

 bemærkninger.
 Bilag III: Litteraturliste.
Indledning Generelle indlæringsvanskeligheder kan føre til alvorlige  

 skolevanskeligheder.
Det er derfor skolens opgave gennem en individualiseret  

 undervisning, specielt ved begynderundervisningen, at støtte eleverne bedst  

 muligt og, hvor det skønnes nødvendigt, at sørge for henvisning til  

 specialundervisning eller anden specialpædagogisk bistand.
Sådanne  

 foranstaltninger skal gribe mindst muligt ind i skoleforløbet, og der bør  

 sigtes mod, at eleven vender tilbage til den almindelige undervisning, så  

 snart det skønnes forsvarligt.
 Elever med generelle indlæringsvanskeligheder vil tillige kunne henvises  

 til folkeskolens øvrige former for specialundervisning efter de herom  

 gældende regler, jfr. bekendtgørelsens § 7.
Eleverne Elever med generelle indlæringsvanskeligheder viser betydelig spredning  

 med hensyn til intellektuel udvikling, praktisk færdighed samt i  

 følelsesmæssig og social modenhed.
Der foreligger ofte forsinket sproglig  

 udvikling, snæver begrebs- og forestillingsverden, manglende selvtillid,  

 følelsesmæssig ustabilitet, ringe udholdenhed, nedsat modstandskraft mod  

 sygdomme samt lettere syns- og hørevanskeligheder og andre handicap.
Elever med generelle indlæringsvanskeligheder mangler hyppigt det normalt  

 udviklede barns interesse for sine omgivelser.
De gør færre og mere upræcise  

 iagttagelser og stiller færre spørgsmål i forbindelse med deres oplevelser.
I undervisningen giver disse handicap sig ofte til kende ved, at eleven  

 har svært ved at abstrahere og arbejde med symboler, at indse sammenhænge og drage slutninger, at fastholde indlært stof og at omstille sig til nyt arbejde, nye situationer og nye mennesker.
Hvor kun et enkelt af disse handicap er udpræget, lader det sig rimeligt  

 let afhjælpe.
Optræder flere samtidig, vil hvert enkelt handicap være en  

 større belastning, end tilfældet er, når det forekommer isoleret.
Det kan da  

 være tvivlsomt at udpege et handicap som hovedårsag til elevens  

 vanskeligheder, hvorfor hjælpen må sættes ind på alle de områder, hvor der  

 skønnes at være behov og mulighed derfor.
Det vil ofte kræve et nøje planlagt  

 samarbejde mellem flere faggrupper, med det sigte, at undervisning og  

 støtteforanstaltninger danner en velkoordineret helhed.
Tidspunktet for iværksættelse af specialundervisningen Barnets intellektuelle, følelsesmæssige og sociale funktion er resultatet  

 af en udvikling længe inden skolegangens begyndelse.
Det er karakteristisk  

 for de her omhandlede elever, at de ved skolegangens begyndelse kan have så  

 væsentlige mangler i udviklingen, at der bør sættes ind herover for før  

 skolens traditionelle undervisningstilbud kan have mening for dem.
 Det er derfor nødvendigt, at foranstaltninger til fremme af barnets  

 udviklingsættes ind tidligst muligt, allerede i børnehaveklassen, og fra 1.  

 klassetrin.
 Om fremgangsmåden ved henvisning til specialundervisningen henvises til  

 bekendtgørelsens § 8.
Specialundervisningens forskellige former Bekendtgørelsen anviser i §§ 2 og 3 forskellige former for  

 specialundervisning af elever med generelle indlæringsvanskeligheder.
Hvilke  

 former, det enkelte skolevæsen bør vælge, afhænger af konkret vurdering,  

 herunder skolestørrelse, klassekvotient og elevens vanskeligheder.
Der må  

 imidlertid ikke ensidigt lægges vægt på en enkelt undervisningsform.  

 Tilbudene skal kunne varieres under hensyn til elevernes forskellige behov.
Hvis forholdene taler derfor, vil undervisningen i specialklasse kunne  

 etableres ved et samarbejde mellem flere kommuner og eventuelt med  

 amtskommunen.
For at imødekomme ønsket om mulighed for integration af  

 specialklassens elever og lærere kan der etableres samarbejde mellem en  

 specialklasse og almindelig klasse.
 Specialundervisningen af elever med generelle indlæringsvanskeligheder kan  

 tilrettelægges på følgende måder:
3.1. Specialundervisning i klassen Erfaringerne inden for denne form for specialundervisning er for sparsomme  

 til at danne grundlag for opstilling af en generel metodik, men da det er den  

 form, der griber mindst ind i elevens skoleforhold og som samtidig giver de  

 bedste muligheder for samarbejde mellem klasselærer og  

 specialundervisningslærer, bør man i særlig grad have opmærksomheden rettet  

 mod denne form for specialundervisning.
Specialundervisning i klassen gives  

 af en lærer, der gennem særlig uddannelse har kvalificeret sig dertil, jfr.  

 bekendtgørelsens § 16.
Lærertimetallet må tildeles under hensyntagen til sværhedsgraden af  

 elevens handicap og med baggrund i den skolepsykologiske indstilling.
Det bør  

 dog mindst omfatte 1 time daglig, således at speciallæreren daglig kan følge  

 elevens (elevernes) arbejde.
Lærerne bør have et nært samarbejde om  

 undervisningen.
Det vil dog være nødvendigt, at også anden form for  

 specialundervisning er til rådighed, således at man eventuelt periodevis kan  

 henvise hertil.
3.2. Specialundervisning på hold Denne undervisning, der fortrinsvis gives i fagene dansk og  

 regning/matematik, skal ikke give eleven hele undervisningen i de pågældende  

 fag, hvorfor der bør være et nært samarbejde mellem den lærer, der giver  

 eleven specialundervisning, og elevens andre lærere, især læreren i dansk og  

 i regning/matematik.
Holdundervisningen må for den enkelte elev søges  

 tilrettelagt på en sådan måde, at undervisningstimerne i det omfang, det er  

 muligt, falder sammen med klassens timer i det pågældende fag.
 Antallet af elever, som undervises sammen på hold, må ikke overstige 4,  

 jfr. bekendtgørelsens § 5, stk. 1.
3.3. Specialundervisning i undervisningsklinik Undervisningsklinikkens lærere overtager i henvisningsperioden det fulde  

 ansvar for elevens undervisning i det (de) fag, hvori der gives  

 specialundervisning, men det kan, som forberedelse til elevens tilbageføring  

 til den almindelige undervisning, være hensigtsmæssigt samtidigt i en periode  

 at lade eleven følge enkelte af klassens timer inden for det pågældende fag.  

 På tilsvarende måde kan en elev fortsætte i undervisningsklinik et mindre  

 antal timer, efter at eleven i øvrigt har genoptaget undervisningen i det  

 pågældende fag i sin egen klasse, jfr. bekendtgørelsen § 9, stk. 3. Der bør  

 være et nært samarbejde mellem speciallæreren og fagets lærer, så eleven  

 vedblivende føler sig knyttet til sin klasse, og der må sigtes mod elevens  

 tilbagevenden til klassens undervisning, så snart det skønnes forsvarligt.
 Ud over at varetage undervisningen af handicappede elever kan  

 undervisningsklinikken få betydning ved at give vejledning med hensyn til  

 specialundervisning i klassen af elever med generelle  

 indlæringsvanskeligheder i dansk og regning/matematik, og ved at udlåne  

 egnede undervisningsmaterialer til dette brug.
 En nærliggende opgave i så henseende vil være at følge elever, der  

 udskrives fra klinikken, med henblik på at fremme deres tilpasning til  

 undervisningen i klassen.
Undervisningsklinikker skal være åbne mindst 25 timer ugentlig. jfr.  

 bekendtgørelsen § 6, stk. 2, dvs. almindeligvis 5 timer daglig, således at  

 eleverne kan få deres timer i klinikken samtidig med, at klassen undervises i  

 det pågældende fag.
Skulle der forekomme ledige timer i klinikken, vil disse  

 kunne udnyttes til at give vejledning med hensyn til specialundervisning i  

 klassen af elever med generelle indlæringsvanskeligheder, jfr. ovenfor.
Specialundervisning i undervisningsklinik bør ikke fordeles mellem flere  

 end to, undtagelsesvis tre lærere.
Disse må have gennemført den nødvendige  

 teoretiske specialuddannelse, jfr. bekendtgørelsen § 16 og nedenfor i afsnit  

 6, og have erfaring fra almindelig undervisning.
Antallet af elever, der  

 undervises sammen i undervisningsklinik, må ikke overstige 6, jfr.  

 bekendtgørelsen § 5, stk. 1.
3.4. Undervisning i Specialklasse Elever, der henvises til specialklasse, modtager her undervisningen i alle  

 fag, således at tilhørsforholdet til deres almindelige klasse ophører.
Der er  

 således tale om et alvorligt indgreb i skoleforløbet, der ikke bør foretages,  

 medmindre overflytning til et beskyttet miljø skønnes nødvendig, for at  

 skolegangen kan få et meningsfyldt indhold.
 Hvor der er mulighed herfor, kan elever fra specialklasse i fag, hvor  

 pågældende elev kan følge undervisningen, henvises til almindelig klasse  

 efter individuel vurdering og efter samråd med forældrene.
Specialklasser kan placeres som klasserækker ved almindelige skoler eller  

 samles på en specialskole.
De kan oprettes af primærkommuner eller ved  

 fælleskommunalt samarbejde, og de kan desuden oprettes ved amtskommunens  

 foranstaltning.
Der må stilles store krav til lærerkvalifikationer, ligesom  

 klasserne bør være højt prioriteret med hensyn til undervisningslokaler og  

 pædagogiske hjælpemidler.
 I årgangsdelte specialklasser må elevtallet ikke ved skoleårets start  

 overstige 6 i 1. og 2. specialklasse og 10 i 3.-10. specialklasse, jfr.  

 bekendtgørelsen § 5, stk. 3.
Hvor forholdene gør det nødvendigt, kan en specialklasse omfatte elever  

 fra to eller flere sammenhængende klassetrin.
I sådanne tilfælde må  

 elevtallet ikke ved skoleårets begyndelse overstige 5 i 1. og 2.  

 specialklasse og 8 i 3.-10. specialklasse, jfr. bekendtgørelsen § 5. stk. 3.  

 Omfatter en specialklasse elever fra 2. og 3. klassetrin bør elevtallet ikke  

 overstige 5 ved skoleårets begyndelse.
Det bør endvidere sikres, at elever i  

 specialklasser omfattende flere årgangstrin ikke stilles ringere med hensyn  

 til antal af undervisningstimer end elever på samme trin i årgangsdelte  

 specialklasser.
 Specialklassernes undervisning kan i fornødent omfang suppleres med  

 enkeltmands-, hold- eller klinikundervisning, der fastsættes efter  

 indstilling fra den skolepsykologiske rådgivning.
 Elever, der har så alvorlige generelle indlæringsvanskeligheder, at  

 specialklassen selv med supplerende specialundervisning ikke kan give dem de  

 nødvendige udviklingsbetingelser, kan efter aftale med de implicerede  

 myndigheder overflyttes til en for dem særlig tilrettelagt undervisning.
 Fra specialklasser kan elever føres gradvis tilbage til den almindelige  

 undervisning ved i en periode at modtage undervisning begge steder, jfr.  

 bekendtgørelsen § 9, stk. 3.
 Elever, der overflyttes til almindelig klasse, skal inden og eventuelt  

 efter overflytningen have supplerende undervisning i de fag, hvor det måtte  

 være nødvendigt.
3.5. Enkeltmandsundervisning Denne undervisningsform kan undtagelsesvis tages i anvendelse, når andre  

 former for specialundervisning ikke lader sig gennemføre.
 Enkeltmandsundervisning kan endvidere i svære tilfælde gives som  

 supplement til anden specialundervisning.
3.6. Skoleklinik Skoleklinikker har hidtil kun kunnet oprettes i henhold til § 4 i  

 cirkulære af 4. februar 1972 om observationsundervisning samt § 3 i cirkulære  

 af 22. maj 1974 om specialundervisning af læseretarderede elever og har  

 således alene omfattet elever med adfærdsproblemer og psykiske lidelser eller  

 læseretarderede elever.
Efter bekendtgørelsen om specialundervisning af  

 elever med generelle indlæringsvanskeligheder kan skoleklinikker nu også  

 oprettes med disse elever som grundlag, hvis antallet af elever med behov for  

 specialundervisning af denne art ikke kan begrunde oprettelse af en  

 undervisningsklinik.
Dette betyder imidlertid ikke, at der skal oprettes  

 flere klinikker, hvis der er behov for flere arter af klinikundervisning,  

 idet skoleklinikken netop er karakteriseret ved, at den modtager elever med  

 forskellige handicap, jfr. bekendtgørelsen § 3.
Undervisningens indhold Specialundervisningen af elever med generelle indlæringsvanskeligheder har  

 til formål at fremme elevernes udvikling i overensstemmelse med de i  

 folkeskolelovens formålsbestemmelse angivne retningslinier og at støtte dem  

 ved overgangen fra skole til erhvervsliv, jfr. bekendtgørelsen § 1, stk. 2.  

 Undervisningen må sigte mod, at eleverne får mulighed for at deltage i  

 almindelige sociale aktiviteter og for at kunne udfylde en plads i samfundet.
 Eleven må lære at vurdere sine forudsætninger og udnytte de muligheder,  

 disse giver.
Undervisningen skal lægges til rette efter individuelle  

 undervisningsprincipper.
Det vil bl.a. sige, at undervisningsstoffet skal  

 trindeles efter langsomt stigende sværhedsgrad, således at eleven kan arbejde  

 i det tempo, der tillader indlæring af et trins stof og den fornødne kontrol  

 med, at indlæringen er tilstrækkelig grundig, før eleven går til  

 arbejdsstoffets næste trin.
Eleverne bør dog samles i grupper eller klassevis om emner, der egner sig  

 til fælles bearbejdelse eller om situationer, hvor fællesskabet om det  

 indlærte opleves.
Vægten bør i denne sammenhæng lægges på at motivere og  

 orientere.
Fællesarbejde skal lægges således til rette, at elever med vidt  

 forskellige forudsætninger kan få udbytte af at deltage deri.
 Den sociale udvikling støttes under hele skoleforløbet, så eleverne vænnes  

 til at følge almindeligt anerkendte normer, til at vise hensyn og til at  

 respektere andres meninger.
Modersmålet er af grundlæggende betydning for den personlige udvikling og  

 for forholdet til andre.
Man bør derfor give eleverne mulighed for at arbejde  

 med sproget og dets begreber på mange måder.
Undervisningen i de praktiske  

 fag bør tilrettelægges, så den også virker sprogopbyggende.
 Især i de første skoleår må der lægges vægt på træning af elevernes  

 motorik med henblik på at fremme deres kropsbevidsthed og muskelherredømme,  

 således at udviklingen af manuelle funktioner fremmes.
Den kreative udvikling støttes gennem praktisk-musiske fag.
Herigennem kan  

 den intellektuelle udvikling fremmes, og det er i den forbindelse væsentligt,  

 at eleverne stilles over for opgaver, der virker udfordrende, men ikke for  

 vanskelige.
Tilrettelæggelse af undervisningen forudsætter en grundig beskrivelse af  

 eleven.
Denne beskrivelse indeholder oplysninger om elevens hidtidige  

 skoleforløb, sundhedstilstand og hjemlige baggrund samt psykologiske og  

 pædagogiske undersøgelser.
 Engelsk er et obligatorisk fag på 5. til 9. klassetrin i almindelige  

 klasser og på 6. og 7. klassetrin i specialklasser for elever med generelle  

 indlæringsvanskeligheder.
Erfaringsmæssigt vil en del elever med generelle indlæringsvanskeligheder  

 have usædvanligt store vanskeligheder med dette fag.
Disse elever kan være  

 elever fra specialklasse, men de kan også være elever fra almindelige  

 klasser, der modtager specialundervisning efter bekendtgørelsen § 2, nr. 1,  

 2, 3 eller 5. Der bør tilbydes disse elever en særligt tilrettelagt  

 undervisning i engelsk på små hold eller i særlige tilfælde som  

 enkeltmandsundervisning.
Kun, hvor heller ikke en sådan undervisning findes  

 hensigtsmæssig, bør fritagelse fra faget overvejes, jfr. bekendtgørelsen §  

 12.
Det er af største betydning, at man følger udviklingen hos eleverne.  

 Ifølge bekendtgørelsen § 9, stk. 1, skal skolepsykologen regelmæssigt drøfte  

 elevernes udvikling med den lærer, der forestår specialundervisningen og med  

 forældrene og klasselæreren.
I disse drøftelser bør skolekonsulenten for  

 specialklasser (skolekonsulenten for specialundervisning) deltage.
Eleven bør  

 eventuelt tillige inddrages.
Forældrene bør underrettes om resultatet af  

 drøftelserne.
 Mindst een gang om året skal skolepsykologen på grundlag af disse  

 drøftelser tage stilling til, om specialundervisningen kan begrænses, eller  

 om den eventuelt bør udvides, jfr. bekendtgørelsen § 9, stk. 2.
 Beslutning om ophør af specialundervisning træffes af skolens lærerråd  

 efter indstilling fra skolepsykologen, jfr. bekendtgørelsen § 9, stk. 2.
 Forældrene skal altid underrettes om ændringer i elevens  

 undervisningssituation, jfr. bekendtgørelsen § 9, stk. 2.
 Skolen udfærdiger afgangsbevis for elever, der går ud af skolen efter 7.  

 klassetrin eller senere.
 Der vil senere blive udsendt supplement til vejledningen om  

 karaktergivning m.v., når der foreligger nærmere regler herom i henhold til  

 lov nr. 302 af 8. august 1978 om ændring af lov om folkeskolen (Overtagelse  

 af særforsorgsundervisningen).
 Ved skolegangens ophør returnerer skolen den skolepsykologiske rapport til  

 skolepsykologisk rådgivning.
Ifølge bekendtgørelsens § 10 skal der udarbejdes særlige læseplaner og  

 timefordelingsplaner for specialklasser.  Som bilag II er optaget  

 forslag til vejledende time- og fordelingsplaner for specialklasser.  

 Læseplanerne udarbejdes med sigte på undervisningsministeriets bekendtgørelse  

 af 24. september 1975 om formålet med folkeskolens fag,  

 undervisningsministeriets bekendtgørelse af 27. november 1975 om undervisning  

 i visse emner som led i folkeskolens obligatoriske fag og  

 undervisningsministeriets bekendtgørelse af 28. november 1975 om  

 undervisningen i folkeskolens valgfag.
Fagenes indhold og eventuelle forslag  

 til metode må udarbejdes under hensyntagen til elevernes handicap, og der må  

 være mulighed for i særlige tilfælde at udarbejde en individuel læseplan til  

 en elev.
Undervisningen på 1.-9. klassetrin  i specialklasser omfatter  

 ifølge bekendtgørelsen § 9 de samme obligatoriske fag som i folkeskolens  

 almindelige klasser, jfr. folkeskolelovens § 4, stk. 1, idet der dog er  

 fastsat visse afvigelser med hensyn til fagenes placering.
Herudover er  

 kredsen af de obligatoriske fag udvidet med uddannelses- og  

 erhvervsorientering på 8.-9. klassetrin.
 Da det for elever med generelle indlæringsvanskeligheder er vigtigt, at de  

 får mulighed for at se fagene i sammenhæng, er der mulighed for at  

 tilrettelægge undervisningen som ikke fagdelt undervisning i et videre omfang  

 end efter de almindelige regler i folkeskolelovens § 4. Bestemmelser herom  

 optages på undervisningsplanen.
 Der skal tilbydes eleverne undervisning i engelsk og tysk på 8.-9.  

 klassetrin.
 Om undervisning i engelsk og muligheden for at blive fritaget herfor i  

 henhold til bekendtgørelsens § 12 henvises til det foran anførte.
 Undervisningen i 10. klasse  omfatter ifølge bekendtgørelsens § 10,  

 stk. 3, de samme obligatoriske fag, som i folkeskolens 10. klasse, dog er  

 faget engelsk udgået, og fagkredsen er udvidet med regning/matematik og  

 uddannelses- og erhvervsorientering.
 Der skal tilbydes eleverne undervisning i kristendomskundskab.
 Ud over denne undervisning kan der endvidere tilbydes eleverne på 8. 10.  

 klassetrin i specialklasser de samme valgfag som i folkeskolen, jfr.  

 folkeskolelovens § 9.
 Elevtallet på valgfagshold bør i gennemsnit ikke overstige 4, medmindre  

 holdene etableres i et samarbejde med en almindelig klasse.
 Elever på 10. klassetrin i specialklasser bør endvidere tilbydes  

 arbejdspraktik, jfr. bekendtgørelsens § 11 samt neden for under afsnit 5.3.
Overgang fra skole til erhverv Et af formålene med specialundervisningen af elever med generelle  

 indlæringsvanskeligheder er at støtte dem ved overgang fra skole til  

 erhvervsliv, jfr. bekendtgørelsens § 1, stk. 2, og skolen skal ifølge  

 bekendtgørelsens § 15 medvirke til, at en elev ikke som følge af manglende  

 evne til at honorere de boglige krav afskæres fra fortsat uddannelse  

 tilpasset elevernes lyst og anlæg.
I de sidste skoleår vil uddannelses- og erhvervsorientering derfor udgøre  

 en vigtig del af undervisningen.
Eleverne må hjælpes til realistisk at tage  

 stilling til foreliggende erhvervsmuligheder, ligesom de må være orienteret  

 om arbejdsforhold, faglige organisationer, arbejdsformidling m.v.
Hertil  

 kommer, at eleverne på 8.-10. klassetrin kan tilbydes valgfaget  

 arbejdskendskab, jvf. undervisningsvejledning nr. 26, 1976, om  

 arbejdskendskab.
 Før udskrivning gives der oplysninger om muligheder for videre uddannelse,  

 f.eks. inden for fritidsundervisningen, samt om fritidsbeskæftigelser.
 Hvis en elev ved skolegangens ophør har behov for fortsat  

 specialundervisning, kuratorbistand eller socialrådgivning orienterer  

 skolepsykologen forældrene og eleven om muligheden for denne bistand, jfr.  

 bekendtgørelsens § 14.
5.1. Kurator Kurator har til opgave at yde elever med generelle  

 indlæringsvanskeligheder samt deres hjem og skole rådgivning om mulighederne  

 for fortsat undervisning og uddannelse.
Kurator medvirker ved  

 tilrettelæggelsen af erhvervs- og arbejdspraktik samt ved undervisningen i  

 uddannelses- og erhvervsorientering.
Ved skolegangens afslutning og i de  

 første år derefter er kurator i fornødent samarbejde med arbejdsformidlingen  

 og social- og sundhedsforvaltningen behjælpelig med placering af de unge i  

 erhvervslivet, jfr. bekendtgørelsens § 15, ligesom han om fornødent bistår  

 dem ved løsningen af andre problemer, herunder ansøgning vedrørende sociale  

 hjælpeforanstaltninger.
5.2. Erhvervspraktik Under erhvervspraktik placeres eleverne ulønnet på virksomheder eller i  

 institutioner i een eller ofte to uger og eventuelt gentagne gange inden for  

 forskellige erhvervsområder og fordelt over en periode på et par år.  

 Erhvervspraktik kan om nødvendigt henlægges til beskyttede virksomheder.
 Udover udsendelse i praktik kan eleverne tilbydes kurser i andre  

 skoleformer, f.eks. tekniske skoler og specialarbejderskoler.
 Undervisning på faglige skoler bør tidligst arrangeres i 9. skoleår, da  

 undervisningen ofte har et klart erhvervsrettet sigte.
Praktikudsendelse kan organiseres på forskellige måder.
Flere forsøg har  

 understreget betydningen af, at praktikken tilrettelægges individuelt med  

 hensyn til tidspunkt og varighed.
 Om praktik i øvrigt henvises til kapitel 6 i undervisningsvejledning, nr.  

 19, 1976, om uddannelses- og erhvervsorientering.
5.3. Arbejdspraktik En særlig form for praktik er den såkaldte arbejdspraktik, som kan  

 anvendes for specialklasseelever i 10. skoleår. (* 1) Ved arbejdspraktik udstationeres eleverne på en virksomhed eller i en  

 institution i en længere periode, jfr. bekendtgørelsens § 11. Arbejdspraktik  

 vil om nødvendigt kunne henlægges til beskyttede virksomheder.
Praktikanten  

 beskæftiges ved et passende arbejdsområde for bl.a. at få lejlighed til at  

 følge en normal arbejdsgang.
Praktikanten får ofte udbetalt en  

 >>arbejdsdusør<<.
 Arbejdspraktikken tilrettelægges sædvanligvis på en af følgende måder:
 1. Eleven går i skole fra kl. 8-11 og derefter på  

 arbejde.
 2. Eleven går i skole i 3 dage og på arbejde i 2 dage  

 om ugen.
 3. Eleven går i skole i 2 dage og på arbejde i 3 dage  

 om ugen.
 4. Eleven udtages fra en afgangsklasse og går på  

 arbejde på fuld tid i en periode, hvorefter eleven vender tilbage til skolen.
 Hovedsynspunktet bag samtlige uddannelses- og erhvervsorienterende  

 arrangementer, herunder arbejdspraktikken er, at disse er et led i skolens  

 undervisning.
Eleverne er derfor ikke arbejdstagere i gængs forstand.
Dette medfører, at  

 sociale beskyttelseslove, der er gældende i almindelige arbejdsforhold, ikke  

 omfatter arbejdspraktik.
Eleverne er således ikke berettiget til feriepenge og sygedagpenge.
De er  

 endvidere ligesom erhvervspraktikanter ikke omfattet af arbejdsgivers pligt  

 til ulykkesforsikring.
Der er i stedet opnået hjemmel til, at staten ligesom  

 ved erhvervspraktik påtager sig at udrede erstatning efter  

 ulykkesforsikringslovens regler til arbejdspraktikanter ved tilskadekomst i  

 forbindelse med ophold i arbejdspraktik, samt erstatning for skader som  

 arbejdspraktikanter måtte forvolde under praktikopholdet, og som de efter  

 almindelige erstatningsregler kan drages til ansvar for.
I tilfælde af ulykke  

 eller skade vil fremgangsmåden være den, at der udfyldes et anmeldelsesskema,  

 som rekvireres fra det stedlige arbejdsformidlingskontor.
Skemaet sendes  

 gennem formidlingskontoret til arbejdsdirektoratet, der forestår ordningens  

 nærmere administration.
Den lægeundersøgelse og helbredsattest, der kræves ved beskæftigelse af  

 unge under 18 år kan indtil videre udelades ved arbejdspraktik, forudsat at  

 de unge ikke sættes til arbejde, som de efter skolelægens udtalelse er  

 uegnede til på grund af deres helbredstilstand.
Såfremt elevens arbejde ved  

 arbejdspraktik i en virksomhed overgår til egentlig ansættelse i  

 virksomheden, f.eks. ved skolegangens ophør, skal der senest på dette  

 tidspunkt foretages en helbredsundersøgelse.
Arbejdspraktik falder ikke ind  

 under lærlingelovens regler.
Der henvises i øvrigt til kapitel 6, afsnit 6.2.9. i  

 undervisningsvejledning for folkeskolen, nr. 19 1976 om Uddannelses- og  

 erhvervsorientering.  Lærernes uddannelse Undervisning af elever med generelle indlæringsvanskeligheder gives af  

 folkeskolelærere, der har gennemgået pædagogisk speciale C på seminariet  

 eller tilsvarende uddannelse ved Danmarks Lærerhøjskole, jfr.  

 bekendtgørelsens § 16, stk. 1, og så vidt muligt har suppleret denne  

 uddannelse med specialpædagogiske kurser og studievirksomhed, f.eks.  

 sprogstimulering, tale- og høreundervisning, motorisk træning og musik som  

 pædagogisk hjælpemiddel.
 Studiebesøg ved andre landes specialundervisning vil kunne bidrage til  

 tiltrængt fornyelse af undervisningen af elever med generelle  

 indlæringsvanskeligheder.
 For specialundervisningen på undervisningshold og for  

 enkeltmandsundervisning vil der indtil videre ikke blive stillet krav om  

 specialuddannelse, såfremt læreren i længere tid har arbejdet inden for dette  

 område og derved fået den fornødne praktiske erfaring, jfr. bekendtgørelsens  

 § 16, stk. 2.
 Specialundervisningen bør koncentreres hos få lærere, således at disse kan  

 varetage denne undervisning som en væsentlig del af deres arbejde på skolen.
Konsulenter for specialklasser bør have gennemgået speciallæreruddannelse  

 på Danmarks Lærerhøjskole.
Konsulenter for kuratorvirksomhed bør tilsvarende  

 have gennemgået uddannelse hertil på Danmarks Lærerhøjskole og i fornødent  

 omfang følge efteruddannelser.
Andre personalegrupper Da elever med generelle indlæringsvanskeligheder ofte har handicap på  

 flere områder, er det nødvendigt at kunne iværksætte træning og  

 hjælpeforanstaltninger af anden art end den egentlige undervisning.
 Der vil især være behov for følgende foranstaltninger:
a.
Udvidet bistand fra skolepsykologisk rådgivning, idet skolepsykolog,  

 klinisk psykolog og socialrådgiver sammen med skolekonsulent for  

 specialklasser og for tale-høreundervisning ofte må inddrages i videre omfang  

 end for andre elever.
b.
Udvidet social og lægelig bistand, idet der foruden det sædvanlige  

 tilsyn fra skolelæge, skolesundhedsplejerske og skoletandlæge må være  

 mulighed for bistand fra fysioterapeut og speciallæger.
c.
Praktisk hjælp for ikke selvhjulpne elever.
Her tænkes dels på fysisk  

 handicappede elever, dels på de yngste elever, der endnu ikke kan klare  

 personlig hygiejne, spisning o.lign.
Denne hjælp kan ydes af  

 ikke-læreruddannet personale (skolehjælpere).
Lokaler Undervisningen af elever med generelle indlæringsvanskeligheder skal  

 foregå i lokaler, der efter deres størrelse og indretning må anses for egnede  

 til formålet, jfr. bekendtgørelsens § 17.
Til specialklasser bør der, under hensyn til undervisningens  

 individualisering med et heraf følgende større materialebehov, beregnes et  

 lokale af almindelig klassestørrelse.
Tekniske hjælpemidler og tilsvarende  

 stimulerende undervisningsmaterialer bør være til rådighed i lokalet i  

 fornødent omfang, og opbygningen af et klassebibliotek, der dækker såvel  

 faglige emner som skønlitteratur og er afpasset i sværhedsgrad efter  

 elevernes læsestandpunkt, er af afgørende betydning for undervisningen.
Til en undervisningsklinik vil arealbehovet være nogenlunde det samme som  

 til specialklasser.
Foruden at fungere som undervisningslokale for elever med  

 generelle indlæringsvanskeligheder og rumme de for denne undervisning og for  

 eventuel specialundervisning i de almindelige klasser nødvendige materialer  

 og hjælpemidler, skal klinikken tillige tjene som idecenter for klassens  

 lærere med hensyn til hjælpemidler og metoder ved undervisningen, herunder  

 begynderundervisning af elever med generelle indlæringsvanskeligheder.
Det  

 vil være ønskeligt, at lokalets struktur kan tilpasses skiftende elevtal og  

 arbejdsformer.
Ved opdeling af lokalet bør der afsættes et område, hvor  

 læreren kan koncentrere sig om arbejdet med den enkelte elev eller mindre  

 grupper af elever.
Det kan endvidere være hensigtsmæssigt at indrette  

 afskærmede arbejdspladser til enkeltmandsundervisning, såkaldte  

 >>studiebokse<<.
 Til holdundervisning beregnes et lokale af mindst halv klassestørrelse.
 Elever, der på grund af fysiske handicap, herunder nedsat syn eller  

 hørelse, måtte have behov for særligt apparatur eller inventar, skal have det  

 nødvendige udstyr stillet til rådighed af skolen, for så vidt tildeling af  

 disse hjælpemidler ikke er hjemlet i anden lovgivning.
(* 1) En kortere arbejdspraktik vil eventuelt kunne gennemføres tidligere end på  

 10. klassetrin under forudsætning af, at den tilrettelægges i  

 overensstemmelse med bestemmelserne i folkeskolelovens § 9, § 13 og § 14.
