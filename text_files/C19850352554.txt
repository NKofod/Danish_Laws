 De statsanerkendte arbejdsløshedskasser.
 Ved lov nr. 187 af 9. maj 1984 blev konkursloven bl.a. ændret således, at  

 en skyldner, der ikke er i stand til og ingen udsigt har til at kunne opfylde  

 sine gældsforpligtelser, under visse betingelser kan få skifteretten til at  

 afsige kendelse om gældssanering med den virkning, at gælden nedsættes eller  

 bortfalder.
 En kendelse om gældssanering er også bindende for kreditorer, der ikke har  

 anmeldt deres krav til skifteretten.
 Blandt de momenter, som skifteretten skal tage hensyn til, når der er  

 fremsat krav om gældssanering, er omstændighederne ved gældens pådragelse og  

 hidtidige afvikling.
 Med baggrund i betænkningen om gældssanering er det direktoratets  

 opfattelse, at det i almindelighed vil tale imod at efterkomme en begæring om  

 gældssanering, hvis (en ikke ubetydelig del af) gælden er pådraget ved  

 svigagtigt forhold.
 På given foranledning fastsættes der derfor følgende  foreløbige  

 retningslinier for kassernes anmeldelse af krav i gældssaneringssager, hvor  

 tilbagebetalingskravet er opstået på grund af svigagtigt forhold  over  

 for kassen:
 1. I lighed med den pligt arbejdsløshedskasserne har  

 til at gennemse statstidende for at kunne foretage rettidig anmeldelse af  

 tilbagebetalingskrav i dødsboer m.v., har kasserne pligt til at holde øje med  

 skifterettens indkaldelser i gældssaneringssager (i statstidende eller ved  

 anbefalet brev direkte til kreditorerne).
 2. For at få indflydelse på skifterettens afgørelse om  

 gældssanering skal der gives møde i henhold til skifterettens indkaldelse.
 3. På mødet skal det generelt gøres gældende, at  

 tilbagebetalingskravet er pådraget ved svig, og at dette bør være til hinder  

 for en sanering af denne del af gælden.
 4. I tilfælde, hvor skifteretten på trods heraf  

 afsiger kendelse om gældssanering, skal det, hvis tilbagebetalingskravet  

 overstiger et beløb svarende til en uges maksimale dagpenge (brutto) for  

 fuldtidsforsikrede, forelægges direktoratet, om kære til landsretten kan  

 undlades (bemærk, at kære skal ske inden 2 uger efter at kendelsen er  

 afsagt).
 Direktoratet vil senere udsende endelige retningslinier for, hvorledes  

 kasserne skal forholde sig i forbindelse med gældssanering.
 I den anledning skal man opfordre kasser, der måtte være i besiddelse af  

 erfaringer/materiale fra konkrete gældssaneringssager, om at meddele  

 direktoratet disse erfaringer, henholdsvis tilstille direktoratet dette  

 materiale.
 P.D.V.
 E.B.
Ole Poul Pedersen fm.
