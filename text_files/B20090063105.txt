Kapitel 1   Fælles bestemmelser Kapitel 2   Selvvalgt uddannelse på folkeskole- og gymnasialt niveau samt videregående uddannelse Kapitel 3   Selvvalgt uddannelse som erhvervsrettet voksen- og efteruddannelse til og med erhvervsuddannelsesniveau Kapitel 4   Ikrafttrædelsen og overgangsbestemmelser Bilag 1 Bekendtgørelse om 6 ugers selvvalgt uddannelse til forsikrede ledige I medfør af § 21, stk. 2 og § 26 a, stk. 5 og 6, i lov om en aktiv beskæftigelsesindsats, jf. lovbekendtgørelse nr. 439 af 29. maj 2008, som ændret ved § 1 i lov nr. 478 af 12. juni 2009, fastsættes:
Kapitel 1 Fælles bestemmelser Adgang til 6 ugers selvvalgt uddannelse § 1. Ledige, der er dagpengeberettigede efter lov om arbejdsløshedsforsikring, kan efter eget valg deltage i selvvalgt uddannelse i op til 6 uger med uddannelsesydelse efter kapitel 9 b i lov om arbejdsløshedsforsikring m.v.
 Stk. 2. Uddannelsen skal foregå inden for de første 9 måneders sammenlagt ledighed for personer, der er fyldt 25 år, og inden for de første 6 måneders sammenlagt ledighed for personer, der ikke er fyldt 25 år.
 Stk. 3. Personer, der anses for beskæftigede efter lov om godtgørelse ved deltagelse i erhvervsrettet voksen- og efteruddannelse eller lov om statens voksenuddannelsesstøtte (SVU), har ikke ret til selvvalgt uddannelse efter denne bekendtgørelse.
Opgørelse af perioden med 6 ugers selvvalgt uddannelse § 2. For uddannelser på folkeskole- og gymnasialt niveau samt videregående uddannelse omfatter retten til 6 ugers selvvalgt uddannelse med uddannelsesydelse i alt 37 timer pr. uge for fuldtidsforsikrede og 30 timer pr. uge for deltidsforsikrede.
 Stk. 2. For erhvervsrettet voksen- og efteruddannelse til og med erhvervsuddannelsesniveau omfatter retten til 6 ugers selvvalgt uddannelse med uddannelsesydelse i alt 37 timer pr. uge for personer, som er tilmeldt jobcenteret som arbejdssøgende på fuldtid, og 30 timer for personer, som er tilmeldt jobcenteret som arbejdssøgende på deltid.
 § 3. Ved uddannelse på folkeskole- og gymnasialt niveau samt videregående uddannelse medregnes perioder, hvor der ikke gennemføres undervisning på grund af kortere ordinære ferieperioder og andre kortere afbrydelser, ikke i retten til timer efter § 2, uanset at der udbetales uddannelsesydelse for de pågældende dage.
Uddannelser § 4. De uddannelser, der kan deltages i, følger af reglerne om godtgørelse ved deltagelse i erhvervsrettet voksen- og efteruddannelse (VEU) og statens voksenuddannelsesstøtte (SVU). Det drejer sig om følgende uddannelsesområder:
 1) Erhvervsrettet voksen- og efteruddannelse til og med erhvervsuddannelsesniveau inden for de uddannelser, der fremgår af pkt. 1 i bilag 1.
 2) Uddannelser på folkeskole- og gymnasialt niveau samt videregående uddannelse inden for de uddannelser, der fremgår af pkt. 2-7 i bilag 1.
 § 5. Til brug for ansøgning om selvvalgt uddannelse anvendes Arbejdsdirektoratets ansøgningsskema om uddannelsesydelse.
 § 6. Deltagerbetaling i henhold til lovgivningen om den pågældende uddannelse afholdes af jobcenteret.
 Rådighed m.v.
 § 7. Personer, der deltager i selvvalgt uddannelse, skal stå til rådighed for henvist arbejde, jf. § 5, stk. 2, nr. 1, og stk. 3, i lov om en aktiv beskæftigelsesindsats.
 Stk. 2. Jobcenteret kan efter ansøgning fra personen træffe afgørelse om at fravige stk. 1, hvis jobcenteret skønner, at den selvvalgte uddannelse medvirker til, at personen kan opnå fast beskæftigelse, herunder når personen deltager i et særligt målrettet uddannelsesforløb.
 Stk. 3. Har jobcenteret truffet afgørelse efter stk. 2, skal dette meddeles skriftligt til personen.
 Stk. 4. Personer der deltager i selvvalgt uddannelse på fuld tid som fuldtids- eller deltidsforsikret, er ikke omfattet af reglerne om det individuelle kontaktforløb efter kapitel 7 i lov om en aktiv beskæftigelsesindsats.
Kapitel 2 Selvvalgt uddannelse på folkeskole- og gymnasialt niveau samt videregående uddannelse Forudgående uddannelse § 8. For at deltage i selvvalgt uddannelse på folkeskole- og gymnasialt niveau, er det en betingelse, at personen er kortuddannet, dvs. at personen har indtil 1) 7-8 års skolegang suppleret med en erhvervsrettet uddannelse eller uddannelse svarende hertil, eller 2) 9-10 års skolegang suppleret med 2 års erhvervsrettet uddannelse eller en forældet erhvervsrettet uddannelse.
 Stk. 2. Arbejdsløshedskassen kan bestemme, at der ved afgørelsen af, om en uddannelsessøgende er kortuddannet, helt eller delvist ses bort fra:
1) erhvervsrettet uddannelse, hvis den uddannelsessøgende kan dokumentere, at uddannelsen ikke kan anvendes af helbredsmæssige grunde, eller 2) skolegang eller erhvervsrettet uddannelse fra udlandet, hvis den uddannelsessøgende kan sandsynliggøre, at skolegangen eller uddannelsen ikke kan anvendes i Danmark.
 Stk. 3. Arbejdsløshedskassen kan se bort fra betingelsen om, at den uddannelsessøgende skal være kortuddannet, når den uddannelsessøgende, der har gennemgået en erhvervsrettet uddannelse op til og med erhvervsuddannelsesniveau, søger forberedende voksenundervisning, ordblindeundervisning for voksne eller specialundervisning for voksne.
Alderskrav § 9. For at deltage i selvvalgt uddannelse på folkeskole- og gymnasialt niveau samt videregående uddannelse er det en betingelse, at personen er fyldt 25 år.
Dog kan personer, der er fyldt 20 år, deltage i forberedende voksenundervisning, ordblindeundervisning for voksne eller specialundervisning for voksne.
Videregående uddannelse som heltidsuddannelse § 10. Deltagelse i videregående uddannelse kan kun finde sted, hvis uddannelsen er tilrettelagt som heltidsuddannelse.
 Stk. 2. Ved heltidsuddannelse forstås at:
1) undervisningen er normeret som heltidsundervisning i henhold til ministerielt fastsatte regler 2) undervisningen er godkendt som heltidsundervisning med henblik på tildeling af statens uddannelsesstøtte, eller 3) der er tale om andre former for undervisning, hvor undervisningen omfatter mindst 20 undervisningstimer i gennemsnit om ugen.
Kapitel 3 Selvvalgt uddannelse som erhvervsrettet voksen- og efteruddannelse til og med erhvervsuddannelsesniveau Krav til forudgående uddannelse § 11. For at deltage i selvvalgt udannelse inden for erhvervsrettet voksen- og efteruddannelse er det en betingelse, at personen ikke har en erhvervsrettet uddannelse, der med hensyn til niveau og varighed overstiger erhvervsuddannelse eller anden uddannelse, der kan sidestilles med erhvervsuddannelse, medmindre uddannelsen ikke har været anvendt i de sidste 5 år.
Fjernundervisning § 12. Der kan ikke deltages i uddannelser inden for erhvervsrettet voksen- og efteruddannelse, der afholdes som fjernundervisning.
Ved fjernundervisning forstås undervisning, hvor mindre end 50 pct. af undervisningen er tilrettelagt som tilstedeværelsesundervisning.
Befordringsgodtgørelse § 13. Arbejdsløshedskasserne yder befordringsgodtgørelse efter reglerne i bekendtgørelse om en aktiv beskæftigelsesindsats ved deltagelse i arbejdsmarkedsuddannelser og enkeltfag, der er optaget i en fælles kompetencebeskrivelse, jf. § 21 i lov om arbejdsmarkedsuddannelser.
Tilskud til kost og logi § 14. Personer har ret til kost og logi, når de i forbindelse med deltagelse i selvvalgt uddannelse deltager i arbejdsmarkedsuddannelser og enkeltfag, der er optaget i en fælles kompetencebeskrivelse og har mere end 120 kilometer i transport mellem bopæl og uddannelsessted og retur, og de under uddannelsen er indkvarteret uden for deres bopæl.
Dette gælder også, hvis det af tidsmæssige eller andre grunde er rimeligt, at de er indkvarteret uden for deres bopæl.
 Stk. 2. Tilskuddet bortfalder helt eller delvis, hvis udgiften til kost og logi indgår i kursusprisen, eller uddannelsesstedet yder kost og logi.
 Stk. 3. Tilskuddet til udgifter til kost og logi administreres og udbetales efter statens regler om tjenesterejser, reducerede satser.
Kapitel 4 Ikrafttrædelsen og overgangsbestemmelser § 15. Bekendtgørelsen træder i kraft den 1. august 2009.
 Stk. 2. Ved opgørelse af, om en person har udnyttet sin ret til 6 ugers selvvalgt uddannelse, medregnes perioder, hvor ansøgeren har deltaget i selvvalgt uddannelse for ledige efter de forud for 1. august 2009 gældende regler.
Arbejdsmarkedsstyrelsen, den 26. juni 2009 Marie Hansen / Kim Svendsen-Tune Bilag 1 Personer, der er omfattet af reglerne om 6 ugers selvvalgt uddannelse, kan deltage i følgende uddannelser:
1) Erhvervsrettet voksen- og efteruddannelse 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
 2) Enkeltfag på erhvervsuddannelserne (EUD) efter lov om åben uddannelse.
 3) Deltidsuddannelser efter lov om åben uddannelse på niveau med erhvervsuddannelse (EUD) og enkeltfag herfra.
 4) Enkeltfag på fodterapeutuddannelsen efter lov om åben uddannelse.
 5) Individuel kompetencevurdering efter lov om arbejdsmarkedsuddannelser m.v. og lov om erhvervsrettet grunduddannelse og videregående uddannelse (videreuddannelsessystemet) for voksne.
 6) Uddannelsesforløb, der udbydes med tilskud fra danske myndigheder i overensstemmelse med bestemmelser fastsat i henhold til lov om administrationen af Den Europæiske Socialfond.
2) Det almene niveau 1) Forberedende voksenundervisning (FVU) og ordblindeundervisning for voksne efter lov om forberedende voksenundervisning og ordblindeundervisning for voksne.
 2) Almen voksenuddannelse (avu) efter lov om almen voksenuddannelse og om voksenuddannelsescentre.
 3) Enkeltfagsundervisning på folkeskoleniveau efter lov om folkeskolen.
 4) Specialundervisning for voksne efter lov om specialundervisning for voksne.
 5) Danskuddannelse til voksne udlændinge m.fl. efter lov om danskuddannelse til voksne udlændinge m.fl.
 6) Hf-uddannelsen og hf-enkeltfag efter lov om uddannelsen til højere forberedelseseksamen (hf-loven).
7) Studentereksamen efter lov om uddannelsen til studentereksamen (stx) (gymnasieloven), 8) Hhx og htx efter lov om uddannelserne til højere handelseksamen (hhx) og højere teknisk eksamen (htx).
 9) Adgangseksamen til ingeniøruddannelserne efter lov om teknika og lov om universiteter m.fl.
 10) Særligt tilrettelagte uddannelsesforløb, der omfatter dele af flere af de uddannelser, der er nævnt under nr. 1-9.
3) Det videregående niveau (Undervisningsministeriets område) 1) Uddannelser på videregående niveau, som udbydes efter lov om åben uddannelse (erhvervsrettet voksenuddannelse) mv., og som er omfattet af en uddannelsesbekendtgørelse.
 2) Supplerende uddannelsesaktiviteter med henblik på at opfylde adgangskrav på uddannelser, hvor der er fastsat adgangskrav, og som er udbudt efter § 2, stk. 2, i lov om åben uddannelse (erhvervsrettet voksenuddannelse) mv.
4) Det videregående niveau (Videnskabsministeriets område) 1) Masteruddannelse, der udbydes efter § 5, stk. 1, nr. 1, i lov om universiteter (universitetsloven), som er omfattet af en uddannelsesbekendtgørelse.
 2) Anden efter- og videreuddannelse, der udbydes efter § 5, stk. 1, nr. 2, i lov om universiteter (universitetsloven), som er omfattet af en uddannelsesbekendtgørelse.
 3) Supplerende uddannelsesaktiviteter med henblik på at opfylde adgangskrav på kandidatuddannelse, der udbydes efter § 5, stk. 1, nr. 3, i lov om universiteter (universitetsloven).
 4) Enkeltfag på de deltidsuddannelser, som universiteterne er godkendt til at udbyde på heltid, jf. § 5, stk. 2, i lov om universiteter (universitetsloven).
5) Kombination af uddannelser Selvvalgt uddannelse kan foretages som en kombination af de uddannelser, der er nævnt ovenfor under punkt 3 og 4.
6) Fagspecifikke kurser Der kan deltages i følgende fagspecifikke kurser, som ikke udbydes som indtægtsdækket virksomhed:
 1) Fagspecifikke kurser på niveau som anført ovenfor under punkt 3, der udbydes efter lov om åben uddannelse.
2) Fagspecifikke kurser på de deltidsuddannelser, som universiteterne er godkendt til at udbyde på heltid, jf. § 5, stk. 2, i universitetsloven) 7) Andre ministerområder 1) Biblioteksassistentuddannelsen efter bekendtgørelse om biblioteksassistentuddannelsen ved Danmarks Biblioteksskole.
 2) Styrmandsuddannelsen efter bekendtgørelse om uddannelse til styrmand for voksne erhvervsfiskere og skibsassistenter.
 3) Skibsmaskinistuddannelsen efter bekendtgørelse om uddannelse til skibsmaskinist for voksne faglærte skibsassistenter.
 4) Kvæginseminøruddannelsen i henhold til § 14, stk. 2, i bekendtgørelse om tyresæd og kunstig sædoverføring på kvæg.
