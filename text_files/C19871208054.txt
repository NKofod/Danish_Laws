 Udtalt, at den, der fremsætter anmodning om foretagelse af en  

 begravelse træffer bestemmelse om, hvorvidt denne skal foregå i stilhed.
 Kirkeministeriets skrivelse af 3. december 1987 til Familieplejen på Fyn.
 I skrivelse af 11. november 1987 har De som leder af Familieplejen på Fyn  

 redegjort for de vanskeligheder, som en 15-årig pige har haft med at få  

 tilladelse til at overvære sin moders begravelse.
Det fremgår bl.a. af skrivelsen, at moderens ægtefælle - pigens stedfader  

 - efter dødsfaldet meddelte pigen og den familie, hos hvem hun er anbragt i  

 pleje, at moderen ikke havde ønsket, at datteren skulle være til stede ved  

 begravelsen, hvorfor ægtefællen ikke ville give oplysning om tid og sted for  

 begravelsen.
Under en senere samtale med den præst, der skulle forestå  

 begravelsen, blev moderens ægtefælle afkrævet en erklæring på tro og love om,  

 at det var hustruens sidste vilje, at datteren ikke skulle deltage i  

 begravelsen.
Da ægtefællen vægrede sig ved at afgive en sådan erklæring, fik  

 datteren af præsten meddelelse om, at hun kunne deltage i begravelsen.
 De har i denne forbindelse anført, at De finder det urimeligt, at der i  

 det foreliggende tilfælde har været usikkerhed til sidste øjeblik om,  

 hvorvidt datteren kunne få mulighed for at deltage i sin moders begravelse.
 I anledning heraf skal man meddele følgende:
Det er i praksis overladt til den, der fremsætter anmodning om foretagelse  

 af en begravelse, at træffe bestemmelse om, hvorvidt denne skal foregå i  

 stilhed, således at alene de personer, der af den pågældende særligt er  

 underrettet om tid og sted for begravelsen, er nærværende ved denne.
Præster  

 og kirkefunktionærer må normalt respektere en sådan bestemmelse.
Om afvigelse  

 herfra undtagelsesvis bør finde sted for så vidt angår personer, der stod  

 afdøde nær, må i mangel af særlige regler herom bero på et skøn, der må  

 foretages af den præst, der skal forestå begravelsen, og som er ansvarlig for  

 begravelseshandlingens forløb.
Ministeriet erkender, at dette skøn undertiden kan frembyde  

 vanskeligheder, men finder på den anden side ikke, at det er muligt at  

 fastsætte nærmere regler på dette område.
I det konkrete tilfælde har  

 ministeriet intet at bemærke til den måde, hvorpå den pågældende præst har  

 behandlet sagen.
