Skriftlig fremsættelse (29. januar  

 2003) Socialministeren Herved tillader jeg mig for Folketinget at  

 fremsætte:
Forslag til lov om ændring af lov om  

 retssikkerhed og administration på det sociale område
(Præcisering af reglerne om borgernes medvirken, myndighedernes  

 oplysningspligt, myndighedernes beføjelser til at indhente fortrolige  

 oplysninger om borgeren samt indførelse af bestemmelser om uanmeldt  

 eftersyn i virksomheder, bødestraf for grov uagtsom vildledelse af de  

 sociale myndigheder og mulighed for udveksling af oplysninger mellem kommuner  

 og sygehuse om borgernes indlæggelse og udskrivning fra sygehuse) (Lovforslag nr.
L 138).
I lovforslaget foreslås det at præcisere  

 paragrafferne 10-12 i lov om retssikkerhed og administration på det  

 sociale område.
Paragrafferne 10-12 indeholder regler om oplysningen af  

 sager  på det sociale område.
Formålet med præciseringen er dels at forbedre  

 borgernes retssikkerhed, så det bliver helt tydeligt, hvilke  

 beføjelser myndighederne har til at oplyse sociale sager og hvilke  

 forpligtelser borgerne har, når de søger eller modtager  

 hjælp.
Det er desuden hensigten med den nye kontrolbestemmelse og  

 straffebestemmelsen at begrænse socialt bedrageri.
 Det foreslås at indføre en bestemmelse om  

 udveksling  af oplysninger mellem sygehuse og kommuner, når en borger  

 bliver indlagt eller udskrevet fra et sygehus, til brug for  

 tilrettelæggelsen af hjemmeplejen.
 I lovforslaget foreslås det endvidere at  

 genindføre en bestemmelse, der giver mulighed for at give  

 bødestraf til borgere, der groft uagtsomt vildleder de sociale  

 myndigheder.
 Det foreslås desuden, at kommunerne får  

 mulighed for at foretage uanmeldte besøg i virksomheder for at  

 kontrollere om borgere på kontanthjælp m.v. arbejder sort.
 Forslaget indebærer ikke merudgifter for amter og  

 kommuner.
 Med disse bemærkninger skal jeg indstille  

 lovforslaget til Folketingets velvillige behandling.
