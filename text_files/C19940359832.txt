 Regional fastsættelse af vejledende retningslinier.
 Arbejdsmarkedsrådene kan inden for lovgivningens rammer fastsætte  

 retningslinier for indsatsen i regionen: men retningslinierne må ikke  

 anvendes hvis det pligtmæssige skøn, der er fastsat i lovgivningen, hermed  

 afskæres.
Arbejdsmarkedsrådene er ved lov om en aktiv arbejdsmarkedspolitik med  

 tilhørende bekendtgørelse tillagt kompetence til at tilrettelægge  

 arbejdsmarkedsindsatsen.
Dette er blandt andet konkretiseret ved, at rådene  

 planlægger den arbejdsmarkedspolitiske indsats i regionen, dimensionerer og  

 prioriterer de arbejdsmarkedspolitiske redskaber og fastsætter målgruppen for  

 den tidlige fleksible indsats.
 Dette indebærer, at Arbejdsmarkedsrådet inden for lovgivningens rammer kan  

 fastsætte retningslinier for indsatsen i regionen.
Ifølge lovgivningen om en aktiv arbejdsmarkedsindsats er det et krav, at  

 det forløb på sammenlagt 12 måneder, den ledige har ret til, er rimeligt.
AF  

 er dermed forpligtet til ved sammensætningen at tage hensyn til den enkeltes  

 arbejds- og uddannelsesmæssige forudsætninger, afstand til bopæl og andre  

 personlige forhold.
 Også i relation til den tidlige fleksible indsats, er AF ved afgivelse af  

 et tilbud forpligtet til i hvert enkelt tilfælde at tage udgangspunkt i den  

 enkelte lediges ønsker og forudsætninger samt arbejdsmarkedets behov.
Lovgivningens krav om pligtmæssigt skøn indebærer, at AF ikke under  

 henvisning til regionalt fastsatte retningslinier, hvad enten der er tale om  

 retningslinier fastsat af Arbejdsmarkedsrådet eller internt fastsatte  

 retningslinier i AF, kan undlade at foretage en konkret vurdering forud for  

 sammensætningen af den enkelte minimumsret eller i øvrigt ved afgivelse af et  

 tilbud.
I relation til den skønsmæssige vurdering i forbindelse med afgivelse  

 af tilbud må regionalt fastsatte retningslinier dermed alene betragtes som  

vejledende .
 Der henvises i øvrigt til AF-cirkulære nr. 5/92 af 22. maj 1992.
