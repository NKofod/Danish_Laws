Skriftlig fremsættelse (16. november 2012) Beskæftigelsesministeren: (Mette Frederiksen):
 Herved tillader jeg mig for Folketinget at fremsætte:
Forslag til lov om uddannelsesordning for ledige, som har opbrugt deres dagpengeret (Lovforslag nr.
L 74) Det er afgørende for regeringen, at ledige, hvis dagpengeperiode udløber i første halvår af 2013, får mulighed for at få uddannelse og opkvalificering.
Herved styrkes deres muligheder for at få et arbejde igen.
Som led i finanslovsaftalen for 2013 er regeringen og Enhedslisten derfor blevet enige om at give de ledige, hvis dagpengeret udløber i perioden fra den 30. december 2012 til den 30. juni 2013, ret til uddannelse eller opkvalificering, som medvirker til at bringe dem tættere på arbejdsmarkedet.
Retten får de som led i en særlig uddannelsesordning.
De ledige, der ønsker at benytte sig af deres ret til uddannelse under ordningen, kan modtage en særlig uddannelsesydelse i op til 6 måneder fra dagpengeperiodens udløb.
Den særlige uddannelsesydelse er ægtefælle- og formueuafhængig.
For at være berettiget til ydelsen skal den ledige stå til rådighed for både uddannelse og job, herunder akutjob.
 Initiativet supplerer aftalen om akutpakken og aftalen om at tilvejebringe et antal akutjob frem til 1. juli 2013 målrettet dagpengemodtagere, der risikerer at opbruge eller opbruger dagpengeretten.
Der gives ret til deltagelse i en bred vifte af uddannelser og kurser under ordningen, som rækker fra arbejdsmarkedsuddannelser (AMU) over gymnasiale uddannelser og til videregående voksen- og efteruddannelse.
Den ledige skal henvende sig til sit jobcenter, hvis personen ønsker at deltage i uddannelsesordningen.
Jobcenteret skal sørge for, at der tilbydes et relevant uddannelsesforløb snarest muligt efter henvendelsen og vejlede om, hvilke uddannelser der bedst kan hjælpe den ledige i job.
Forslaget sendes i høring samtidig med fremsættelsen.
Det har af tidsmæssige årsager grundet forslagets tilknytning til finanslovsaftalen for 2013 ikke været muligt at sende forslaget i høring forud for fremsættelsen.
 Lovforslaget skønnes samlet set at medføre offentlige merudgifter på 594,9 mio. kr. i 2013.
 Som følge af, at forslaget skal have virkning fra den 30. december 2012, ønskes forslaget vedtaget inden jul med henblik på ikrafttræden den 1. januar 2013.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til Det Høje Tings velvillige behandling.
