Afgørelse efter lov om fremtidsfuldmagter § 4 Statsforvaltningen afslog at sætte fremtidsfuldmagt af 13. december 2017 i kraft, da det fremgik af anmodningen fremsat af fremtidsfuldmagtshaver, at fuldmagtsgiver protestererede imod anmodningen.
Afgørelsen blev truffet efter fremtidsfuldmagtslovens § 4, stk. 2, 2. pkt., hvorefter en anmodning om ikraftsættelse ikke kan behandles, hvis fremtidsfuldmagtsgiver, i tilknytning til drøftelsen om indgivelse af anmodning om ikraftsættelse, udtaler sig imod anmodningen.
Ved klagens behandling i Civilstyrelsen blev sagen hjemvist til fornyet behandling i Statsforvaltningen med henblik på, at Statsforvaltningen skulle sætte fremtidsfuldmagten i kraft.
Styrelsen lagde vægt på, at fremtidsfuldmagtsgiver ifølge lægeerklæring af 11. juni 2018, blev skønnet at være ude af stand til at forstå betydningen af fremtidsfuldmagten ikraftsættelse, og at fuldmagtsgiver ikke havde indsigt i egen sygdom.
Der var efter Civilstyrelsens opfattelse ikke krav om, at fremtidsfuldmagtshaver i forbindelse med fremsendelse af anmodning om ikraftsættelse skal drøfte denne med fremtidsfuldmagtsgiver, jf. lovens §4, stk. 2, 1. pkt.
Det forhold, at fremtidsfuldmagtgiver de facto havde protesteret, fandt styrelsen ikkegjorde nogen forskel.
 Statsforvaltningens afgørelse af 13. juli 2018:
 Statsforvaltningen afslår at sætte fremtidsfuldmagten af 13. december 2017 i kraft.
Begrundelse Vi har ved afgørelsen lagt vægt på, at det af ansøgningen fremgår, at anmodningen om ikraftsættelse af fremtidsfuldmagten er drøftet med dig, og at du protesterer imod anmodningen.
 Efter § 4, stk. 2, 2 pkt. kan en anmodning om ikraftsættelse af en fremtidsfuldmagt ikke behandles, hvis fuldmagtsgiveren i tilknytning til drøftelsen udtaler sig imod anmodningen.
 Fremtidsfuldmagtshaver påklagede afgørelsen.
 Civilstyrelsens afgørelsens af 3. oktober 2018, sags.nr. 18-350-00002:
 Civilstyrelsen har behandlet Deres klage over Statsforvaltningens afgørelse af 13. juli 2018, hvor Stats-forvaltningen traf afgørelse om ikke at sætte fremtidsfuldmagten for Deres mor, A, i kraft.
 Civilstyrelsen ændrer Statsforvaltningens afgørelse således, at sagen hjemvises til Statsforvaltningen med henblik på, at Statsforvaltningen sætter fremtidsfuldmagten af 13. december 2017 i kraft, jf. § 13 i bekendtgørelse 2017-08-23 nr. 1018 om fremtidsfuldmagter.
 Civilstyrelsen har ved afgørelsen lagt vægt på sagens samlede omstændigheder, herunder særligt de lægelige oplysninger der fremgår af lægeerklæring, dateret 11. juni 2018, udarbejdet af A´s læge L.
 Det fremgår blandt andet af lægeerklæringen, at A er diagnosticeret med Alzheimer demens, og ikke skønnes at kunne varetage sine økonomiske og/eller personlige forhold, ligesom hun ikke skønnes at være i stand til at forstå betydningen af fremtidsfuldmagtens ikrafttrædelse.
 Civilstyrelsen har ved afgørelsen herudover lagt vægt på, at A efter det oplyste ikke vurderes, at have indsigt i egen sygdom.
 En drøftelse med A som fuldmagtsgiver, jf. § 4, stk. 2, 2. pkt. i lov om fremtidsfuldmagter, vil efter omstændighederne dermed kunne undlades, idet A ikke ses at være i stand til at forstå betydningen af anmodningens indgivelse.
 Kopi af dette brev er sendt til Statsforvaltningen.
