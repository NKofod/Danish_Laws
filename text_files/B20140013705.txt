Bekendtgørelse om frikommuneforsøg i Odense Kommune med Offentlig Digital Post I medfør af § 3 i lov om frikommuner m.v., jf. lovbekendtgørelse nr. 1027 af 20. august 2013, og § 12, stk. 2, i lov om Offentlig Digital Post, jf. lov nr. 528 af 11. juni 2012, fastsættes:
§ 1. Uanset bekendtgørelse nr. 1535 af 18. december 2013 om ikrafttræden af § 3, stk. 1, i lov om Offentlig Digital Post, og efter aftale med Odense Kommune, bestemmes, at § 3, stk. 1, i lov om Offentlig Digital Post, jf. lov nr. 528 af 11. juni 2012, sættes i kraft for fysiske personer, der den 31. marts 2014 er registreret med fast bopæl eller ophold i Odense kommune, jf.
CPR- lovens § 6, stk. 1 og 2, og som den 31. januar 2014:
1) ifølge Bygnings- og Boligregistret (BBR) var registreret som ejer af fast ejendom beliggende i Odense kommune, eller 2) ifølge Det Centrale Personregister (CPR) var forælder til et eller flere børn under 18 år.
 § 2. Bekendtgørelsen træder i kraft den 1. april 2014.
