Skrivelse til kommuner m.v. om ny vejledning om rådighed og sanktioner for personer der ansøger om eller modtager uddannelseshjælp eller kontanthjælp Styrelsen for Arbejdsmarked og Rekruttering har revideret vejledning om rådighed og sanktioner for personer, der ansøger om eller modtager uddannelseshjælp eller kontanthjælp.
Den nye vejledning nr. 10502 af 11. september 2015 om rådighed og sanktioner for personer der ansøger om eller modtager uddannelseshjælp eller kontanthjælp vedlægges og kan endvidere findes på retsinformation.dk.
Den nye vejledning erstatter vejledning nr. 52 af 27. juni 2012.
 Med den nye vejledning er der foretaget konsekvensændringer som følge af lov nr. 894 af 4. juli 2013 (Reform af kontanthjælpssystemet, uddannelseshjælp for unge, aktivitetstillæg, gensidig forsørgelsespligt mellem samlevende, ændrede rådighedskrav og sanktioner m.v.) og lov nr. 895 af 4. juli 2013 (Reform af kontanthjælpssystemet, uddannelsespålæg, uddannelsesrettet indsats til unge, jobrettet indsats til kontanthjælpsmodtagere, helhedsorienteret indsats til udsatte m.v.). Den nye vejledning afspejler dermed de ændringer af reglerne på rådigheds- og sanktionsområdet, som blev foretaget med kontanthjælpsreformen, herunder de nye sanktioner for jobparate og uddannelsesparate ved henholdsvis utilstrækkelig jobsøgning og gentagne tilfælde af ikke at stå til rådighed og kravet om, at kommunen skal have udtømt alle muligheder for personlig kontakt med en aktivitetsparat uddannelseshjælps- eller kontanthjælpsmodtager inden sanktionering.
Endvidere er vejledningens afsnit om forvaltningsretlige regler m.v. blevet væsentligt uddybet.
I den forbindelse er Ankestyrelsens anbefalinger til kommunerne fra praksisundersøgelse om kommunernes anvendelse af sanktioner (september 2015) ligeledes blevet indarbejdet.
 Det bemærkes, at vejledningen på nuværende tidspunkt ikke afspejler indførelsen af integrationsydelse, jf. lov nr. 1000 af 30. august 2015 (Indførelse af en integrationsydelse, ændring af reglerne om ret til uddannelses- og kontanthjælp m.v.).
Det kan oplyses, at modtagere af integrationsydelse skal stå til rådighed efter de samme principper, som gælder i kontanthjælpssystemet i øvrigt.
Kommunen skal således vurdere, om personer, der er omfattet af et integrationsprogram efter integrationsloven, opfylder betingelserne for integrationsydelsen ved at udnytte arbejdsmulighederne og deltage aktivt i aktiviteter efter integrationsloven.
For personer, der er omfattet af den ordinære indsats i lov om en aktiv beskæftigelsesindsats, skal kommunen ligeledes vurdere, om de udnytter deres uddannelses- eller arbejdsmuligheder.
 Det betyder for så vidt angår jobparate og åbenlyst uddannelsesparate modtagere af integrationsydelse, at disse har pligt til at tilmelde sig som arbejdssøgende i jobcenteret.
Endvidere er det en betingelse, at en person, som er åbenlyst uddannelsesparat eller er jobparat, udnytter sine arbejdsmuligheder ved at søge arbejde på den måde, der er sædvanlig inden for det pågældende område.
Personen skal endvidere efter krav fra jobcenteret søge konkrete job.
En person, der modtager integrationsydelse som åbenlyst uddannelsesparat, skal udnytte sine arbejdsmuligheder, indtil den pågældende skal påbegynde ordinær uddannelse.
Herudover skal en person, som modtager integrationsydelse som jobparat, hurtigst muligt efter tilmelding som arbejdssøgende i jobcenteret sørge for at lægge en beskrivelse af tidligere beskæftigelse, uddannelse, kvalifikationer og øvrige forhold af betydning for jobcenterets bistand med at finde arbejde ind i Jobnet.
Jobparate og åbenlyst uddannelsesparate integrationsydelsesmodtagere har på tilsvarende vis som jobparate modtagere af kontanthjælp og åbenlyst uddannelsesparate uddannelseshjælpsmodtagere pligt til løbende at tjekke jobforslag.
Med hensyn til sanktionering gælder de samme regler som i kontanthjælpssystemet i øvrigt.
Det indebærer bl.a., at hvis en person uden rimelig grund udebliver fra en eller flere dele af integrationsprogrammet efter integrationsloven eller udebliver fra et tilbud efter lov om en aktiv beskæftigelsesindsats, undlader at tilmelde sig som arbejdssøgende eller lægge cv ind i Jobnet, skal kommunen foretage et fradrag i hjælpen.
Endvidere nedsættes integrationsydelsen, hvis en person uden rimelig grund ophører med sit arbejde, afviser tilbud om arbejde m.v.
Herudover ophører integrationsydelsen, hvis en person eller dennes ægtefælle/samlever uden rimelig grund afviser eller har gentagne udeblivelser fra en eller flere dele af integrationsprogrammet i et så betydeligt omfang, at det kan sidestilles med en afvisning af integrationsprogrammet.
Tilsvarende gælder sanktionering af integrationsydelsesmodtagere ved udeblivelse m.v. fra tilbud efter lov om en aktiv beskæftigelsesindsats.
Kommunen skal forud for sanktionering af aktivitetsparate modtagere af integrationsydelse have udtømt alle rimelige muligheder for at komme i personlig kontakt med personen.
Styrelsen for Arbejdsmarked og Rekruttering vil ved først givne lejlighed opdatere vejledningen, så den kommer til at afspejle indførelsen af integrationsydelse Evt. spørgsmål til vejledningen kan rettes til Anders Elbo aeo@star.dk.
