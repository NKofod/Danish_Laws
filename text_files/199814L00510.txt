Betænkning afgivet af Skatteudvalget den  

 19. maj 1999 Betænkning over Forslag til lov om ændring af  

 skattekontrolloven, kildeskatteloven, arbejdsmarkedsfondsloven, toldloven og  

 en række afgiftslove (Myndigheders adgang til privat ejendom uden retskendelse  

 m.v.) Udvalget har behandlet lovforslaget i nogle møder  

 og har herunder stillet spørgsmål til skatteministeren og  

 justitsministeren, som disse har besvaret skriftligt.
Nogle af udvalgets  

 spørgsmål og skatteministerens og justitsministerens svar  

 herpå er optrykt som bilag til betænkningen.
 Endvidere har udvalget modtaget en skriftlig henvendelse  

 fra Jan Pedersen, professor, dr.jur., Aarhus Universitet.
 Der er af skatteministeren stillet ændringsforslag,  

 hvorom henvises til de ledsagende bemærkninger.
Udvalget har den 12. maj 1999 afholdt et møde med  

 professor Jens Peter Christensen, Aarhus Universitet, professor Gorm  

 Toftegaard Nielsen, Aarhus Universitet, og advokat Hanne Østergaard,  

 Advokatfirmaet Abel & Skovgård Larsen, medlem af  

 Advokatrådets Skatteudvalg.
Temaet for de inviterede juridiske  

 eksperter var med udgangspunkt i L 73 og udvalgets behandling af lovforslaget  

 at give et bidrag til en analyse af brydningerne mellem skatteretten,  

 strafferetten og menneskerettighederne med henblik på, at der ved  

 lovgivningen kan foretages en rimelig vægtning mellem på den ene  

 side offentlige myndigheders muligheder for at kunne udføre deres  

 funktioner (samfundsmæssige hensyn) og på den anden side  

 grundlæggende menneskerettigheder (individualhensyn).
Udvalget bemærker, at skatteministeren i en  

 række besvarelser på udvalgets spørgsmål  

 (spørgsmål 6, 17, 27, 28, 31-33 og 47) har beskrevet grundlaget  

 for myndighedernes kontrolbesøg og procedurerne og formen for  

 kontrolbesøgenes gennemførelse m.v.
Det fremgår heraf, at  

 der ikke er fastsat særlige generelle forskrifter for myndighedernes  

 kontrolbesøg, men at der er en række retningslinjer herom.
En  

 række af disse retningslinjer er i uskreven form og til dels af  

 skønsmæssig karakter og derfor ikke særlig  

 præcise.
Udvalget opfordrer skatteministeren til at  

 undersøge behovet og mulighederne for at udforme nogle samlede og mere  

 præcise retningslinjer for skattemyndighedernes kontrolbesøg hos  

 skatteborgerne, virksomhederne, selskaberne m.v.
Formålet med  

 sådanne retningslinjer skulle være at medvirke til at forebygge  

 eventuel usikkerhed og uklarheder hos såvel myndigheder som  

 skatteborgere, virksomheder, selskaber m.v. om kontrolbesøgenes  

 grundlag og gennemførelse, herunder i situationer, hvor oplysninger  

 under et kontrolbesøg muligvis kan resultere i, at der skal rejses en  

 straffesag.
 Udvalget forventer, at skatteministeren forelægger  

 resultatet af sine undersøgelser og overvejelser for udvalget i  

 begyndelsen af næste folketingsår.
 Et mindretal (Venstres, Det Konservative Folkepartis,  

 Dansk Folkepartis, Centrum-Demokraternes og Kristeligt Folkepartis medlemmer  

 af udvalget) bemærker endvidere, at formålet med lovforslaget er  

 at præcisere, at kontrolmyndighederne på skatteministerens  

 ressort kan foretage kontrollen i virksomhederne uden retskendelse, og at  

 myndighederne ikke efter lovforslaget gives adgang til kontrol, eftersyn  

 eller lignende i lokaler m.v., som udelukkende anvendes privat.
Mindretallet finder, at myndighedernes adgang til kontrol  

 hos virksomhederne uden retskendelse kun bør finde sted, hvis mindre  

 indgribende foranstaltninger ikke er tilstrækkelige, og hvis det  

 konkret vurderes at være nødvendigt med kontrolbesøg,  

 f.eks. fordi myndigheden tidligere forgæves har forsøgt at  

 få en aftale om kontrolbesøg i stand med den  

 pågældende virksomhedsindehaver eller der er en særlig  

 risiko for, at den pågældende virksomhed kan have en interesse i  

 at bortskaffe regnskabsmateriale m.v. inden kontrolbesøget, eller den  

 pågældende virksomhed gentagne gange har undladt at selvangive og  

 indsende regnskaber m.v. (se i øvrigt skatteministerens besvarelse  

 på spørgsmål 33 (L 73   bilag 5)). Mindretallet henstiller  

 i fortsættelse heraf, at der med henblik på en styrket  

 retssikkerhed bliver udfærdiget klare skriftlige retningslinjer for,  

 på hvilke grundlag kontrolbesøg hos virksomhederne kan foretages  

 uden retskendelse, og hvordan kontrolbesøgene skal gennemføres.  

 Mindretallet finder, at der forud for kontrolbesøg bør  

 udfærdiges et skriftligt grundlag for besøget, som indeholder  

 specifikke oplysninger om, hvad der skal kontrolleres, og hvorfor det er  

 nødvendigt med kontrolbesøg.
Dette grundlag skal den  

 kontrollerede virksomhed m.v. orienteres om ved kontrolbesøgets  

 begyndelse sammen med oplysninger om retsgrundlaget for  

 kontrolbesøget, herunder virksomhedens retsstilling.  

 Efterfølgende skal der udarbejdes en skriftlig redegørelse om  

 kontrolbesøget, som bl.a. tilsendes den kontrollerede virksomhed.  

 Endvidere henstiller mindretallet, at der udarbejdes udførlige  

 skriftlige retningslinjer om procedurerne i de tilfælde, hvor  

 skattemyndighederne i forbindelse med kontrolbesøg får mistanke  

 om strafbare forhold.
 Herefter indstiller et flertal (Socialdemokratiets,  

 Venstres, Det Konservative Folkepartis, Socialistisk Folkepartis,  

 Centrum-Demokraternes, Det Radikale Venstres, Enhedslistens og Kristeligt  

 Folkepartis medlemmer af udvalget) lovforslaget til vedtagelse med det  

 stillede ændringsforslag.
 Et mindretal (Dansk Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
Ændringsforslag Af	skatteministeren, tiltrådt af udvalget:
Til § 13 1) Efter nr. 1 indsættes som nyt nummer:
» Bemærkninger Til nr. 1 Ændringsforslaget indeholder rettelse af en  

 henvisning i straffebestemmelserne i konsum-is-afgiftsloven som følge  

 af, at lovens § 7 er blevet omformuleret, så den svarer til  

 kontrolbestemmelserne i andre afgiftslove.
Straffebestemmelsen vil med  

 ændringen omfatte de samme forhold som i andre afgiftslove.
Per Kaalund (S)  

 Jens Peter Vernersen (S) nfmd.  

 Erik Mortensen (S) Anna-Marie Hansen (S)  

 Hugo Sørensen (S) Aage Frandsen (SF)  

 Sonja Albrink (CD) Morten Helveg Petersen (RV)  

 Frank Aaen (EL) Peter Brixtofte (V) fmd.  

 Mariann Fischer Boel (V) Svend Aage Jensby (V)  

 Flemming Kofod-Svendsen (KRF) Flemming Hansen (KF) Frank  

 Dahlgaard (KF) Klaus Kjær (DF)  

 Kim Behnke (FP) Bilag Nogle af udvalgets spørgsmål og  

 skatteministerens (spørgsmål 4, 6, 10, 17, 19, 23, 27, 28,  

 30-33, 35, 36, 39 og 47) og justitsministerens (spørgsmål 39, 42  

 og 43) svar herpå Spørgsmål 4:
Vil ministeren overveje, om der kan anvendes andre  

 reguleringsmodeller end de i lovforslaget foreslåede  

 beføjelser? Skatteministerens svar:
Adgangen til at foretage kontrolbesøg i  

 virksomheden vil kun blive anvendt i de tilfælde, hvor myndigheden  

 skønner det nødvendigt.
Hvor ofte beføjelsen til at  

 foretage virksomhedskontrol efter forudgående aftale med virksomheden  

 vil blive anvendt i fremtiden, er uvist.
Idet lovforslaget i så  

 henseende ikke indeholder materielle udvidelser, er der ikke grundlag for at  

 antage en stigning i antallet af sådanne administrative  

 kontrolbesøg.
Det skal i den forbindelse nævnes, at et stort antal  

 virksomheder skønnes at foretrække et virksomhedsbesøg  

 frem for selv at skulle indsende det af myndighederne ønskede  

 regnskabsmateriale m.v., idet myndighederne således selv kan fremfinde  

 det relevante materiale, medens den erhvervsdrivende udfører sin  

 daglige virksomhed.
Når myndighederne har adgang til selv at fremfinde  

 regnskabsmaterialet m.v., undgår den erhvervsdrivende at skulle bruge  

 tid på at finde og indsende materiale.
Hvis de indsendte oplysninger er  

 mangelfulde, skal den erhvervsdrivende efterfølgende bruge tid  

 på at finde yderligere materiale frem.
Adgangen til at foretage kontrol  

 i virksomheden vil derfor ofte være tidsbesparende for den  

 erhvervsdrivende, der ikke har noget at skjule for myndighederne.
For så vidt angår hjemlen til at foretage  

 kontrolbesøg med politiets bistand, så er det kun relevant for  

 myndighederne at anvende beføjelsen i få tilfælde.
Det  

 kræves, at myndighederne har en begrundet formodning om, at adgangen  

 vil blive nægtet, eller at der vil opstå problemer af en  

 sådan karakter, at det kræver politiets tilstedeværelse fra  

 starten af besøget, hvis politiets bistand rekvireres forud for  

 kontrollens iværksættelse.
Dertil bemærkes, at politiets  

 opgave alene er at overvinde fysiske hindringer for kontrollens  

 gennemførelse.
Det er således forudsat, at beføjelsen til  

 at indhente politibistand kun anvendes i sjældne situationer.
 I forbindelse med myndigheders muligheder for at foretage  

 kontrol med overholdelse af lovgivningen indgår det naturligvis altid i  

 overvejelserne, hvorledes sådanne beføjelser skal udformes.  

 Dette nødvendiggør en afvejning af på den ene side  

 borgerens retssikkerhed og på den anden side nødvendigheden af  

 administrativ kontrol.
Det påhviler de danske myndigheder at overholde de  

 retssikkerhedsgarantier, der er givet den enkelte borger dels i medfør  

 af grundloven og dels i medfør af internationale traktater, og de  

 beføjelser, der følger af L 73, er på ingen måde i  

 strid med de grundlæggende retssikkerhedsgarantier.
I øvrigt  

 kommer disse garantier først og fremmest til udtryk i forbindelse med  

 straffeprocessuelle indgreb, hvor samfundet har mistanke om, at borgeren har  

 begået et strafbart forhold.
De beføjelser, der fremgår af  

 L 73, er af en ganske anden karakter, idet der netop ikke er tale om, at  

 myndighederne har mistanke om, at borgeren har begået et strafbart  

 forhold, men derimod, som nævnt under besvarelsen til  

 spørgsmål 2, at myndighederne kontrollerer overholdelsen af  

 skatte- og afgiftslovgivningen.
Idet det danske skattesystem er indrettet på  

 grundlag af regnskabsoplysninger m.v., som skatteyderen er pligtig at  

 indberette til myndighederne, vil det reelt ikke være muligt for  

 myndighederne at påse overholdelsen af lovgivningen, hvis de ikke er  

 beføjet til at gennemgå og kontrollere baggrunden for de  

 oplysninger, som de modtager fra skatteyderen.
Afskæres myndighederne  

 således fra at foretage virksomhedskontrol, vil det ikke i alle  

 tilfælde være muligt at kontrollere, om den erhvervsdrivende har  

 givet fyldestgørende og korrekte oplysninger, der er i  

 overensstemmelse med de faktiske forhold i virksomheden.
 Når beføjelser til at foretage kontrol i  

 virksomheder findes nødvendige, skal det naturligvis tilstræbes,  

 at kontrollen foretages til mindst mulig gene for den erhvervsdrivende,  

 hvilket bl.a. kommer til udtryk i kravet om, at virksomhedsbesøg  

 så vidt muligt foregår efter forudgående aftale med  

 virksomheden og i samarbejde med denne, jf. retningslinierne i  

 bemærkningerne til lovforslaget.
 Ved ovennævnte afvejning er det forsøgt at  

 imødekomme såvel hensynet til den enkelte borger som hensynet  

 til offentlighedens interesse i overholdelse af gældende  

 lovgivning.
 Spørgsmål 6:
Hvilke retsgarantier har borgere, der underkastes  

 kontrolvirksomhed, og hvor denne kontrolvirksomhed fører til en  

 strafferetlig efterforskning? Skatteministerens svar:
Den form for myndighedskontrol, der er omhandlet i L 73,  

 sker med et generalpræventivt og ordensmæssigt sigte og for at  

 kontrollere forhold uden for strafferetten   det vil sige, uden at der  

 foreligger mistanke om en konkret strafbar lovovertrædelse.
Der er  

 således tale om en almindelig løbende kontrol med overholdelse  

 af skattelovgivningen og vejledning herom, uden at der foreligger en  

 situation, hvor skatteyderen kan bebrejdes en adfærd på en  

 sådan måde, at straf kan komme på tale.
Heroverfor står de straffeprocessuelle  

 tvangsindgreb.
Denne type tvangsindgreb foretages som led i  

 strafforfølgning, hvilket vil sige, at borgeren befinder sig i en  

 situation, hvor samfundet påtænker at straffe netop den  

 pågældende for en adfærd, der er uacceptabel for samfundet,  

 og borgeren har derfor i disse tilfælde behov for en særlig  

 sikring af, at de straffeprocessuelle garantier overholdes.
 Den særlige retsbeskyttelse, der tilkommer personer,  

 der er sigtet i en straffesag, hviler på internationalt anerkendte  

 principper, jf. blandt andet Den Europæiske  

 Menneskerettighedskonvention, som er lovfæstet her i landet ved lov nr.  

 285 af 29. april 1992. Denne retsbeskyttelse har også fundet udtryk i  

 retsplejeloven, der indeholder bestemmelser om retten til en beskikket  

 forsvarer, in dubio pro reo-princippet (princippet om, at enhver berettiget  

 tvivl kommer tiltalte til gode) samt kravet om en dommerprøvelse som  

 betingelse for gennemførelsen af straffeprocessuelle tvangsindgreb.  

 Årsagen til denne særlige retsbeskyttelse af sigtede skal  

 søges i, at der på tidspunktet for tvangsindgrebets foretagelse  

 allerede er formodning om et strafbart forhold.
 Disse forhold gør sig ikke gældende i de  

 kontrolbesøg, der omhandles i L 73.
 Såfremt skattemyndighederne inden et sådant  

 kontrolbesøgs foretagelse har en formodning om et strafbart forhold og  

 vurderer, at der er grundlag for at rejse sigtelse, er skattemyndighederne  

 udelukket fra at anvende de administrative kontrolbeføjelser.  

 Skattemyndighedernes anvendelse af administrative kontrolbeføjelser er  

 således begrænset til de tilfælde, hvor kontrollen ikke  

 foretages med henblik på at straffe den pågældende, men med  

 henblik på at kontrollere, om der er overensstemmelse mellem det, der  

 fremgår af regnskabsmaterialet m.v., og de faktiske forhold i  

 virksomheden.
Der findes ikke i retsplejeloven eller lovgivningen i  

 øvrigt udtrykkelige kriterier for, hvornår en person skal anses  

 for sigtet i en straffesag.
Spørgsmålet afgøres ud fra en  

 konkret vurdering af mistankens styrke.
Er mistanken mod skatteyderen  

 så stærk, at vedkommende må anses for sigtet, skal  

 skatteyderen gøres bekendt med sigtelsen, med retten til at  

 nægte at udtale sig og med adgangen til at få en beskikket  

 forsvarer.
Den situation kan naturligvis forekomme, at  

 skattemyndighederne under en gennemgang af skatteyderens regnskabsmateriale  

 hos ham konstaterer, at der klart foreligger en strafbar  

 lovovertrædelse, eller får en bestyrket mistanke om et strafbart  

 forhold.
Kun i de tilfælde, hvor skatteyderen er indforstået  

 hermed, kan skattemyndighederne efter princippet i skattekontrollovens § 20  

 fortsætte behandlingen af sagen med henblik på en administrativ  

 afgørelse og skal samtidig vejlede vedkommende med hensyn til den  

 pågældendes rettigheder, jf. skattekontrollovens § 19, stk. 1, og  

 reglerne i forsvarerbistandsloven om forsvarerbeskikkelse.
Er situationen derimod den, at skatteyderen ikke er  

 indforstået med skattemyndighedernes fortsatte behandling af sagen,  

 må skattemyndighederne enten opgive kontrolbesøget eller anmode  

 politiet om iværksættelse af straffeprocessuelle tvangsmidler,  

 jf. retsplejeloven.
Hvis det skønnes nødvendigt   typisk  

 såfremt der er en begrundet formodning om, at skatteyderen vil fjerne  

 materiale fra virksomheden   kan skattemyndighederne blive på stedet,  

 indtil politiet kommer.
Skattemyndighederne kan derimod ikke på et  

 senere tidspunkt gennemtvinge et kontrolbesøg med bistand fra  

 politiet, da dette vil være en omgåelse af de straffeprocessuelle  

 regler.
 Der jævnføres til besvarelsen af  

 spørgsmål 2 til L 77   bilag 4, (1997-98, 1. samling).
 Spørgsmål 10:
 Ministeren bedes redegøre for, hvilke betingelser  

 der skal være opfyldt, inden lovens muligheder om myndighedernes adgang  

 til private virksomheder vil blive anvendt.
 Skatteministerens svar:
Det er en betingelse for anvendelse af beføjelsen  

 til at foretage kontrolbesøg i en privat virksomhed, at besøget  

 er nødvendigt af hensyn til kontrollen med overholdelse af den  

 gældende skatte- og afgiftslovgivning.
Dette vil eksempelvis være  

 tilfældet, såfremt skattemyndighederne ønsker at  

 kontrollere baggrunden for et afgivet regnskab   det vil sige, at man vil  

 konstatere, om den beskrivelse af aktiviteterne i virksomheden, der er givet  

 i regnskabsmaterialet, stemmer overens med de faktiske forhold i  

 virksomheden.
Det er den enkelte skattemyndighed, der afgør  

 kontrolbehovet.
Den regnskabsførende/erhvervsdrivende vil  

 således normalt ikke have krav på anden begrundelse for  

 kontrolmidlets anvendelse, end at skattemyndigheden skønner det  

 nødvendigt at anvende dette kontrolmiddel og en henvisning til den  

 lovbestemmelse, hvori der gives hjemmel for kontrolmidlet.
Beføjelsen må ikke anvendes i videre omfang  

 end nødvendigt.
Skattemyndighederne må således ikke  

 forsøge at omgå de straffeprocessuelle regler og anvende de  

 almindelige administrative kontrolbeføjelser i tilfælde, hvor  

 man rent faktisk har forsøgt at anvende straffeprocessuelle indgreb,  

 men ikke har kunnet opnå rettens tilladelse hertil.
 Spørgsmål 17:
Vil ministeren oversende de forskrifter, der gælder  

 for myndighedspersoners kontrolbesøg? Skatteministerens svar:
Der foreligger ikke særlige generelle forskrifter  

 for myndighedspersoners kontrolbesøg.
Imidlertid er der i L 73  

 fastlagt retningslinier for, hvorledes sådanne kontrolbesøg skal  

 foregå.
Det skal påpeges, at der kun kan foretages  

 kontrolbesøg, hvis den enkelte skattemyndighed finder det  

 nødvendigt.
Skattemyndighederne kan inden kontrolbesøget  

 træffe aftale med virksomheden om, at en undersøgelse af  

 regnskabsmateriale m.v. foretages på forretningsstedet eller på  

 bopælen.
Det skal i den forbindelse sikres, at virksomhedens ansvarlige  

 leder bliver bekendt med besøget, inden kontrolbesøget  

 påbegyndes.
Henvendelse om kontroleftersyn rettes til den  

 erhvervsdrivende på den adresse, hvorunder virksomheden m.v. er  

 registreret.
Er registreringen sket under den erhvervsdrivendes bopæl,  

 rettes henvendelsen hertil, men kontrolbesøget har i øvrigt  

 intet med privatboligen at gøre.
Når kontrolbesøget indledes, skal de  

 kontrolførende henvende sig til virksomhedens repræsentant, hvad  

 enten der er tale om indehaveren eller ansat personale.
Der skal ved  

 henvendelsen ske forevisning af legitimation.
Ved henvendelsen skal der  

 ligeledes oplyses om årsagen til kontrolbesøget.
Normalt vil  

 virksomhedens repræsentant ikke have krav på anden begrundelse  

 for besøget, end at skattemyndigheden skønner det  

 nødvendigt at anvende dette kontrolmiddel.
Der skal dog ske en  

 henvisning til den lovbestemmelse, hvori kontrolmidlet er givet.
Samtidig  

 skal kontrolbesøget foretages til mindst mulig gene for virksomheden  

 og inden for virksomhedens normale åbningstid.
Endelig skal det bemærkes, at skattemyndighederne  

 ikke må tage direkte kontakt til virksomhedens revisor uden på  

 forhånd at have fået tilladelse hertil fra virksomhedens ledelse.  

 Uanmeldte besøg skal som udgangspunkt undgås.
Der skal foreligge  

 særlige omstændigheder for, at der ikke på forhånd  

 træffes aftale med virksomheden om tidspunktet for en gennemgang af  

 regnskabsmateriale m.v. på stedet.
Sådanne særlige  

 omstændigheder vil som udgangspunkt kun foreligge i de tilfælde,  

 hvor kontrolformålet kan forspildes ved en forudgående varsling  

 af virksomheden.
Der henvises mere uddybende om uanmeldte kontrolbesøg  

 til besvarelsen under spørgsmål 31-33.
 Spørgsmål 19:
Hvilke retsgarantier er der forbundet med umiddelbar  

 politibistand sammenlignet med myndighedens skønsmæssige  

 kontrolbesøg? Skatteministerens svar:
Det skal indledningsvis slås fast, at politibistand  

 er en del af myndighedens skønsmæssige kontrolbesøg i de  

 tilfælde, hvor skattemyndigheden har en begrundet formodning om, at  

 adgangen vil blive nægtet, eller at der på grund af kontrollens  

 særlige karakter vil opstå problemer af en sådan karakter,  

 at det kræver politiets tilstedeværelse fra starten af  

 besøget, hvis politiets bistand rekvireres forud for kontrollens  

 iværksættelse.
Politiets bistand kan dog også rekvireres  

 under selve kontrolbesøget, hvis det viser sig, at myndigheden  

 formenes adgang til virksomheden, eller der opstår andre uforudsete  

 problemer, således at kontrolbesøget ikke kan gennemføres  

 uden politibistand.
Det skal understreges, at politiets opgave i forbindelse  

 med kontrolbesøg alene er at overvinde fysiske hindringer for  

 kontrollens gennemførelse.
Ud over de under besvarelsen til spørgsmål 17  

 nævnte retningslinier gælder der også visse almindelige  

 forvaltningsretlige principper for, hvorledes myndighederne skal  

 opføre sig under et kontrolbesøg, herunder det såkaldte  

 proportionalitetsprincip.
Herefter må der kun gøres indgreb i  

 borgernes frihed og ejendom, når der er behov for det, og der må  

 i givet fald ikke anvendes mere indgribende foranstaltninger end  

 nødvendigt.
Dette gælder så meget mere i relation til  

 politibistand.
Endelig skal det bemærkes, at afgørelsen af,  

 om der er behov for umiddelbar politibistand, i overensstemmelse med hidtidig  

 praksis træffes af de statslige told- og skattemyndigheder.
Det er  

 således ikke sagsbehandleren i den kommunale skatteforvaltning, men  

 derimod som minimum told- og skatteregionen, der træffer beslutning om  

 rekvirering af umiddelbar politibistand.
 Spørgsmål 23:
Ministeren bedes uddybe svaret på  

 spørgsmål 6, jf.
L 73   bilag 3, og oplyse, hvem der  

 afgør, om en mistankes styrke er så stærk, at der skal  

 rejses en sigtelse, og hvem der afgør dette.
Ministeren bedes tillige  

 oplyse, hvorvidt svaret er udtryk for, at en myndighedsperson fra  

 skattevæsenet kan rejse sigtelse.
 Skatteministerens svar:
 Ved mindre overtrædelser af skatte- og/eller  

 afgiftslovgivningen kan sagen afgøres administrativt uden  

 retsforfølgning, såfremt overtrædelsen alene vil  

 medføre en bøde, og den skatte- og/eller afgiftspligtige person  

 kan erkende sig skyldig i overtrædelsen samt erklærer sig rede  

 til at betale en nærmere tilkendegivet bøde.
Bestemmelserne i retsplejeloven finder også  

 anvendelse i disse sager, hvilket indebærer, at reglerne i enhver  

 henseende, herunder også forud for en administrativ afgørelse,  

 skal bringes i anvendelse.
En myndighedsperson er derfor forpligtet til under  

 et kontroleftersyn   i givet fald   at meddele den skatte- og/eller  

 afgiftspligtige, at der kan foreligge en ansvarspådragende  

 overtrædelse af skatte- og/eller afgiftslovgivningen og dermed en  

 formel sigtelse i retsplejelovens forstand.
Såfremt skatteyderen ikke  

 er indforstået med skattemyndighedernes fortsatte behandling af sagen,  

 må skattemyndighederne enten opgive kontrolbesøget eller anmode  

 politiet om at iværksætte straffeprocessuelle tvangsmidler.
Hvis skattemyndighederne derimod allerede inden et  

 kontrolbesøgs foretagelse har en mistanke om et strafbart forhold,  

 må de pågældende myndighedspersoner vurdere, om mistanken  

 er så stærk, at der er grundlag for at rejse sigtelse.
Hvis dette  

 er tilfældet, er skattemyndighederne udelukket fra at anvende de  

 administrative kontrolbeføjelser, og sagen må, såfremt  

 kriterierne for en administrativ afgørelse efter skattekontrollovens §  

 20 ikke er opfyldt, overgives til politiet.
Det er herefter  

 anklagemyndigheden, der på baggrund af materiale fra  

 skattemyndighederne endeligt tager stilling til, hvorledes sagen skal  

 behandles.
 Spørgsmål 27:
Af hvilke regler fremgår det, at myndighedspersoner  

 skal opføre sig høfligt og hensynsfuldt? Skatteministerens svar:
Det følger ikke af nogen regler, men derimod af god  

 forvaltningsskik, at myndighedspersoner skal optræde korrekt over for  

 borgerne og herunder udvise den fornødne høflighed og  

 hensynsfuldhed.
En myndighedsperson optræder jo ikke som privat person  

 i forhold til borgeren, men som repræsentant for den  

 pågældende myndighed.
Til gengæld nyder myndighedspersoner  

 i denne egenskab en særlig retsbeskyttelse efter straffelovens §§  

 119-122.
 Spørgsmål 28:
Af hvilke forskrifter fremgår det, at  

 proportionalitetsprincippet skal iagttages? Skatteministerens svar:
Proportionalitetsprincippet er en uskreven  

 retsgrundsætning og fremgår derfor som sådan ikke af nogen  

 forskrifter.
Proportionalitetsprincippet er som grundsætning en del af  

 forvaltningsretten, og denne medfører, at forvaltningens sagligt  

 begrundede indgreb over for borgeren skal stå i rimeligt forhold til  

 formålet, og at et mere bebyrdende indgreb ikke må benyttes,  

 når et mindre bebyrdende indgreb er tilstrækkeligt.
 Spørgsmål 30:
Hvilke forskrifter gælder der for  

 myndighedspersoner, der foretager kontrolbesøg, og som under  

 besøget får mistanke om strafbart forhold, og hvorledes kan man  

 i det praktiske liv opretholde den skarpe sondring mellem forhold inden for  

 og uden for strafferetsplejen, og kan ministeren slet ikke indse, at der er  

 flydende overgange? Skatteministerens svar:
For så vidt angår de forskrifter, der  

 gælder, når skattemyndighederne under et kontrolbesøg  

 får mistanke om et strafbart forhold, henvises til besvarelsen under  

 spørgsmål 6, jf.
L 73   bilag 3.
Jeg er enig i, at der ikke er en klar entydig grænse  

 mellem forhold inden for og forhold uden for strafferetsplejen.
Der er ganske  

 rigtigt en gråzone, idet konstateringen af ethvert strafbart forhold  

 bl.a. beror på en konkret bevisvurdering, som det i givet fald  

 tilkommer domstolene at foretage.
Det er derfor vigtigt, at enhver  

 myndighedsperson er sig denne gråzone bevidst og således  

 udøver myndighedsbeføjelserne under iagttagelse heraf.
Imidlertid skal det som anført under besvarelsen  

 til spørgsmål 8, jf.
L 73   bilag 3, påpeges, at  

 indførelsen af et krav om retskendelse, hvilket har været et  

 centralt diskussionstema i denne debat i forbindelse med  

 spørgsmålet om borgernes retssikkerhed, ville medføre  

 yderligere begrebsforvirring i relation til, hvornår forhold  

 hører under strafferetsplejen, og hvornår der alene er tale om  

 et kontrolbesøg uden for strafferetsplejen.
Betingelserne for adgang  

 til privat ejendom ville stort set blive sammenfaldende, og grænsen  

 for, hvornår skattemyndighederne ikke længere kan anvende de  

 administrative kontrolbeføjelser, ville blive flydende.
Ud over det  

 rent praktiske problem som nævnt under besvarelsen til  

 spørgsmål 8   at domstolene uden for strafferetsplejen reelt  

 ikke har noget at tage stilling til   ville indførelsen af et krav om  

 retskendelse således udelukkende medvirke til en udvidelse af  

 gråzonen.
 Spørgsmål 31:
Vil ministeren uddybe svaret på  

 spørgsmål 8, jf.
L 73   bilag 3, og oplyse, om ikke besvarelsen  

 af, hvornår der kan foretages uanmeldt besøg, netop er et  

 forhold, der nærmer sig strafferetsplejen, hvorfor strafferetsplejens  

 retsgarantier burde være til stede? Spørgsmål 32:
Er uanmeldt besøg som beskrevet i svar på  

 spørgsmål 8, jf.
L 73   bilag 3, hvor et uanmeldt besøg  

 foretages, fordi kontrolformålet kan forspildes, ikke netop udtryk for  

 en mistanke, der henhører under strafferetsplejen, og hvordan skelner  

 myndigheden, og hvilke forskrifter er der udstedt i den anledning? Spørgsmål 33:
Er nødvendigt besøg, jf. forrige  

 spørgsmål, ikke udtryk for mistanke? Skatteministerens svar:
Som det fremgår af bemærkningerne til  

 lovforslaget, skal der kun foretages uanmeldt virksomhedsbesøg, hvis  

 kontrolformålet kan forspildes ved en forudgående varsling af  

 virksomheden.
Der er ingen generelle forskrifter om virksomhedsbesøg  

 uden forudgående aftale   bortset fra reglen om, at  

 virksomhedsbesøg som hovedregel skal finde sted efter  

 forudgående aftale med den pågældende virksomhed.
De  

 almindelige principper for, hvorledes myndighedspersoner skal opføre  

 sig under kontrolbesøget samt skatteyderens muligheder for at  

 påklage dette, er naturligvis de samme som ved kontrolbesøg, der  

 er varslet på forhånd.
Det nævnes under besvarelsen til  

 spørgsmål 8, jf.
L 73   bilag 3, at kontrolformålet typisk  

 vil kunne forspildes ved en forudgående varsling, hvis det må  

 formodes, at virksomheden ønsker at skjule visse forhold og derfor vil  

 stille sig afvisende over for kontrolbesøget.
Jeg er ikke af den  

 opfattelse, at dette er et forhold, der nærmer sig strafferetsplejen,  

 idet det ikke er ensbetydende med, at skattemyndigheden har mistanke om et  

 strafbart forhold, jf. nedenfor, og/eller at virksomheden ønsker at  

 skjule en potentiel strafbar lovovertrædelse.
Det beror på den enkelte myndigheds konkrete  

 skøn, om virksomhedsbesøg undtagelsesvis skal finde sted uden  

 forudgående aftale.
Dette skøn tager ikke udgangspunkt i  

 skattemyndighedernes mistanke om et strafbart forhold, for hvis der er en  

 formodning om et strafbart forhold, og skattemyndighederne vurderer, at der  

 er grundlag for at rejse sigtelse, er skattemyndighederne udelukket fra at  

 anvende de kontrolbeføjelser, der er omhandlet i L 73.
 Myndighedens skøn bygger derimod bl.a. på, om  

 myndigheden tidligere forgæves har forsøgt at få en aftale  

 om kontrolbesøg i stand med den pågældende  

 virksomhedsindehaver, om det af hensyn til kontrollens karakter, f.eks. ved  

 arbejdsgiverkontrol, findes hensigtsmæssigt at kunne konstatere de  

 ansattes tilstedeværelse i virksomheden, de ansattes identitet og  

 skatteforhold m.v., om der er en særlig risiko for, at den  

 pågældende virksomhed kan have interesse i at bortskaffe  

 regnskabsmateriale m.v. inden kontrolbesøget, om den  

 pågældende virksomhedstype er i en særlig risikogruppe i  

 skatte- og/eller afgiftsmæssig henseende, eller om den  

 pågældende virksomhed gentagne gange har undladt at selvangive og  

 indsende regnskaber m.v. eller undladt efter myndighedernes opfordring at  

 indsende supplerende regnskabsoplysninger m.v., uden at myndighederne af den  

 grund har en mistanke eller formodning om, at der er begået et  

 strafbart forhold.
At myndigheden skønner, at der er grundlag for at  

 foretage et uanmeldt kontrolbesøg eller et kontrolbesøg i det  

 hele taget er derfor ikke udtryk for en mistanke, der hører under  

 strafferetsplejen.
Formålet er både i relation til de  

 kontrolbesøg, der er varslet på forhånd, og de uanmeldte  

 kontrolbesøg udelukkende at kontrollere, om skatte- og  

 afgiftslovgivningen overholdes.
 Endvidere må muligheden af myndighedernes uanmeldte  

 kontroleftersyn tillægges en ikke ubetydelig præventiv  

 værdi.
 Jeg skal i øvrigt gøre opmærksom  

 på, at langt de fleste skatte- og/eller afgiftsforhøjelser, hvad  

 enten de er et resultat at et kontroleftersyn i virksomheder eller et  

 resultat af den umiddelbare ligning og kontrol, foretages uden, at der  

 samtidig konstateres ansvarspådragende overtrædelser af skatte-  

 og afgiftslovgivningen.
 Spørgsmål 35:
Hvilke konsekvenser vil det få for en eventuel  

 senere sigtelse, såfremt skatteyderen ikke bliver gjort bekendt med  

 sigtelsen, med retten til at nægte at udtale sig og med adgangen til at  

 få en beskikket forsvarer? Skatteministerens svar:
Lovforslaget omfatter alene forhold, der ligger uden for  

 strafferetsplejen.
Gennemtvingelse af kontrolbesøg må derfor  

 udelukkende foretages som led i skatte- og afgiftsmyndighedernes almindelige  

 kontrolarbejde.
Foreligger der en begrundet mistanke om et strafbart forhold,  

 må skatte- og afgiftsmyndighederne ikke gennemtvinge  

 kontrolbesøget, men sagen skal i disse tilfælde overgives til  

 politiet.
Hvis der foretages et uberettiget kontrolbesøg,  

 selv om sagen burde have været overgivet til politiet, og  

 skattemyndighederne i den forbindelse ikke gør skatteyderen  

 opmærksom på dennes rettigheder som sigtet, afskærer det  

 dog ikke nødvendigvis anklagemyndigheden fra at anvende det fremkomne  

 materiale i en senere straffesag.
I dansk strafferet er der tendenser til at  

 anvende også ulovligt tilvejebragt bevismateriale, hvilket bl.a.  

 begrundes med, at de formelle regler bliver af mindre betydning i et system,  

 hvor man lægger vægt på den materielle sandheds princip.
Der vil være tale om domstolenes konkrete afvejning,  

 hvori indgår skattemyndighedernes handlemåde i den konkrete sag  

 samt sagens alvor og bevismidlets betydning.
Er sagen tilstrækkelig  

 alvorlig   f.eks. fordi der er tale om betydelige og/eller systematiske  

 unddragelser   vil den materielle sandheds princip ofte få fortrinet,  

 idet domstolene traditionelt har anlagt en pragmatisk holdning til  

 anvendelsen af disse bevismidler.
 Imidlertid vil den ulovlige tilvejebringelse af  

 bevismaterialet kunne medføre disciplinære sanktioner over for  

 de ansvarlige personer, der har foretaget det ulovlige kontrolbesøg.
 Spørgsmål 36:
Hvem har bevisbyrden for, at en skatteyder er blevet gjort  

 bekendt med sigtelsen, med retten til at nægte at udtale sig og med  

 adgangen til at få en beskikket forsvarer, såfremt der ved en  

 senere sigtelse opstår tvister om, hvorvidt den sigtede er gjort  

 bekendt hermed? Skatteministerens svar:
 Det fremgår bl.a. af skattekontrollovens § 19, stk.  

 1, og kildeskattelovens § 78, stk. 1, at i sager, som behandles  

 administrativt i medfør af skattekontrollovens § 20 og  

 kildeskattelovens § 79, finder retsplejelovens § 752, stk. 1, tilsvarende  

 anvendelse.
 Retsplejelovens § 752, stk. 1, har følgende  

 ordlyd:
Inden politiet afhører en sigtet, skal han  

 udtrykkeligt gøres bekendt med sigtelsen og med, at han ikke er  

 forpligtet til at udtale sig.
Det skal af rapporten fremgå, at disse  

 regler er iagttaget.
 Da der   som nævnt   skal forholdes på  

 tilsvarende måde for så vidt angår overtrædelser af  

 skattelovgivningen, har skattemyndighederne bevisbyrden for, at den  

 skattepligtige er blevet gjort bekendt med sine rettigheder.
 Spørgsmål nr. 39:
Med udgangspunkt i advokat Hanne Østergaards  

 artikel: »Skatteydernes retssikkerhed  

 krænkes«, LOV & RET, marts 1999  

 (vedlagt) og udtalelser af lektor Lars Bo Langsted og professor Jan Pedersen  

 i artiklen »Kom ind, skat« i Weekendavisen, 9.-15. april 1999 (vedlagt)  

 ønskes en vurdering af lovforslag nr.
L 73 ud fra følgende  

 problemstillinger:
 Ministeren bedes tilsende Lovafdelingens vurdering   ud  

 fra et retssikkerhedssynspunkt   af oplysningen hos Hanne Østergaard i  

»Skatteydernes retssikkerhed krænkes« , LOV & RET, marts 1999, side 12-13, om at Told-  

 og Skattestyrelsen den 5. marts 1998 har udsendt en meddelelse, hvori man har  

 henstillet, at ligningsmyndighederne ikke i forbindelse med behandlingen af  

 skattesager medtager den hidtil anførte orientering til skatteborgeren  

 om, at sagen vil blive oversendt til regionen til vurdering af ansvar efter  

 skattekontrolloven.
 Justitsministerens svar:
1. I den nævnte artikel i Lov og Ret giver  

 advokat Hanne Østergaard udtryk for betænkelighed ved en  

 meddelelse, som Told- og Skattestyrelsen har udsendt den 5. marts 1999, og  

 hvorefter ligningsmyndighederne ifølge artiklen ikke længere  

»i forbindelse med skattesager medtager den hidtil  

 anførte orientering til skatteborgeren om, at sagen vil blive  

 oversendt til regionen til vurdering af ansvar efter skattekontrolloven.« Hanne Østergaard anfører i den forbindelse,  

 at det er »uacceptabelt, hvis myndighederne  

 gennemfører skattesagen uden at fortælle, at man hos  

 ligningsmyndighederne for længst har truffet beslutning om, at sagen  

 skal overgives til regionen med henblik på vurdering af  

 strafansvar.« 2. Told- og Skattestyrelsens meddelelse nr.  

 99/96-610-00195 af 5. marts 1999 har bl.a. følgende indhold:
» I den anledning skal Told- og Skattestyrelsen give  

 følgende foreløbige retningslinier for de omtalte anbefalinger.  

 De anbefalinger, der ikke er omtalt nedenfor, er under overvejelse med hensyn  

 til, hvordan de nærmere skal føres ud i livet.
 2. Retssikkerhedsudvalget har anbefalet, at der  

 fastsættes nærmere retningslinier for skattemyndighedernes  

 forpligtelse til at gøre skatteyderen og tredjemand bekendt med en  

 sigtelse og retten til at nægte at udtale sig.
Som indledning til en ansvarsforhandling skal skatteyderen  

 (igen, jf. nedenfor under 4) gøres bekendt med sigtelsen.
Endvidere  

 med, at han som sigtet ikke har pligt til at udtale sig, jf. retsplejelovens  

 § 752, stk. 1.
 Hvis en rådgiver (revisor, advokat) er sigtet for et  

 forhold vedrørende en kunde, skal ansvarsforhandlingen med ham  

 principielt foregå uden deltagelse af skatteyder   uden hensyn til, om  

 også skatteyder er sigtet, eller dette ikke er tilfældet.
Hvis der under en forhandling med en skatteyder, der er  

 sigtet, og skatteyders revisor, der ikke er sigtet, opstår bestyrket  

 mistanke om, at revisor har begået et strafbart forhold, skal  

 ansvarsforhandlingen afbrydes og revisor sigtes.
Ansvarsforhandlinger  

 gennemføres herefter principielt med skatteyder og revisor hver for  

 sig, jf. ovenfor.
Der henvises i øvrigt til Niels Hansens artikel  

»Revisors rolle i skattestraffesager« i Foreningen af Registrerede Revisorers blad Stafetten  

 nr. 435, januar 1997, der tidligere er tilsendt regionerne.
Endvidere  

 henvises til det nedenfor under 4 anførte.
 3. Retssikkerhedsudvalget har anbefalet, at der  

 fastsættes nærmere retningslinier for skattemyndighedernes brug  

 af skattekontrollovens kontrolbeføjelser og oplysningermidler,  

 når det står klart for myndighederne, at der er grundlag for at  

 rejse sigtelse.
 En forudsætning for at kunne afslutte en række  

 skattestraffesager administrativt, jf. skattekontrollovens § 20, er i et vist  

 omfang anvendelse af oplysninger, der er fremskaffet på grundlag af  

 skattekontrollovens kontrolbeføjelser og oplysningsmidler.
 Kontrolbeføjelserne og oplysningermidlerne kan  

 derfor anvendes til fremskaffelse af oplysninger, der senere viser sig at  

 kunne danne grundlag for en straffesag.
Imidlertid bør kontrolbeføjelserne og  

 oplysningsmidlerne ikke anvendes over for eller i konfrontation med  

 skatteyder.
Dvs. at de ikke må anvendes fra det øjeblik, det  

 står klart, at der er grundlag for at sigte skatteyderen for et  

 strafbart forhold.
Efterforskningsskridt over for en sigtet må ske  

 på et andet grundlag end kontrolbeføjelserne og  

 oplysningermidlerne, eventuelt må politiet inddrages med henblik  

 på iværksættelse af straffeprocessuelle tvangsmidler,  

 f.eks. ransagning, jf. skattekontrollovens § 22. Derimod vil der også  

 efter, at der er konstateret grundlag for at rejse sigtelse mod skatteyderen,  

 kunne indhentes oplysninger fra tredjemand på grundlag af  

 bestemmelserne herom i skattekontrollovens afsnit II samt på grundlag  

 af bestemmelser i dobbeltbeskatningsoverenskomster.
Der er ikke i dansk ret regler om, hvornår en person  

 skal anses for sigtet.
Dette må vurderes helt konkret med udgangspunkt  

 i de foreliggende beviser i den enkelte sag.
 4. Retssikkerhedsudvalget har anbefalet, at skatteyderen  

 allerede i indkaldelsesskrivelsen til ansvarsforhandlingen gøres  

 bekendt med sigtelsen og retten til at nægte at udtale sig.
Når skatteyderen tilskrives om ansvarsforhandlingen,  

 skal det derfor i indkaldelsesskrivelsen anføres, at han er sigtet,  

 idet det så præcist, som det er muligt på det  

 pågældende tidspunkt, beskrives, hvad han sigtes for.
Dvs. at det  

 skal anføres, hvilken overtrædelse (med angivelse af lov og  

 paragrafnummer), hvilke indkomstår, indkomstdifferencer og unddragne  

 skatter der er tale om, samt en beskrivelse af overtrædelsen (f.eks.  

 undladelse af at have medregnet hele sin omsætning ved den af ham  

 drevne virksomhed). Det skal endvidere tilkendegives skatteyderen, at han som  

 sigtet ikke har pligt til at udtale sig, jf. retsplejelovens § 752, stk.  

 1.
 Konsekvensen ved, at indkaldelsesskrivelsen (også)  

 indeholder en egentlig sigtelse, er, at påtaleforældelsen  

 afbrydes, hvis sagen kan afgøres med en bøde, jf. straffelovens  

 § 94, stk. 4, 3. punktum.
 5. Retssikkerhedsudvalget har anbefalet, at kommunerne  

 normalt bør undlade at orientere skatteyderen om, at der findes  

 grundlag for, at sagen indberettes til told- og skatteregionen, idet den  

 strafbare vurdering i forhold til skatteyderen normalt bør overlades  

 til regionen.
 Told- og Skattestyrelsen har derfor ved brev af dags dato  

 anmodet kommunerne om at ophøre med skriftligt, dvs. i  

 agterskrivelser, kendelser m.v., at medtage en passus om, at sagen vil blive  

 sendt til regionen med henblik på vurdering af et eventuelt  

 ansvarsspørgsmål.
Told- og skatteregionerne anmodes om at påse, at  

 Styrelsens anmodning efterleves af kommunerne.« I Skatteministeriets besvarelse af 16. april 1999 af  

 spørgsmål nr. 45 fra Folketingets Skatteudvalg vedrørende  

 lovforslaget er der redegjort for baggrunden for pkt. 5 i Told- og  

 Skattestyrelsens meddelelse.
Det hedder heri bl.a. følgende:
» En af anbefalingerne vedrørte det forhold, at  

 kommunerne allerede ved udsendelsen af den såkaldte agterskrivelse  

 (vedrørende selve ansættelsen) i påkommende tilfælde  

 underretter skatteyderen om, at sagen vil blive forelagt told- og  

 skatteregionen med henblik på vurdering af et eventuelt  

 strafansvar.
I de tilfælde, hvor regionen vælger at opgive  

 sagen, vil orienteringen kunne skabe unødig ængstelse hos  

 skatteyderen.
Udvalget anbefalede derfor, at det overvejedes at orientere  

 kommunerne om at undlade at orientere skatteyderne om, at der findes grundlag  

 for, at sagen indberettes til told- og skatteregionen, idet den  

 strafferetlige vurdering i forhold til skatteyderne normalt fuldt ud  

 bør overlades til regionen, der har kompetencen i skattestraffesager.  

 Det undgås således, at den kommunale skatteforvaltning på  

 grund af sin begrænsede kompetence inden for skattestrafferetten og  

 dermed minimale mulighed for grundigt at vurdere, om der er grundlag for en  

 skattestraffesag mod skatteyderen, unødigt giver anledning til  

 bekymringer hos skatteyderen, der herefter vil være usikker på  

 sin retsstilling.« 3. Hertil skal Justitsministeriet bemærke  

 følgende:
 Den ændring af praksis med hensyn til orientering af  

 skatteyderne, som der lægges op til i meddelelsens pkt. 5, har efter  

 det oplyste til formål at undgå at vække unødig  

 ængstelse og bekymring hos de pågældende med hensyn til, om  

 der vil blive iværksat strafferetlig forfølgning mod dem.
Dette hensyn er efter Justitsministeriets opfattelse i  

 overensstemmelse med almindelige principper om god forvaltningsskik og  

 hensynsfuld behandling af borgerne, jf.
Hans Gammeltoft-Hansen m.fl.,  

 Forvaltningsret (1994), side 594 f.
Der er endvidere ikke   som advokat Hanne  

 Østergaard synes at forudsætte   tale om, at skattemyndighederne  

 efter, at der er opstået mistanke om et strafbart forhold, kan  

 fortsætte med at anvende skattelovgivningens kontrolbestemmelser til  

 fremskaffelse af oplysninger med henblik på den strafferetlige  

 vurdering.
I sådanne tilfælde vil der, uanset hvilken  

 fremgangsmåde skattemyndighederne følger med hensyn til  

 orientering af skatteyderen, i stedet skulle gås frem efter  

 retsplejelovens almindelige regler, jf. bl.a. pkt. 3 i Told- og  

 Skattestyrelsens meddelelse og besvarelsen af spørgsmål nr.  

 42.
Hertil kommer, at der i Told- og Skattestyrelsens  

 meddelelse er taget højde for spørgsmålet om orientering  

 af skatteyderen om sigtelser af den pågældende.
Det fremgår  

 således, at skatteyderen i forbindelse med såvel indkaldelsen til  

 ansvarsforhandling som ansvarsforhandlingens påbegyndelse skal  

 orienteres herom, jf. nærmere meddelelsens pkt. 2 og 4. Den  

 pågældende vil i forbindelse med gennemførelsen af  

 straffeprocessuelle tvangsindgreb endvidere skulle orienteres i det omfang,  

 det følger af retsplejelovens almindelige regler.
På den anførte baggrund giver den omhandlede  

 praksisændring ikke Justitsministeriet anledning til  

 bemærkninger.
Det tilføjes i den forbindelse, at der heller ikke  

 for politiet gælder nogen almindelig pligt efter retsplejeloven til at  

 orientere berørte personer om, at der foretages undersøgelser  

 af deres forhold.
 Spørgsmål nr. 42:
Ministeren bedes tilsende Lovafdelingens vurdering af, i  

 hvilket omfang det vil være muligt under ligningsmyndighedernes  

 besøg at fastsætte det tidspunkt, hvor retsplejelovens  

 beskyttelsesregler afløser skattekontrollovens pligt til at give  

 oplysninger, og hvordan man sikrer sig, at denne grænse  

 fastlægges så klart som muligt af hensyn til retssikkerheden,  

 samt om det er sket i tilstrækkelig grad med lovforslag nr.
L 73? Justitsministerens svar:
Skattelovgivningens kontrolbestemmelser kan ikke anvendes  

 i det omfang, der er mistanke om, at der foreligger et strafbart forhold hos  

 skatteyderen.
I så fald må fremskaffelsen af oplysninger m.v. i  

 stedet ske i overensstemmelse med retsplejelovens almindelige regler, jf.  

 bl.a. besvarelsen af spørgsmål nr. 39.
Spørgsmålet om, på hvilket tidspunkt  

 der foreligger en sådan mistanke, er bl.a. omtalt i Skatteministeriets  

 besvarelse af 16. december 1998 af spørgsmål nr. 6 fra  

 Folketingets Skatteudvalg vedrørende lovforslaget.
Her anføres  

 bl.a. følgende:
» Der findes ikke i retsplejeloven eller lovgivningen i  

 øvrigt udtrykkelige kriterier for, hvornår en person skal anses  

 for sigtet i en straffesag.
Spørgsmålet afgøres ud fra en  

 konkret vurdering af mistankens styrke.« Som anført i Skatteudvalgets spørgsmål  

 vil det endvidere kunne forekomme, at der ikke forud for et  

 kontrolbesøg har foreligget mistanke om et strafbart forhold, men at  

 der i forbindelse med kontrollens gennemførelse opstår en  

 sådan mistanke.
I disse tilfælde må kontrolbesøget  

 medmindre den pågældende samtykker   afbrydes, og sagen eventuelt  

 overgives til politiet med henblik på efterforskning i  

 strafferetsplejens former.
Justitsministeriet er enig med Skatteministeriet i, at der  

 ikke i generel form kan gives præcise anvisninger på,  

 hvornår der foreligger en sådan mistanke, at de nævnte  

 begrænsninger i adgangen til at anvende skattelovgivningens  

 kontrolbeføjelser indtræder.
Det må bero på en  

 konkret vurdering i hvert enkelt tilfælde, jf. herved Hans  

 Gammeltoft-Hansen, Strafferetspleje II (1989), side 111 ff.
 Lovforslag L 73 indeholder ikke bemærkninger, der  

 søger at afklare det rejste afgrænsningsspørgsmål.  

 Lovforslaget har ifølge de almindelige bemærkninger et andet  

 formål, nemlig at affatte skattelovgivningens kontrolbestemmelser i  

 overensstemmelse med de principper, der fremgår af Justitsministeriets  

 redegørelse af 19. december 1996 til Folketinget om udviklingen i  

 forvaltningsmyndigheders adgang til privat ejendom uden retskendelse.
 Spørgsmål nr. 43:
 Ministeren bedes tilsende Lovafdelingens vurdering af, om  

 der kan være situationer, hvor oplysninger givet under  

 skattemyndigheders kontrolbesøg ikke kan bruges af anklagemyndigheden  

 under en senere behandling af et strafbart forhold, fordi da oplysningerne  

 blev givet skete det ikke under retsplejelovens bestemmelser, som ellers  

 gælder, når der er tale om et strafbart forhold.
 Justitsministerens svar:
Som anført i besvarelserne ovenfor kan  

 skattelovgivningens kontrolbestemmelser ikke anvendes i det omfang, der er  

 mistanke om, at der foreligger et strafbart forhold hos skatteyderen.
I  

 så fald må fremskaffelsen af oplysninger m.v. i stedet ske i  

 overensstemmelse med retsplejelovens almindelige regler.
 Såfremt skattemyndighederne i en sådan  

 situation alligevel f.eks. under trussel om straf pålægger  

 skatteyderen at fremkomme med oplysninger, vil der være tale om  

 ulovligt tilvejebragte bevismidler.
Efter retspraksis beror det på et konkret  

 skøn i den enkelte sag, om ulovligt tilvejebragte bevismidler kan  

 tillades benyttet under en efterfølgende straffesag.
Ved vurderingen  

 indgår politiets handlemåde i den konkrete sag (hvor groft et  

 retsbrud) samt sagens alvor (hvilken kriminalitet og forventet straf) og  

 bevismidlets betydning.
Hvis sagen er tilstrækkeligt alvorlig, vil den  

 materielle sandheds princip ofte få fortrinet, idet domstolene  

 traditionelt har anlagt en pragmatisk holdning til anvendelsen af disse  

 bevismidler, jf.
Eva Smith, Straffeproces (3. udg., 1994), side 20 f.
Det er således muligt, at dokumenter og oplysninger  

 m.v. tilvejebragt i forbindelse med et kontrolbesøg, som ikke burde  

 være gennemført efter reglerne om administrativ kontrol, ikke  

 vil blive tilladt benyttet som bevismiddel under en eventuel  

 efterfølgende retssag.
Til illustration heraf kan nævnes dommen  

 i Ugeskrift for Retsvæsen 1970, side 901 V, hvor den tiltalte ikke  

 under politiets afhøring af ham som sigtet var gjort opmærksom  

 på, at han ikke havde pligt til at udtale sig.
Den begåede fejl  

 fandtes at burde medføre, at den pågældende  

 afhøring ikke kunne bruges som bevis til skade for tiltalte ved sagens  

 afgørelse.
Ved vurderingen af, om en forklaring, der er tilvejebragt  

 i forbindelse med et kontrolbesøg, der ikke burde have været  

 gennemført efter reglerne om administrativ kontrol, skal tillades  

 benyttet som bevismiddel under en eventuel straffesag, vil navnlig Den  

 Europæiske Menneskerettighedskonvention have betydning.
Det skyldes, at  

 der efter konventionens artikel 6, således som denne bestemmelse er  

 blevet fortolket i praksis, gælder et forbud mod selvinkriminering.
Det  

 vil f.eks. være i strid med forbudet mod selvinkriminering, hvis  

 anklagemyndigheden under en straffesag mod en person benytter en forklaring,  

 som den tiltalte har afgivet under trussel om straf, hvis der på  

 tidspunktet for forklaringens afgivelse allerede var en begrundet formodning  

 om, at vedkommende havde begået en strafbar handling (se f.eks.  

 Saunders mod UK, dom af 17. december 1996).
 Det tilføjes, at der i de beskrevne tilfælde  

 endvidere vil kunne blive tale om at iværksætte tjenstlige  

 reaktioner over for de pågældende embedsmænd.
 Spørgsmål 47:
Det fremgår af de foreslåede udvidelser i § 1,  

 nr. 5, § 3, § 4, § 19 og § 20 om politibistand uden retskendelse, at  

 justitsministeren efter forhandling med skatteministeren kan fastsætte  

 nærmere regler herom.
Hvad kan ministeren oplyse om indholdet af disse  

 regler? Skatteministerens svar:
 Efter gældende ret findes der allerede i  

 skattekontrollovens § 6, stk. 6, en bestemmelse om, at politiet yder bistand  

 til skattemyndighederne ved gennemførelsen af udgående  

 kontrolbesøg efter regler, der aftales mellem skatteministeren og  

 justitsministeren.
 Med henblik på en harmonisering af lovgivningen  

 foreslås tilsvarende bestemmelser indsat i skattekontrollovens § 6 A, i  

 ansvarsforsikringsafgiftslovens § 7, i § 8 i lov om afgift af  

 lystfartøjsforsikringer, i § 86 i lov om opkrævning af  

 indkomstskat m.m. samt i CFC-lovgivningens § 14 a.
 Der er ikke truffet aftale med justitsministeren om regler  

 for politiets bistand ved gennemførelsen af udgående  

 kontrolbesøg, men det fremgår af Ligningsvejledningen 1998,  

 Almindelig del, afsnit A.I.3.2., at politiets bistand ydes efter  

 følgende retningslinier:
- Der skal foreligge en helt ekstraordinær  

 situation, hvis politiet skal være med fra besøgets start.
Det  

 må forudsættes, at der er en begrundet formodning for, at adgang  

 vil blive nægtet, eller at der på grund af kontrollens  

 særlige karakter kan opstå problemer, som kræver politiets  

 tilstedeværelse.
 - Ansvar for politiets tilkaldelse påhviler de  

 statslige told- og skattemyndigheder, dvs. told- og skatteregionerne, dog For  

 Københavns og Frederiksbergs vedkommende skatteforvaltningen, der  

 stiller politiet den opgave, der skal løses.
 - Politiets opgave er alene at overvinde fysiske  

 hindringer for kontrollens gennemførelse.
 Det er ikke umiddelbart tanken, at der skal  

 fastsættes nærmere regler om politibistand, hvorfor der  

 også for de i lovforslaget medtagne nye politibistandsbestemmelser  

 henvises til ovennævnte retningslinjer samt bemærkningerne til  

 lovforslaget.
