Vejledning om processer i konkurrencesager Indhold Kapitel 1 Resumé Formålet med denne vejledning er at skabe klarhed over processerne for de konkurrencesager efter konkurrencelovens §§ 6, 11 og 11a, der behandles ved Konkurrence- og Forbrugerstyrelsen og Konkurrencerådet.
For fusionssager er der lavet en særskilt vejledning, der kan findes på Konkurrence- og Forbrugerstyrelsens hjemmeside.
Hvis du ønsker at klage over, at en eller flere virksomheder overtræder konkurrenceloven, kan du her hente information om, hvordan man gør det.
Hvis din virksomhed bliver inddraget i en konkurrencesag, informerer vejledningen om, hvilke sagsbehandlingsskridt der typisk vil være i en sådan sag, samt om, hvilke muligheder din virksomhed har for at få sagen sluttet hurtigere.
Det tager typisk lang tid at gennemføre en konkurrencesag.
En god dialog mellem din virksomhed og Konkurrence- og Forbrugerstyrelsen kan medvirke til, at sagen kan afsluttes på en hurtig og smidig måde.
Der er derfor i processen for en konkurrencesag indbygget en række værktøjer, der understøtter dialogen.
Selv om der ofte kan være uenighed om, hvordan en sag skal vurderes, lægger styrelsen stor vægt på at være lydhør og på, at din virksomhed har ret til og skal have god mulighed for at give sine synspunkter til kende.
Det koster mange ressourcer for såvel konkurrencemyndigheden som for de involverede virksomheder at køre en konkurrencesag.
Konkurrence- og Forbrugerstyrelsen prioriterer derfor nøje, hvilke sager der skal rejses.
Hvis der er tale om en sag, som styrelsen beslutter ikke at prioritere ressourcer på at gennemføre, kan styrelsen give din virksomhed en indskærpelse.
Hvis Konkurrence- og Forbrugerstyrelsen beslutter, at der skal indledes en konkurrencesag mod din virksomhed, vil I få en meddelelse om betænkeligheder.
En meddelelse om betænkeligheder er et tilbud om dialog, og styrelsen anbefaler derfor, at din virksomhed benytter sig af de muligheder, der er for at komme ind til et møde samt for at afgive svar på de ting, der står i meddelelsen.
Det kan også være en god ide at kontakte en advokat allerede på dette tidspunkt.
Meddelelsen angiver, hvilke konkurrenceproblemer styrelsen ser ved sagen.
På baggrund heraf vil styrelsen og din virksomhed kunne drøfte, hvilke yderligere undersøgelser der vil skulle foretages for, at sagen er tilstrækkeligt oplyst.
Hvis der er tale om et forhold, din virksomhed ønsker at ændre på baggrund af, at styrelsen har taget sagen op, vil meddelelsen om betænkeligheder også kunne være et udgangspunkt for drøftelser mellem din virksomhed og styrelsen om en hurtig afslutning af sagen ved, at din virksomhed afgiver tilsagn, der imødekommer Konkurrence- og Forbrugerstyrelsens betænkeligheder.
Man kan dog alene forvente, at styrelsen accepterer en tilsagnsløsning, hvis en sådan fremgangsmåde vil være ressourcebesparende, og sagen ikke vurderes at have en sådan karakter, at den bør strafforfølges, eller sagen rejser principielle spørgsmål, som det er hensigtsmæssigt at få afklaret.
I andre tilfælde vil en sag kunne afsluttes med en bødevedtagelse.
Det vil kunne være en mulighed i de sager, hvor der er tale om en overtrædelse af konkurrenceloven, som vurderes at være begået forsætligt eller groft uagtsomt, og hvor din virksomhed erkender overtrædelsen.
Meddelelsen om betænkeligheder vil kunne være et godt udgangspunkt for at drøfte dette.
I de sager, der ikke afsluttes på baggrund af meddelelsen om betænkeligheder, arbejder styrelsen videre med oplysningerne i sagen med henblik på at udarbejde en klagepunktsmeddelelse.
På baggrund af drøftelserne med din virksomhed og i takt med, at sagen oplyses yderligere, fastlægger styrelsen de områder, der hovedsageligt skal fokuseres på i sagen.
Der kan derfor være forskel mellem de forhold, der er anført i meddelelsen om betænkeligheder og i klagepunktsmeddelelsen.
Klagepunktsmeddelelsen udgør Konkurrence- og Forbrugerstyrelsens vurdering af, hvilke konkurrenceproblemer der er i sagen, samt af, hvordan sagen skal afgøres.
På samme måde som meddelelsen om betænkeligheder er formålet med klagepunktsmeddelelsen at skabe mulighed for dialog mellem din virksomhed og styrelsen om sagens videre proces.
Din virksomhed vil blive hørt om klagepunktsmeddelelsen, ligesom I vil få tilbudt et møde med styrelsen.
Når Konkurrence- og Forbrugerstyrelsen har modtaget bemærkninger til klagepunktsmeddelelsen fra din virksomhed, vil styrelsen beslutte, om der skal iværksættes yderligere tiltag, før sagen er klar til forelæggelse for Konkurrencerådet.
Der vil være tale om en ny vurdering, der baserer sig på de oplysninger, der er kommet frem i forbindelse med høringen af din virksomheds synspunkter samt de yderligere undersøgelser, styrelsen eventuelt har foretaget på baggrund heraf.
Hvis udkastet til afgørelse indeholder nye faktuelle oplysninger af væsentlig betydning for sagens afgørelse, som er til ugunst for din virksomhed, eller som din virksomhed ikke kan antages at kende til, vil I også blive hørt om udkastet til afgørelse.
Sagen forelægges herefter for Konkurrencerådet, der træffer afgørelsen.
I den forbindelse har din virksomhed ret til at give et mundtligt indlæg over for rådet.
Hvis det er nødvendigt at gribe hurtigt ind for at genetablere konkurrencen på et marked, kan Konkurrencerådet udstede et foreløbigt påbud til din virksomhed.
Et sådant påbud vil gælde, indtil rådet har afgjort hovedsagen.
Overtrædelse af konkurrenceloven er strafbart.
Hvis Konkurrence- og Forbrugerstyrelsen vurderer, at overtrædelsen er begået forsætligt eller groft uagtsomt, vil styrelsen overveje, om sagen skal oversendes til anklagemyndigheden, når Konkurrencerådet har truffet afgørelse.
I kartelsager er der mulighed for at idømme fængselsstraf på op til 6 år.
Sådanne sager vil altid blive behandlet af anklagemyndigheden uden forudgående behandling i Konkurrencerådet og er derfor ikke omfattet af denne vejledning.
1.1 Vejledningens indhold Vejledningen omhandler processerne for danske konkurrencesager efter konkurrencelovens § 6 og § 11 eller de tilsvarende bestemmelser i EUF-traktatens artikel 101 og 102 samt sager efter konkurrencelovens § 11 a.
 Mulighederne for at klage, hvis du mener, en eller flere virksomheder overtræder konkurrencereglerne, står i afsnit 2. Selve processen for en konkurrencesag er beskrevet i afsnit 3. Hvis der er blevet klaget over din virksomhed, kan du her orientere dig om, hvad der sker i en konkurrencesag, og hvordan din virksomhed vil blive inddraget i de forskellige faser.
I afsnit 4 gennemgås mulighederne for at klage over Konkurrence- og Forbrugerstyrelsen og Konkurrencerådets afgørelser.
Endelig beskrives mulighederne for at få vejledning om konkurrencereglerne i afsnit 5.
 Myndighederne på konkurrenceområdet er beskrevet i bilaget.
Kapitel 2 Hvis du ønsker at klage over en virksomhed Konkurrence- og Forbrugerstyrelsen kan starte en konkurrencesag op af egen drift.
Det kan fx ske, hvis styrelsen har analyseret konkurrencevilkårene i en bestemt sektor og har fundet anledning til at se nærmere på en eller flere bestemte virksomheder.
De fleste sager, der startes op, indledes dog på baggrund af en klage eller et tip.
Hvis du har viden om forhold, der kan udgøre en overtrædelse af konkurrencereglerne, eller du selv oplever, at din virksomhed er udsat for en overtrædelse, kan du henvende dig til Konkurrence- og Forbrugerstyrelsen.
Henvendelse kan ske både i form af et tip og en egentlig klage.
Tip er særligt egnet, hvis du fx har mistanke om, at der er et kartel, eller om, at en leverandør gennemtvinger faste høje priser hos sine forhandlere.
Man kan give tip enten telefonisk eller via mail.
Yderligere vejledning om tip findes på www.kfst.dk.
Hvis du ønsker at indgive en egentlig klage, kan du også henvende dig til Konkurrence- og Forbrugerstyrelsen.
I første omgang kan det være hensigtsmæssigt at kontakte styrelsen telefonisk for at drøfte sagen samt, hvilke oplysninger det vil være relevant at indsende sammen med klagen.
Hvis du er i tvivl om, hvorvidt der er grundlag for at klage, kan du evt. først kontakte konkurrencehotlinen.
Hotlinen har telefonnr. 4171 5181 og er åben mandag, onsdag og fredag kl. 9-12. Her vil du kunne få en overordnet drøftelse af sagen og af, hvilket konkurrencecenter sagen hører til i.
Som udgangspunkt må du regne med, at den, der klages over, vil få oplysning om, hvem der har klaget.
Hvis du har konkret behov for at kunne være anonym, kan dette drøftes med styrelsen.
Hvis klagen indeholder oplysninger, som du ikke ønsker videregivet til den virksomhed, der klages over, skal du angive, hvilke oplysninger der er fortrolige og hvorfor.
Ofte vil det være hensigtsmæssigt at vedlægge en ikke-fortrolig version af klagen og øvrige medsendte dokumenter.
En klager i en konkurrencesag har som udgangspunkt ikke partsstatus og vil derfor ikke være omfattet af forvaltningslovens regler om aktindsigt og partshøring m.v.
Konkurrence- og Forbrugerstyrelsen vil dog kunne have behov for oplysninger fra dig til brug for sagens behandling.
Hvis Konkurrence- og Forbrugerstyrelsen beslutter at tage din klage op, vil du kunne blive anmodet om at give styrelsen yderligere oplysninger til brug for vurdering af sagen.
Dette gælder såvel i forbindelse med indgivelse af klagen som under den videre behandling af sagen.
Du vil endvidere kunne få en ikke-fortrolig udgave af såvel den meddelelse om betænkeligheder og den klagepunktsmeddelelse, som styrelsen udarbejder, hvis styrelsen vurderer, at du som klager vil kunne bidrage med oplysninger, som styrelsen kan bruge til at vurdere sagen.
Se nærmere herom i afsnit 3.1.3 og 3.3.1.
I det følgende beskrives den proces, din klage vil blive undergivet.
Som det fremgår, modtager Konkurrence- og Forbrugerstyrelsen langt flere klager, end styrelsen har ressourcer til at behandle.
Styrelsen foretager derfor en nøje prioritering af, hvilke sager der tages op.
Det er vigtigt at være opmærksom på, at der kan være forskel på, hvor mange myndighedsressourcer der ud fra et klagersynspunkt kan ønskes anvendt på en sag, og hvilken ressourceanvendelse sagen ud fra det offentlige interesse i lovens overholdelse  bagudrettet og fremadrettet  med rimelighed kan bære.
Kapitel 3 Hvis nogen klager over din virksomhed Hvis nogen klager over din virksomhed, og Konkurrence- og Forbrugerstyrelsen på baggrund heraf beslutter at undersøge en sag, vil din virksomhed blive inddraget i en konkurrencesag.
I det følgende beskrives processen for en konkurrencesag og de mulige udfald heraf.
Beskrivelsen tager udgangspunkt i de fire faser, der typisk er i en konkurrencesag; en indledende vurderingsfase, en analysefase, en høringsfase og en beslutningsfase.
3.1 Den indledende vurderingsfase/screening Det er ofte en både tids- og ressourcekrævende proces at køre en konkurrencesag, og Konkurrence- og Forbrugerstyrelsen modtager langt flere klager, end styrelsen har ressourcer til at behandle.
Den indledende fase går derfor ud på at vurdere, om der er hensyn, der taler for at føre sagen, og om effekten står mål med ressourceindsatsen ved at køre en sag.
De kriterier, der indgår i prioriteringen, er, om sagen har samfundsmæssig og økonomisk betydning, om den er af principiel karakter og sagens grovhed.
Derudover indgår det i vurderingen, om sagen vedrører en branche med særlig betydning eller i øvrigt er led i en større indsats i den pågældende branche.
Endelig ser styrelsen på, om sagen har væsentlig præventiv effekt  dvs. vil kunne forebygge lignende tilfælde  eller har væsentlig betydning for konkurrencekulturen i branchen eller for samfundet mere generelt.
Den indledende vurderingsfases længde afhænger af den konkrete sag.
For nogle sagers vedkommende vil der hurtigt kunne træffes beslutning om sagens videre forløb.
I andre sager vil denne vurdering tage længere tid afhængigt af, hvor mange undersøgelser og oplysninger, sagens forberedelse kræver.
Hvornår i sagsforløbet, din virksomhed vil blive inddraget, er forskelligt fra sag til sag, men I vil senest blive orienteret, når Konkurrence- og Forbrugerstyrelsen har udarbejdet en meddelelse om betænkeligheder.
Se nærmere herom i afsnit 3.1.3.
Virksomheder, der inddrages i en konkurrencesag, vil ofte have gavn af at drøfte sagen med en ekstern advokat.
Når virksomhederne benytter en advokat, korresponderer styrelsen som udgangspunkt med advokaten.
3.1.1 Indhentning af oplysninger Medmindre det allerede efter en første screening af klagen er klart, at der ikke er grundlag for at tage en sag op, vil Konkurrence- og Forbrugerstyrelsen som led i den indledende vurdering indhente oplysninger om markedet.
De oplysninger, der indhentes i den indledende vurderingsfase, er af overordnet karakter.
Mere målrettede markedsundersøgelser vil først blive igangsat, hvis Konkurrence- og Forbrugerstyrelsen beslutter at tage sagen op til behandling.
Oplysninger kan indhentes på flere måder.
Konkurrence- og Forbrugerstyrelsen kan for det første indhente oplysninger fra din virksomhed og fra klageren.
For det andet kan styrelsen indhente oplysninger fra andre virksomheder på markedet, fx dine konkurrenter, kunder eller leverandører.
Dette kan både ske som individuelt rettet informationsindhentning og i form af mindre spørgeskemaundersøgelser.
Styrelsen kan også indhente oplysninger via offentligt tilgængelige datakilder.
3.1.1.1 Kontrolundersøgelser Styrelsen kan som led i den indledende vurdering også beslutte at foretage en kontrolundersøgelse hos din virksomhed.
Af hensyn til sikring af, at virksomhederne ikke forinden fjerner eventuelle beviser, foregår sådanne undersøgelser oftest uanmeldt.
Ud over at besøge den virksomhed, der formodes at have overtrådt konkurrenceloven, kan styrelsen også foretage kontrolbesøg hos virksomheder, der formodes at ligge inde med beviser for en konkurrencelovsovertrædelse.
Inden kontrolundersøgelsen udføres, indhenter Konkurrence- og Forbrugerstyrelsen en dommerkendelse.
Under selve kontrolundersøgelsen gennemgår styrelsens medarbejdere din virksomheds skabe og skuffer samt computere m.v.
Relevant materiale kopieres, og inden styrelsen forlader din virksomhed, gennemgås det kopierede papirmateriale med din virksomhed og evt. jeres advokat, som gerne må være til stede under kontrolundersøgelsen.
Formålet med denne gennemgang er at skabe klarhed over, hvilket materiale Konkurrence- og Forbrugerstyrelsen tager med.
Efter kontrolundersøgelsen gennemgår Konkurrence- og Forbrugerstyrelsen det indhentede materiale.
Da der ofte er tale om store mængder af materiale, kan en sådan gennemgang tage op til flere måneder.
Materiale, der er kopieret elektronisk fra virksomhedens pcere o.l. , skal dog være gennemgået senest 40 hverdage efter, at kontrolundersøgelsen er afsluttet.
Sigtet med denne gennemgang er at udtage det materiale, der skal danne baggrund for den videre efterforskning af sagen.
Din virksomhed vil få en kopi af det materiale, som Konkurrence- og Forbrugerstyrelsen har udtaget.
3.1.2 Mulige udfald af den indledende vurdering Den indledende vurdering kan munde ud i, at Konkurrence- og Forbrugerstyrelsen beslutter, at der ikke er grundlag for at tage en sag op og derfor lukker sagen, evt. med en indskærpelse til virksomheden.
 Styrelsen kan også beslutte, at sagen allerede på dette tidspunkt skal behandles som en straffesag og derfor oversende sagen til anklagemyndigheden.
Endelig kan udfaldet af den indledende vurdering være, at Konkurrence- og Forbrugerstyrelsen indleder en sag med henblik på forelæggelse for Konkurrencerådet, dvs. beslutter at behandle sagen administrativt.
I sådanne situationer har rådet mulighed for at udstede et foreløbigt påbud.
 De forskellige udfald er nærmere beskrevet i det følgende.
3.1.2.1 Beslutning om at lukke sagen Hvis Konkurrence- og Forbrugerstyrelsen på baggrund af den indledende vurdering finder, at der ikke er tale om en sag, som styrelsen vil prioritere, vil sagen blive lukket.
Det fremgår af konkurrencelovens § 14, stk. 1, 4. pkt., at Konkurrencerådet, respektive Konkurrence- og Forbrugerstyrelsen, kan afgøre, om der er tilstrækkelig anledning til at undersøge eller træffe afgørelse i en sag, herunder om sagsbehandlingen midlertidigt eller endeligt skal indstilles.
Denne afgørelse kan træffes på et hvilket som helst tidspunkt i sagsprocessen, men træffes dog i de fleste tilfælde i forbindelse med den indledende vurdering.
3.1.2.2 Indskærpelse I forbindelse med lukning af sagen kan Konkurrence- og Forbrugerstyrelsen beslutte at sende din virksomhed en indskærpelse.
Det vil typisk være i situationer, hvor styrelsen har prioriteret ikke at bruge ressourcer på at gå ind i en egentlig behandling af sagen, men hvor den foreløbige sagsoplysning har vist tegn på, at der kan foreligge en eller flere overtrædelser af konkurrencereglerne.
I sådanne tilfælde kan styrelsen indskærpe konkurrencereglerne over for din virksomhed.
En indskærpelse er juridisk set en besked om at overholde gældende lovgivning.
En indskærpelse vil typisk blive offentliggjort på Konkurrence- og Forbrugerstyrelsens hjemmeside, og det vil som udgangspunkt ske i anonymiseret form.
3.1.2.3 Straffesag Hvis overtrædelse af konkurrenceloven sker groft uagtsomt eller forsætligt, er det strafbart.
Både virksomheder og fysiske personer kan idømmes bøder.
Idømmelse af straf for overtrædelse af konkurrenceloven hører under domstolene.
Konkurrenceretlige straffesager behandles af Statsadvokaten for Særlig Økonomisk og International Kriminalitet.
En sag kan sendes til Statsadvokaten umiddelbart efter den indledende vurdering eller efter, at Konkurrencerådet har truffet afgørelse i sagen.
Hvis Konkurrence- og Forbrugerstyrelsen som led i den indledende vurdering finder, at der er tale om en åbenbar overtrædelse af konkurrenceloven, kan styrelsen beslutte, at sagens videre behandling skal ske som en straffesag og dermed oversende sagen til Statsadvokaten for Særlig Økonomisk og International Kriminalitet.
Herefter vil det være politiet, der har kontakten med såvel den eller de virksomheder, der er under mistanke for overtrædelse af konkurrenceloven, som de øvrige virksomheder og personer, der vil kunne bistå politiet med at efterforske sagen.
Af hensyn til politiets videre efterforskning af sagen kan din virksomhed ikke regne med at blive orienteret om, at sagen er sendt til Statsadvokaten for Særlig Økonomisk og International Kriminalitet.
En sag kan også overgå til strafferetlig behandling efter, at Konkurrencerådet har truffet afgørelse.
Når der foreligger en klagepunktsmeddelelse, vil der være en tilkendegivelse af, om sagen forventes at overgå til Statsadvokaten for Særlig Økonomisk og International Kriminalitet efter rådets afgørelse.
Se nærmere herom i afsnit 3.3.1.
Konkurrenceloven giver mulighed for, at Konkurrence- og Forbrugerstyrelsen forelægger  dvs. foreslår  din virksomhed en bøde, som din virksomhed accepterer.
Dette svarer til den mulighed, anklagemyndigheden har for at forelægge en virksomhed en bøde.
Forskellen er, at sagen ikke er blevet oversendt til Statsadvokaten for Særlig Økonomisk og International Kriminalitet og således stadig behandles og afsluttes i Konkurrence- og Forbrugerstyrelsen.
Se nærmere herom i afsnit 3.1.3.2.
I kartelsager er der endvidere mulighed for at idømme fængselsstraf.
Kartelsager der er af en sådan art, at fængselsstraf kan komme på tale, vil tidligt overgå til anklagemyndigheden og vil derfor ikke blive behandlet ved Konkurrencerådet.
Sådanne sager er derfor ikke omfattet af denne vejledning.
3.2.1.4 Beslutning om at behandle sagen Hvis den indledende vurdering fører til, at Konkurrence- og Forbrugerstyrelsen finder, at der er tale om en sag, som kræver nærmere undersøgelse, vil sagsbehandlingen fortsætte med henblik på at forelægge en sag herom for Konkurrencerådet.
Da styrelsen ved, at det er yderst bebyrdende for virksomhederne at være genstand for en konkurrencesag, træffes beslutning om at bruge ressourcer på sagen på direktørniveau i styrelsen.
Når styrelsens direktion har besluttet, at sagen skal behandles, nedsættes et caseteam.
Caseteamet består oftest af både jurister og økonomer, og der udpeges en person, der er ansvarlig for sagen.
Caseteamet indleder herefter analysefasen.
3.1.2.5 Foreløbigt påbud De undersøgelser, Konkurrence- og Forbrugerstyrelsen skal foretage, før Konkurrencerådet kan træffe afgørelse i en sag om, at en virksomhed har overtrådt konkurrencereglerne, er omfattende og kan indebære en lang sagsbehandlingstid.
I sager, hvor det skønnes, at der foreligger en overtrædelse af konkurrencelovens § 6 eller § 11 samt eventuelt tillige de tilsvarende bestemmelser i EUF-traktatens artikel 101 eller 102, kan Konkurrencerådet udstede et foreløbigt påbud.
Formålet med et foreløbigt påbud er at genetablere konkurrencen på markedet, mens konkurrencesagen behandles.
Forudsætningen for at kunne udstede et foreløbigt forbud er, at der skønnes at være risiko for alvorlig skade på konkurrencen, hvis der ikke foretages et hurtigt indgreb.
Inden påbuddet udstedes, vil din virksomhed få en meddelelse om betænkeligheder, og I vil blive hørt om et udkast til rådets foreløbige påbud.
Fristen herfor vil afhænge af den konkrete sag, men vil være relativt kort.
Når Konkurrencerådet har truffet afgørelse, skal rådet indbringe påbuddet for Konkurrenceankenævnet inden 10 hverdage med henblik på, at ankenævnet stadfæster påbuddet.
Din virksomhed har mulighed for at give afkald på, at påbuddet skal indbringes for Konkurrencerådet.
I så fald gælder påbuddet, fra din virksomhed har givet afkald herpå, og indtil Konkurrencerådet har truffet afgørelse i hovedsagen.
3.1.3 Meddelelse om betænkeligheder Første skridt i en konkurrencesag, der behandles, er en meddelelse om betænkeligheder.
Din virksomhed har mulighed for at komme med skriftlige bemærkninger til meddelelsen og får en frist på to uger hertil.
I forlængelse heraf vil din virksomhed få tilbud om et statusmøde med Konkurrence- og Forbrugerstyrelsen, hvor meddelelsen og din virksomheds bemærkninger til meddelelsen og sagen i øvrigt vil kunne drøftes.
Det vil eksempelvis kunne drøftes, hvilke yderligere undersøgelser der vil skulle laves.
Meddelelsen om betænkeligheder har to formål.
Det første formål er at orientere din virksomhed om, hvilke konkurrenceretlige problemer styrelsen undersøger i relation til den pågældende sag.
Det andet formål med meddelelsen er at udgøre et grundlag for dialog mellem din virksomhed og Konkurrence- og Forbrugerstyrelsen.
Meddelelsen vil indeholde Konkurrence- og Forbrugerstyrelsens umiddelbare vurdering af, hvordan markedet skal afgrænses, samt en umiddelbar kvalificering af den eller de overtrædelser af konkurrenceloven der er tale om.
Din virksomhed vil herved få mulighed for, på et tidligt tidspunkt i processen at komme med bemærkninger til styrelsens umiddelbare vurdering, så uklarheder og fejlopfattelser om fx sagens fakta undgås.
Derudover vil det på baggrund af meddelelsen kunne drøftes, hvilke undersøgelser, der skal laves i sagen, og hvem der skal lave dem.
For at sikre den dialog, der er et af formålene med meddelelsen om betænkeligheder, anbefales det, at din virksomhed benytter sig af muligheden for at afgive høringssvar på meddelelsen samt for et efterfølgende statusmøde med Konkurrence- og Forbrugerstyrelsen.
Jo mere aktiv din virksomhed er med at indgå i dialog på dette tidspunkt, jo mere vil din virksomhed kunne påvirke sagens videre proces.
Udgangspunktet er, at det er den virksomhed, der er genstand for konkurrencesagen, der får meddelelsen om betænkeligheder.
Konkurrence- og Forbrugerstyrelsen kan dog også sende en ikke-fortrolig version af meddelelsen i høring hos andre virksomheder, fx en klager, hvis styrelsen vurderer, at de vil kunne bidrage med oplysninger, som styrelsen vil kunne bruge til vurdering af sagen.
3.1.3.1 Drøftelse af tilsagn Meddelelsen om betænkeligheder kan også bruges til at drøfte en hurtig afslutning af sagen ved, at din virksomhed afgiver tilsagn.
Et tilsagn er et tilbud fra virksomheden om, hvordan sagen kan løses uden, at Konkurrencerådet udsteder et påbud.
Der kan fx være tale om, at virksomheden tilbyder at ændre nogle vedtægtsbestemmelser, som styrelsen har udtrykt betænkeligheder ved.
 Tilsagn kan anvendes i sager vedrørende konkurrencelovens § 6/EUF-traktatens artikel 101 og konkurrencelovens § 11/EUF-traktatens artikel 102. Sager der afsluttes med tilsagn, vil ikke efterfølgende blive oversendt til Statsadvokaten for Særlig Økonomisk og International Kriminalitet med henblik på straf.
Det er ikke alle sager, der egner sig til at blive afsluttet med tilsagn.
Konkurrence- og Forbrugerstyrelsen vil alene acceptere en tilsagnsløsning, hvis en sådan fremgangsmåde vil være ressourcebesparende for styrelsen, og sagen ikke vurderes at have en sådan karakter, at den bør strafforfølges, eller at sagen rejser principielle spørgsmål, som det er hensigtsmæssigt at få afklaret.
Det er derfor vigtigt, at tilsagn tilbydes tidligt i processen, dvs. inden styrelsen har foretaget dybtgående undersøgelser i sagen.
Tilsagnene skal endvidere fuldt ud imødekomme Konkurrence- og Forbrugerstyrelsens betænkeligheder.
 Processen for tilsagnssager er nærmere beskrevet i afsnit 3.2.6.2.
3.1.3.2 Drøftelse af bødevedtagelse Hvis sagen ikke vil kunne løses med tilsagn, vil din virksomhed på baggrund af meddelelsen kunne drøfte muligheden for at afslutte sagen med en bødevedtagelse.
Muligheden for at afslutte sagen på denne måde er nærmere beskrevet i afsnit 3.4.3.1.
3.2 Analysefasen Når Konkurrence- og Forbrugerstyrelsens direktion har besluttet at behandle sagen, overgår den til analysefasen.
I analysefasen går caseteamet videre med de undersøgelser, der er lavet i den indledende fase med henblik på nærmere at fastlægge sagens konkurrenceproblemer og skære sagen til.
De undersøgelser, caseteamet typisk foretager i analysefasen, består for det første i indsamling af de oplysninger, der er offentligt tilgængelige via fx databaser og statistikker.
Caseteamet undersøger også, om der er tidligere praksis fra enten Konkurrencerådet eller EU praksis, der skal inddrages ved vurdering af sagen.
Dernæst vil caseteamet indhente oplysninger fra din virksomhed og fra eventuelle klagere samt andre relevante tredjemænd, fx dine konkurrenter, kunder eller leverandører.
Det kan også være hensigtsmæssigt, at caseteamet aflægger besøg på din virksomhed.
Det kan fx være i situationer, hvor det er vigtigt for caseteamet enten at have set lokaliteterne eller at have overværet en produktionsproces.
Virksomhedsbesøg vil altid ske efter forudgående aftale med dig.
Endelig foretager caseteamet i nogle sager en markedsundersøgelse eller indhenter en erklæring fra en syn- og skønsmand.
Se nærmere herom i det følgende.
Indsamling af oplysninger til brug for sagen er ofte meget tidskrævende.
Analysefasen er derfor den længste af de faser, en konkurrencesag gennemgår.
Din virksomhed kan medvirke til at gøre fasen så kort som muligt ved at samarbejde med Konkurrence- og Forbrugerstyrelsen om indsamling af de oplysninger om din virksomhed, som styrelsen har brug for til at vurdere sagen.
3.2.1 Indhentning af oplysninger I analysefasen vil indhentning af oplysninger fra virksomhederne have en mere formel karakter end i den indledende vurderingsfase og vil vedrøre mere specifikke oplysninger til brug for styrelsens vurdering af konkurrenceproblemernes karakter og omfang.
Indhentning af oplysninger vil typisk ske i form af, at Konkurrence- og Forbrugerstyrelsen udarbejder en række spørgsmål, som din virksomhed skal svare på, samt anmoder om at få indsendt en række oplysninger.
I særlige tilfælde kan din virksomhed også blive bedt om at dokumentere validiteten af oplysningerne.
Din virksomhed vil få en frist til at komme med oplysningerne.
Fristens længde afhænger af omfanget af de udbedte oplysninger.
Konkurrence- og Forbrugerstyrelsen har på vegne af Konkurrencerådet i henhold til konkurrencelovens § 17 beføjelse til at kræve alle de former for oplysninger, der er nødvendige for at afgøre, om et forhold er omfattet af lovens bestemmelser.
Det betyder, at når Konkurrence- og Forbrugerstyrelsen i medfør af denne bestemmelse anmoder din virksomhed om oplysninger, er I forpligtet til at give dem.
Dette gælder såvel for den virksomhed, der er indklaget i en konkurrencesag, som for andre virksomheder, som Konkurrence- og Forbrugerstyrelsen indhenter oplysninger hos.
Styrelsen kan udstede tvangsbøder til din virksomhed, hvis I ikke giver oplysningerne.
Man kan dog aldrig blive forpligtet til at give oplysninger, som kan betyde, at man bliver straffet.
Hvis der er mistanke om, at der foreligger en strafbar overtrædelse af konkurrenceloven, vil Konkurrence- og Forbrugerstyrelsen i forbindelse med indhentning af oplysninger derfor vejlede om, at din virksomhed ikke har pligt til at give oplysningerne.
Din virksomhed vil have mulighed for at meddele samtykke til at afgive oplysninger, selv om I ikke er forpligtet hertil efter retssikkerhedslovens § 10. I praksis vil det foregå ved, at din virksomhed afgiver en samtykkeerklæring.
De svar, Konkurrence- og Forbrugerstyrelsen får ind fra din og fra andre virksomheder på markedet, kan afføde behov for at stille nye spørgsmål samt for at sende spørgsmål ud til andre virksomheder.
Caseteamet vil derfor ofte være nødsaget til at stille spørgsmål ad flere omgange.
I nogle sager vil den skriftlige informationsindsamling blive suppleret med indhentning af oplysninger mundtligt såvel fra din virksomhed som fra andre aktører på markedet.
Dette kan både foregå telefonisk eller via møder med de pågældende virksomheder.
3.2.2 Markedsundersøgelser I nogle konkurrencesager foretager Konkurrence- og Forbrugerstyrelsen en markedsundersøgelse.
En markedsundersøgelse består i indsamling og analyse af information fra virksomheder og forbrugere på markedet og skal bruges til at opnå mere viden om det marked, sagen vedrører.
Markedsundersøgelser foretages typisk som spørgeskemaundersøgelser, der sendes ud til et på forhånd udpeget antal virksomheder på markedet.
Virksomhederne får som regel en frist på 3 uger til at besvare styrelsens spørgsmål.
Inden undersøgelsen sættes i gang, vil din virksomhed få lejlighed til at se og kommentere på de spørgsmål, caseteamet påtænker at stille, og de faktuelle oplysninger, der fremgår af spørgeskemaet.
Dette gøres for at inddrage det fornødne markedskendskab i undersøgelsen samt sikre, at det faktum, undersøgelsen baserer sig på, er korrekt.
Det vil imidlertid altid være op til caseteamet at vurdere, om eventuelle bemærkninger fra din virksomhed giver anledning til ændringer i spørgsmålene.
Inden markedsundersøgelsen igangsættelses, skal caseteamet formulere de spørgsmål, der skal stilles, opstille de hypoteser, der skal testes, samt fastlægge, hvem der skal inddrages i undersøgelsen samt evt. udføre en pilottest på undersøgelsen blandt et mindre antal af de virksomheder, der skal deltage.
I nogle tilfælde kan det være nødvendigt at rykke nogle virksomheder, inden styrelsen modtager svar.
Der kan også være tale om, at de svar, som Konkurrence- og Forbrugerstyrelsen modtager, giver anledning til, at der skal stilles yderligere spørgsmål, eller at flere virksomheder skal inddrages, hvilket forlænger processen.
En markedsundersøgelse er derfor ofte tidskrævende.
Det samlede tidsforbrug for en markedsundersøgelse varierer afhængigt af undersøgelsens omfang og antallet af virksomheder, der deltager heri.
En mindre markedsundersøgelse, der sendes til et begrænset antal virksomheder, kan gennemføres på et par måneder.
Mere omfattende markedsundersøgelser kan tage væsentlig længere tid at gennemføre.
Mens markedsundersøgelsen verserer, arbejder caseteamet videre med sagen.
3.2.3 Sagkyndige vurderinger I nogle sager kan det være relevant at indhente en sagkyndig vurdering.
Det kan fx være i sager, der drejer sig om, hvorvidt en offentlig myndighed har solgt eller udlejet et areal til en pris, der ligger under markedslejen.
Det er Konkurrence- og Forbrugerstyrelsen, der udformer de spørgsmål, den sagkyndige skal besvare.
Din virksomhed vil forinden få lejlighed til at se spørgsmålene og komme med bemærkninger hertil samt foreslå eventuelle supplerende spørgsmål.
Når den sagkyndige erklæring foreligger, vil din virksomhed få tilsendt en kopi heraf til orientering.
Den sagkyndige vurdering vil indgå ved Konkurrence- og Forbrugerstyrelsens vurdering af sagen og vil derfor blive indarbejdet i klagepunktsmeddelelsen, jf. afsnit 3.3.1.
3.2.4 Inddragelse af din virksomhed i analysefasen Den fase, hvor Konkurrence- og Forbrugerstyrelsen indhenter oplysninger og foretager en vurdering heraf til brug for sagen, er den fase i en konkurrencesag, der tager længst tid.
Konkurrence- og Forbrugerstyrelsen vil tilstræbe så vidt muligt at holde din virksomhed løbende orienteret om de skridt, der foretages i sagen.
Der er i sagsprocessen indlagt tilbud om to statusmøder; det første efter meddelelsen om betænkeligheder og det andet efter klagepunktsmeddelelsen.
Endvidere vil caseteamet tage kontakt til din virksomhed eller din advokat løbende  blandt andet for at drøfte spørgsmål, der måtte opstå undervejs, eller for at indhente eller få bekræftet oplysninger.
Undervejs i processen med at oplyse og vurdere en konkurrencesag vil din virksomhed imidlertid kunne opleve perioder, hvor I bliver inddraget i mindre grad.
Det kan skyldes, at caseteamet er i gang med at indhente oplysninger fra markedets øvrige aktører, fx i forbindelse med en større markedsundersøgelse.
Det kan også skyldes, at informationsindsamlingen er færdig, og caseteamet derfor er i gang med at bearbejde og vurdere oplysningerne og udarbejde klagepunktsmeddelelse.
I sådanne perioder er din virksomhed eller jeres advokat velkomne til at kontakte caseteamet og forhøre jer om sagens status.
I har endvidere mulighed for at aftale løbende aktindsigt. jf. afsnit 3.2.5 nedenfor.
3.2.5 Aktindsigt og fortrolige oplysninger En konkurrencesag baserer sig ofte på et omfattende oplysningsgrundlag indhentet fra en række forskellige virksomheder.
Din virksomhed vil som part have ret til aktindsigt i de oplysninger, Konkurrence- og Forbrugerstyrelsen indhenter hos andre virksomheder til brug for sagens behandling, herunder hos din virksomheds konkurrenter.
Nogle af oplysningerne vil dog være fortrolige, fx nøgletal fra konkurrenter, og vil derfor ikke kunne udleveres i forbindelse med, at der gives aktindsigt.
Hvis din virksomhed som part ønsker at blive holdt løbende orienteret om, hvad der sker i sagen, kan I aftale løbende aktindsigt med Konkurrence- og Forbrugerstyrelsen.
En sådan aftale går typisk ud på, at det aftales, at caseteamet regelmæssigt sender din virksomhed eller jeres advokat en oversigt over, hvilke nye dokumenter der er journaliseret på sagen.
På baggrund heraf vil din virksomhed kunne anmode om kopi af de dokumenter, I ønsker at modtage en kopi af.
Din virksomhed kan indgå aftale om løbende aktindsigt på et hvilket som helst tidspunkt under sagens behandling.
Det anbefales dog, at aftale herom indgås så tidligt som muligt.
Andre virksomheder, der er involveret i en konkurrencesag, fx en klager, vil som udgangspunkt ikke være parter, og vil derfor ikke være omfattet af forvaltningslovens regler om aktindsigt m.v.
Andre virksomheder vil heller ikke kunne få aktindsigt efter offentlighedsloven, da den ikke gælder i konkurrencesager.
Sådanne virksomheder vil derfor alene efter reglerne om egenacces kunne få de oplysninger, som styrelsen har om dem selv.
3.2.6 Mulige udfald af analysefasen Parallelt med indhentning og analyse af oplysninger foretager caseteamet vurdering af sagen og skærer sagen til.
Den meddelelse om betænkeligheder, som din virksomhed vil have fået i forbindelse med, at Konkurrence- og Forbrugerstyrelsen har besluttet at indlede sagen, er udarbejdet på et tidligt tidspunkt i processen, hvor styrelsen endnu ikke har undersøgt sagen til bunds.
De undersøgelser, caseteamet foretager i analysefasen, og den dialog, der vil være med virksomhederne, kan vise, at Konkurrence- og Forbrugerstyrelsens hypoteser ikke holder stik og dermed føre til, at styrelsen beslutter enten ikke at gå videre med sagen eller indskrænker antallet af forhold.
Senere undersøgelser kan omvendt også vise, at der er flere eller andre konkurrenceproblemer end de, styrelsen oprindeligt har antaget og dermed beskrevet i den oprindelige meddelelse.
I sådanne situationer vil din virksomhed få en supplerende meddelelse om betænkeligheder.
De sager, der forelægges Konkurrencerådet, kan enten falde ud med en påbudsafgørelse, en tilsagnsafgørelse eller en afgørelse om ikke-indgreb.
Disse tre former for afgørelser er gennemgået i det følgende.
Som omtalt i afsnit 3.1.2.5, kan der under visse betingelser udstedes foreløbige påbud, som er gældende, indtil der træffes afgørelse i hovedsagen.
3.2.6.1 Påbud Hvis Konkurrence- og Forbrugerstyrelsens undersøgelser har vist, at din virksomhed har overtrådt konkurrenceloven, udsteder Konkurrencerådet påbud om, at den skal ophøre med den ulovlige adfærd.
I påbuddet angives, hvad der er ulovligt, og hvad din virksomhed skal ophøre med at gøre.
Hvis sagen vedrører konkurrenceforvridende støtte efter konkurrencelovens § 11 a, kan rådet tillige påbyde, at din virksomhed skal tilbagebetale den modtagne støtte.
Påbud har virkning straks og skal derfor effektueres med det samme, medmindre andet fremgår af afgørelsen.
Din virksomhed vil typisk få en frist til at indsende dokumentation til Konkurrence- og Forbrugerstyrelsen for, at påbuddet er opfyldt.
 Tilsidesættelse af påbuddene kan straffes med bøde.
Konkurrenceloven indeholder også mulighed for, at Konkurrencerådet kan udstede præciserende påbud.
Herved kan rådet udstede påbud, der angiver, hvordan et allerede udstedt påbud kan opfyldes rettidigt eller korrekt.
3.2.6.2 Tilsagn Hvis din virksomhed har tilbudt tilsagn, og Konkurrence- og Forbrugerstyrelsen vurderer, at afgivelse af tilsagn vil være en hensigtsmæssig måde at løse konkurrenceproblemerne på, forelægger styrelsen sagen for Konkurrencerådet med henblik på, at rådet gør tilsagnene bindende.
For at afprøve om de tilbudte tilsagn vil imødekomme Konkurrence- og Forbrugerstyrelsens betænkeligheder, kan styrelsen markedsteste tilsagnene.
Dette kan gøres ved at forelægge tilsagnene for andre virksomheder på markedet, således at de kan komme med deres vurdering af, hvordan tilsagnene vil virke.
 Sager, der afsluttes med tilsagn, vil ikke blive oversendt til Statsadvokaten for Særlig Økonomisk og International Kriminalitet med henblik på straf.
3.2.6.3 Ikke-indgreb eller fritagelse Endelig kan en konkurrencesag munde ud i, at Konkurrencerådet træffer afgørelse om, at der ikke er grundlag for at gribe ind efter konkurrencereglerne.
 Som udgangspunkt vil sager, hvor Konkurrence- og Forbrugerstyrelsen undervejs i sagsbehandlingen kommer frem til, at der ikke er grundlag for at gribe ind, blive afsluttet på styrelsesniveau, dvs. uden forelæggelse for Konkurrencerådet, jf. afsnit 3.1.2.1. Der kan imidlertid være tilfælde, der er så principielle, at sagen uanset udfald bør forelægges Konkurrencerådet med henblik på, at det er rådet, der træffer afgørelse om ikke at gribe ind.
3.3 Høringsfasen Høringsfasen er den fase, hvor din virksomhed samt eventuelt tillige klager m.v. høres om Konkurrence- og Forbrugerstyrelsens vurdering af sagen.
3.3.1 Klagepunktsmeddelelse Høringsfasen indledes med, at din virksomhed får en klagepunktsmeddelelse.
Klagepunktsmeddelelsen indeholder et resumé, en sagsfremstilling og en gennemgang af de konkurrenceproblemer, der er i sagen.
Hvis Konkurrence- og Forbrugerstyrelsen vurderer, at der bør udstedes påbud, vil påbuddene også fremgå af klagepunktsmeddelelsen.
Hvis Konkurrence- og Forbrugerstyrelsen forventer at oversende sagen til Statsadvokaten for Særlig Økonomisk og International Kriminalitet efter, at Konkurrencerådet har truffet afgørelse, vil dette tillige fremgå af klagepunktsmeddelelsen.
Se nærmere herom i afsnit 3.4.3.
Udgangspunktet er, at det er den indklagede virksomhed, der får klagepunktsmeddelelsen.
Konkurrence- og Forbrugerstyrelsen kan dog også sende en ikke-fortrolig version af klagepunktsmeddelelsen i høring hos andre virksomheder, fx en klager, hvis styrelsen vurderer, at de vil kunne bidrage med oplysninger, som styrelsen vil kunne bruge til vurdering af sagen.
3.3.1.1 Høring om klagepunktsmeddelelse Din virksomhed vil få klagepunktsmeddelelsen sendt i høring med en frist på seks uger til at komme med bemærkninger.
Ligesom det er formålet med meddelelsen om betænkeligheder, vil Konkurrence- og Forbrugerstyrelsen gerne i dialog med din virksomhed på baggrund af klagepunktsmeddelelsen.
Der vil bl.a. være mulighed for at skære sagen yderligere til, ligesom din virksomhed vil kunne komme med forslag til præcisering af det faktum, der ligger til grund for styrelsens vurdering.
Ud over den skriftlige høring vil din virksomhed som ved meddelelsen om betænkeligheder få tilbudt et statusmøde, som vil finde sted efter, at styrelsen har modtaget jeres bemærkninger til klagepunktsmeddelelsen.
Mødet kan bruges til at drøfte din virksomheds høringssvar, herunder hvorvidt der er behov for at foretage yderligere undersøgelser el.lign. , inden sagen forelægges for Konkurrencerådet.
Din virksomhed har ikke pligt til at fremsætte bemærkninger til klagepunktsmeddelelsen.
Hvis din virksomhed vælger at undlade at afgive høringssvar på klagepunktsmeddelelsen, vil der som udgangspunkt ikke blive foretaget nogen fornyet høring om det udkast til afgørelse, Konkurrence- og Forbrugerstyrelsen udarbejder på baggrund af klagepunktsmeddelelsen, jf. afsnit 3.3.2 nedenfor.
3.3.2 Udkast til afgørelse Når Konkurrence- og Forbrugerstyrelsen har modtaget svar på klagepunktsmeddelelsen, vil Konkurrence- og Forbrugerstyrelsen beslutte, hvilke yderligere skridt der skal foretages, før sagen er klar til forelæggelse for Konkurrencerådet.
Der vil være tale om en ny vurdering, der baserer sig på de oplysninger, der er kommet frem i forbindelse med høringen, samt de yderligere undersøgelser, styrelsen evt. har foretaget på baggrund heraf.
 På baggrund heraf udarbejder styrelsen et udkast til den afgørelse, rådet vil få forelagt.
Din virksomhed vil blive hørt om udkastet til afgørelse, hvis det indeholder nye faktuelle oplysninger af væsentlig betydning for sagens afgørelse, som er til ugunst for din virksomhed, eller som din virksomhed ikke kan antages at kende til.
Høringsfristen er denne gang 3 uger.
Ligesom det er tilfældet med klagepunktsmeddelelsen, vil din virksomheds høringssvar blive indarbejdet i det udkast til afgørelse, der forelægges Konkurrencerådet.
3.4 Beslutningsfasen Beslutningsfasen udgør den fase, hvor sagen behandles i Konkurrencerådet med henblik på, at der træffes afgørelse.
3.4.1 Forelæggelse for rådet Når høringen er afsluttet, vil sagen blive forelagt for Konkurrencerådet.
Forelæggelse for rådet sker ved, at udkastet til afgørelse sendes til rådets medlemmer, der efterfølgende mødes i Konkurrence- og Forbrugerstyrelsen for at drøfte og afgøre sagen.
3.4.1.1 Mundtligt indlæg for rådet Sagsbehandlingen ved Konkurrencerådet er skriftlig.
Din virksomhed eller jeres advokat vil dog få mulighed for at holde et supplerende mundtligt indlæg for Konkurrencerådet i forbindelse med, at rådet mødes for at afgøre sagen.
Indlægget må højst vare 15 minutter.
Styrelsen orienterer inden forelæggelse af sagen for Konkurrencerådet om denne mulighed og betingelserne herfor.
I nogle tilfælde giver Konkurrencerådet tilladelse til, at en klager også får ret til foretræde for Konkurrencerådet.
I så fald sker det efter samme procedure som den, der gælder for sagens parter.
Almindeligvis vil det være sagens parter, der først får foretræde efterfulgt af klager.
De forskellige virksomheder og deres repræsentanter har ikke adgang til at overvære hinandens foretræde.
 Herefter drøfter Konkurrencerådets medlemmer sagen og træffer afgørelse.
3.4.2 Orientering om rådets afgørelse Når Konkurrencerådet har truffet afgørelse, vil din virksomhed med det samme blive orienteret mundtligt herom.
Samme dag vil din virksomhed også få skriftlig orientering om afgørelsen, og den offentliggøres på Konkurrence- og Forbrugerstyrelsens hjemmeside.
Hvis der er fortrolige oplysninger i afgørelsen, vil de blive fjernet, inden den offentliggøres.
Sammen med offentliggørelsen udsender Konkurrence- og Forbrugerstyrelsen typisk en pressemeddelelse, der kort redegør for sagen og dens udfald.
Styrelsen kan tillige holde et pressemøde.
3.4.3 Straf Overtrædelse af konkurrencelovens § 6 og § 11 samt de tilhørende bestemmelser i EUF-traktatens artikel 101 og 102 er strafbart.
Når Konkurrencerådet har truffet afgørelse, kan Konkurrence- og Forbrugerstyrelsens direktør beslutte, at der skal rettes henvendelse til Statsadvokaten for Særlig Økonomisk og International Kriminalitet med henblik på, at der rejses tiltale mod virksomheden med samtidig anbefaling af bødestørrelsen.
Hvis Konkurrence- og Forbrugerstyrelsen vurderer, at den pågældende konkurrencelovsovertrædelse er begået forsætligt eller groft uagtsomt, er udgangspunktet, at sagen sendes til Statsadvokaten for Særlig Økonomisk og International Kriminalitet med henblik på, at domstolene skal pålægge virksomheden en bøde.
Ud over bøder er der også mulighed for frihedsstraf i kartelsager.
Hvis domstolene finder, at en eller flere deltagere i et kartel har udvist forsæt, og der foreligger grov beskaffenhed, kan der idømmes fængselsstraf på op til 1½ år, og i særlige grove tilfælde kan straffen blive på op til 6 år.
Sådanne sager vil altid blive behandlet ved Statsadvokaten for Særlig Økonomisk og International Kriminalitet uden forudgående behandling af Konkurrencerådet og omtales ikke yderligere i denne sagsprocesvejledning.
Ved fastsættelse af bødestørrelsen tages udgangspunkt i de bødeniveauer, der fremgår af bemærkningerne til konkurrenceloven.
Det fremgår heraf, at overtrædelser af konkurrenceloven opdeles i tre kategorier: mindre alvorligt, alvorligt og meget alvorligt.
Bødeniveauerne fremgår af tabellerne nedenfor.
 Bøder til virksomheder:
 Som supplement til den bøde, din virksomhed kan få, kan domstolene også give bøde til fysiske personer, hvis nogen i virksomheden  typisk på ledelsesniveau  har handlet forsætligt eller groft uagtsomt.
 Bøder til fysiske personer:
3.4.3.1 Vedtagelse af bødeforelæg På områder, hvor der allerede findes domspraksis for den pågældende type overtrædelse og for bødens størrelse herfor, vil der være mulighed for, at en sag kan afsluttes ved, at Konkurrence- og Forbrugerstyrelsen eller Statsadvokaten for Særlig Økonomisk og International Kriminalitet forelægger, dvs. foreslår, din virksomhed en bøde.
Hermed er der mulighed for en hurtig og enkel afslutning af en strafsanktioneret konkurrencesag.
Hvis din virksomhed ikke ønsker at acceptere et bødeforelæg, overgår sagen til domstolene med henblik på, at domstolene fastsætter straffen.
 På samme måde som med tilsagn vil din virksomhed under hele en konkurrencesags verseren kunne drøfte muligheden med Konkurrence- og Forbrugerstyrelsen for at få afsluttet sagen med vedtagelse af et bødeforelæg.
Kapitel 4 Klagemuligheder I det følgende beskrives de muligheder, der er for at klage over Konkurrence- og Forbrugerstyrelsens og Konkurrencerådets afgørelser.
4.1 Konkurrenceankenævnet Din virksomhed vil kunne klage til Konkurrenceankenævnet over hovedparten af Konkurrence- og Forbrugerstyrelsens og Konkurrencerådets afgørelser.
Fristen herfor er 4 uger.
 Det er i første omgang den, som afgørelsen retter sig til, der kan klage til ankenævnet, men hvis andre har en individuel, væsentlig interesse i sagen, har de også mulighed for at klage.
Hvis en konkurrencesag er blevet afsluttet ved, at din virksomhed har tilbudt tilsagn, som Konkurrencerådet har gjort bindende, vil din virksomhed dog ikke kunne klage til Konkurrenceankenævnet.
Der er heller ikke mulighed for at klage over Konkurrence- og Forbrugerstyrelsen eller Konkurrencerådets afgørelse om at afvise at behandle en sag.
For angivelse af, hvilke sager der kan påklages til Konkurrenceankenævnet, henvises til konkurrencelovens § 19, stk. 1.
Konkurrenceankenævnet skal efterprøve, om der er faktuelt og juridisk grundlag for Konkurrencerådets afgørelse.
Nævnet kan helt eller delvist stadfæste eller ophæve en afgørelse og hjemvise sagen til fornyet behandling eller sætte sin egen afgørelse i stedet for rådets.
 Konkurrence- og Forbrugerstyrelsen orienterer om klagemuligheder og betingelserne herfor i forbindelse med udsendelse af Konkurrencerådets afgørelse.
4.2 Domstolsprøvelse Din virksomhed vil kunne indbringe Konkurrenceankenævnets afgørelse for domstolene senest otte uger efter, at afgørelsen er meddelt dig.
Sådanne sager føres i første instans ved Sø- og Handelsretten.
Sø- og Handelsrettens domme kan indbringes for Højesteret.
Konkurrencerådets afgørelser kan ikke indbringes for domstolene, før Konkurrenceankenævnets afgørelse foreligger.
Hvis ankenævnets afgørelse ikke indbringes for domstolene, er den endelig.
Kapitel 5 Vejledning om konkurrencereglerne 5.1 www.kfst.dk På Konkurrence- og Forbrugerstyrelsens hjemmeside www.kfst.dk kan du finde alle de relevante regler og alle afgørelser på konkurrenceområdet i form af afgørelser fra Konkurrencerådet og Konkurrenceankenævnet og afgørelser fra domstolene.
Herudover kan du bl.a. finde vejledning om konkurrencereglerne, analyser og redegørelser, spørgsmål og svar om konkurrencereglerne.
5.2 Hotline Konkurrence- og Forbrugerstyrelsen har en hotline, der besvarer spørgsmål vedrørende konkurrencereglerne.
Hotlinen er åben for telefonisk henvendelse på telefonnummer 41 71 51 81 mandag, onsdag og fredag mellem kl. 9.00 og kl. 12.00.
 I hotlinen kan du få mundtligt svar på generelle spørgsmål vedrørende konkurrencereglerne, herunder vejledning om, hvordan du indgiver en klage.
Konkurrencehotlinen besvarer ikke spørgsmål om konkrete forhold.
I sådanne tilfælde kan du benytte dig af den mulighed for uformel vejledning, der er beskrevet nedenfor.
5.3 Uformel vejledning Hvis din virksomhed ønsker uformel vejledning om konkrete forhold, kan din virksomhed  eller din virksomheds rådgiver  henvende sig til det konkurrencecenter, der beskæftiger sig med den branche, henvendelsen vedrører.
Du kan på www.kfst.dk se, hvilket konkurrencecenter din branche hører ind under.
På baggrund af en drøftelse mellem din virksomhed eller din virksomheds rådgiver samt styrelsen kan det aftales, hvilke oplysninger styrelsen eventuelt skal have som baggrund for drøftelse af sagen.
Herefter vil tiltaget kunne drøftes på et møde mellem Konkurrence- og Forbrugerstyrelsen og din virksomhed samt tillige eventuelt din virksomheds rådgivere.
På baggrund heraf vil styrelsen give sin umiddelbare vurdering af det forelagte.
Vejledningen ydes på baggrund af de oplysninger, din virksomhed forelægger styrelsen.
Styrelsen vil kunne tilkendegive, hvis der er forhold, der er klart i strid med konkurrenceloven, eller hvis noget klart falder uden for konkurrenceloven.
Hvis der er tale om forhold, hvor det vil forudsætte undersøgelser af det pågældende tiltags virkninger for konkurrencen, kan din virksomhed derimod ikke regne med at få en entydig vurdering men vil få at vide, hvilke betænkeligheder tiltaget vil kunne give anledning til.
Det er endvidere vigtigt at være opmærksom på, at denne mulighed for uformel vejledning ikke kan erstatte den rådgivning, din virksomhed kan få hos en advokat.
Din virksomhed kan ikke regne med at få rådgivning fra Konkurrence- og Forbrugerstyrelsen om, hvordan en bestemmelse bør formuleres, men alene få en umiddelbar vurdering af, om en foreslået adfærd eller aftale vil kunne udgøre en overtrædelse af konkurrenceloven.
Muligheden for uformel vejledning retter sig primært mod påtænkte, dvs. ikke-iværksatte tiltag.
I lighed med Konkurrence- og Forbrugerstyrelsens mulighed for at afvise at tage en klage op til behandling, kan styrelsen afvise at yde konkret vejledning, hvis styrelsen ud fra ressourcemæssige overvejelser ikke finder anledning hertil.
Udgangspunktet er, at din virksomhed på baggrund af drøftelsen vil få en mundtlig tilbagemelding fra Konkurrence- og Forbrugerstyrelsen.
Din virksomhed kan anmode om at få en skriftlig vejledende udtalelse.
En sådan vil blive offentliggjort på Konkurrence- og Forbrugerstyrelsens hjemmeside, således at også andre virksomheder vil kunne få gavn af vejledningen.
Ved offentliggørelse vil fortrolige oplysninger være udeladt.
 5.4 Anmeldelse af aftaler m.v.
Konkurrenceloven giver efter § 8, stk. 2 og § 9, stk. 1, mulighed for enten at fritage eller at afgive en erklæring om ikke-indgreb af en konkret aftale eller adfærd, som en eller flere virksomheder anmelder.
Efter konkurrencelovens § 11, stk. 2 henholdsvis stk. 5, kan en virksomhed endvidere anmode om en erklæring om, hvorvidt den indtager en dominerende stilling henholdsvis om, at en given adfærd ikke udgør misbrug.
Hvis en aftale eller en adfærd mærkbart kan påvirke samhandlen mellem medlemsstaterne i Den Europæiske Union, skal den vurderes efter reglerne i EUF-traktatens artikel 101 og 102, evt. parallelt med de danske konkurrenceregler.
Det er ikke længere muligt at anmelde aftaler eller adfærd efter EUF-traktatens artikel 101 og 102. Hvis en anmeldt aftale eller adfærd har samhandelspåvirkning, kan Konkurrencerådet som følge heraf undlade at behandle anmeldelsen.
Din virksomhed kan derfor ikke forvente, at der vil blive truffet en afgørelse.
 Hvis din virksomhed vil anmelde en aftale eller en adfærd, skal din virksomhed give de oplysninger, der fremgår af skema K1, som kan findes på www.kfst.dk.
Bilag Myndighederne på konkurrenceområdet Konkurrence- og Forbrugerstyrelsen Konkurrence- og Forbrugerstyrelsen hører under Erhvervs- og Vækstministeriet og varetager en række opgaver på henholdsvis konkurrenceområdet og forbrugerområdet.
Styrelsen er organisatorisk opdelt på fire faglige hovedområder: Konkurrence, forbrugerforhold, offentlig konkurrence og tilsyn.
På konkurrenceområdet er der en underopdeling i tre konkurrencecentre fordelt på brancher.
Oplysning om, hvilke brancher og områder de enkelte konkurrencecentre beskæftiger sig med samt navn på kontorchefen i de enkelte centre kan findes på Konkurrence- og Forbrugerstyrelsens hjemmeside.
Sammen med Konkurrencerådet administrerer Konkurrence- og Forbrugerstyrelsen konkurrenceloven.
Styrelsen er sekretariat for rådet og varetager den daglige administration af loven.
Konkurrence- og Forbrugerstyrelsen forelægger sager af særlig stor eller principiel betydning for rådet, men træffer selv afgørelse i øvrige sager i overensstemmelse med rådets praksis og anvisninger.
Konkurrencerådet Konkurrencerådet har til opgave at påse overholdelsen af konkurrenceloven.
Konkurrencerådet består af en formand og 17 medlemmer, der udnævnes af erhvervs- og vækstministeren for en periode på op til 4 år.
Rådet omfatter et alsidigt kendskab til offentlig og privat erhvervsvirksomhed, herunder juridiske, økonomiske, finansielle og forbrugermæssige forhold.
Medlemmerne udnævnes på baggrund af deres personlige og faglige kvalifikationer, og de fungerer uafhængigt af forbruger- og erhvervsinteresser.
Rådet mødes 8-10 gange om året.
Rådets afgørelser kan findes på Konkurrence- og Forbrugerstyrelsens hjemmeside www.kfst.dk.
Konkurrenceankenævnet Konkurrenceankenævnet behandler klager over afgørelser truffet af Konkurrencerådet eller styrelsen, jf. konkurrencelovens § 19, stk. 1.
 Nævnet består af en formand, der er højesteretsdommer, samt fire øvrige medlemmer, hvoraf de to har økonomisk sagkundskab, og de øvrige to har juridisk sagkundskab.
 Klager over Konkurrenceankenævnets afgørelser kan indbringes for Sø- og Handelsretten.
Politi og anklagemyndighed Overtrædelse af konkurrenceloven kan straffes med bøde.
En straffesag om overtrædelse af konkurrenceloven hører under domstolene, og påtalen varetages af Statsadvokaten for Særlig Økonomisk og International Kriminalitet.
 Statsadvokaten kan selv indlede en straffesag på baggrund af fx et tip eller en anmeldelse, men i de fleste tilfælde sker det efter anmodning fra Konkurrence- og Forbrugerstyrelsen, der har den faglige ekspertise til at vurdere de konkurrencemæssige forhold i en sag.
Derudover vil en sag også kunne anmeldes til Statsadvokaten i forlængelse af en afgørelse fra Konkurrencerådet om, at en virksomhed har overtrådt konkurrenceloven.
Hvis rådsafgørelsen indbringes for Konkurrenceankenævnet, vil en oversendelse til Statsadvokaten for Særlig Økonomisk og International Kriminalitet afvente ankenævnets afgørelse.
En straffesag kan også indledes ved, at en virksomhed eller dennes advokat henvender sig til Konkurrence- og Forbrugerstyrelsen eller til Statsadvokaten for Særlig Økonomisk og International Kriminalitet og søger om straflempelse for virksomhedens deltagelse i et kartelsamarbejde.
Der findes detaljeret vejledning på www.kfst.dk om proceduren herfor, herunder om forløbet for en sådan sag.
Forholdet mellem myndighederne er illustreret nedenfor.
De stiplede linjer angiver, hvornår i processen en sag kan overgå til Statsadvokaten for Særlig Økonomisk og International Kriminalitet.
