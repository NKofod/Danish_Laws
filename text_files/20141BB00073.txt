Fremsat den 17. februar 2015 af Karina Adsbøl (DF), René Christensen (DF), Jens Henrik Thulesen Dahl (DF), Kristian Thulesen Dahl (DF), Søren Espersen (DF), Karin Nødgaard (DF) og Peter Skaarup (DF) Forslag til folketingsbeslutning om voksenattester til personer, der arbejder med udviklingshæmmede Folketinget pålægger regeringen at fremsætte forslag om, at voksne, der arbejder med udviklingshæmmede og med mennesker med fysiske og psykiske funktionsnedsættelser på institutioner, bofællesskaber og lignende steder, efter samtykke skal aflevere en voksenattest, der viser, at den pågældende ikke er dømt efter straffeloven for en række nærmere bestemte bestemmelser.
Afgrænsningen af disse skal ske efter forhandling med Folketingets partier.
Bemærkninger til forslaget Det er forslagsstillernes opfattelse, at det er vigtigt at forebygge, at der sker seksuelle overgreb mod udviklingshæmmede og mod mennesker med fysiske og psykiske funktionsnedsættelser.
Derfor skal der i lighed med de kendte børneattester indføres voksenattester for personer, der arbejder med udviklingshæmmede og med mennesker med fysiske og psykiske funktionsnedsættelser.
Børneattester På børneområdet kendes børneattester, der udleveres til offentlige myndigheder, private virksomheder, idrætsforeninger og andre institutioner, der har ansatte, som beskæftiger sig med børn under 15 år.
Børneattesten indeholder oplysninger om seksuelle krænkelser af børn, og ansøgeren skal give sit samtykke til, at børneattesten udleveres.
Myndigheder, foreninger m.v. har pligt til at indhente børneattest for personer, der skal fungere som trænere, instruktører, holdledere eller lærere for børn under 15 år, herunder assistenter, vikarer, afløsere og studerende i praktik, såfremt der er tale om en fast tilknytning.
Det kan f.eks. være skolelærere, fodboldtrænere, spejderledere, dagplejemødre, livreddere i en svømmehal eller pedeller på skolen.
 Pligten omfatter også familiemedlemmer over 15 år eller andre over 15 år med en relation til den ansatte eller folk med en beskæftigede, der indebærer, at også de har mulighed for at opnå direkte kontakt med børn under 15 år.
 En positiv børneattest omfatter oplysninger om sager, hvor der er afsagt dom om overtrædelse af en række af straffelovens bestemmelser vedrørende sædelighedsforbrydelser mod børn.
 Børneattesten indeholder oplysning om en eller flere af følgende typer af straffelovsovertrædelser:
  Incest, samleje eller anden kønslig omgang med børn under 15 år.
  Udbredelse eller besiddelse af børnepornografi.
  Blufærdighedskrænkelse af børn under 15 år.
 En negativ attest  eller blank attest  betyder, at den person, som attesten vedrører, ikke har domme om sædelighedsforbrydelser bag sig.
Voksenattest Forslagsstillerne ønsker, at der indføres voksenattester for voksne, der skal arbejde med udviklingshæmmede og med mennesker med fysiske og psykiske funktionsnedsættelser på institutioner, bofællesskaber og lignende steder.
Voksenattesten kan med fordel tage udgangspunkt i de kendte børneattester, men det kan overvejes, hvorvidt straffelovsovertrædelserne på børneattesten er relevante for en voksenattest, og det kan også overvejes, om attesten skal omfatte andre straffelovsovertrædelser.
Eksempelvis kan det være relevant at lade domme for vold, voldtægt og tyveri være omfattet af en voksenattest.
Forslagsstillerne er åbne over for en forhandling om det nærmere indhold af voksenattesten.
 Det er hensigten, at voksenattesten efter samtykke skal udleveres til institutioner, bofællesskaber og lignende steder, hvor der arbejdes med udviklingshæmmede og med mennesker med fysiske og psykiske funktionsnedsættelser.
Skriftlig fremsættelse Karina Adsbøl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om voksenattester til personer, der arbejder med udviklingshæmmede.
(Beslutningsforslag nr.
B 73) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
