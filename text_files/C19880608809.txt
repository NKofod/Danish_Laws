 Det meddeles herved, at Finansministeriet med Dansk Styrmandsforening og  

 Maskinmestrenes Forening har indgået vedlagte overenskomst af 14. december  

 1987 vedrørende løn- og arbejdsvilkår for overenskomstansatte styrmænd og  

 maskinmestre under Statshavnsadministrationen i Esbjerg (statens  

 uddybningsmateriel).
 Overenskomsten har virkning fra 1. april 1987 og afløser overenskomst af  

 26. september 1985.
 Eventuelle tvivlsspørgsmål vedrørende overenskomsten og dens fortolkning  

 forventes forelagt Finansministeriet.
P.
M.
V.
E.
B.
Oluf Emborg OVERENSKOMST § 1.  Ansættelse.
 Overenskomstansatte styrmænd og maskinmestre ansættes normalt på  

 månedsløn.
 Stk. 2.  Ved forfald og andre uforudsete behov, f.eks.  

 ekstrasejlads og doksejlads, kan ansættelse ske for kortere tid, dog mindst  

 14 dage, hvilket meddeles ved ansættelsen.
 § 2.  Løn.
Indtil 1. april 1988 er lønnen, der udbetales månedsvis bagud, den for  

 tjenestemænd i lr. 17, skalatrin 22-26, på samme tjenestested fastsatte.
Som  

 personlige ordninger kan der der dog ske oprykning til skalatrin 27 af 1  

 maskinmester og 1 styrmand, såfremt de pågældende har været aflønnet efter  

 skalatrin 26 i 2 år eller mere.
 Stk. 2.  Fra 1. april 1988 er lønnen den for  

 tjenestemænd for perioden indtil 31. marts 1989 i lønramme 19 på samme  

 tjenestested fastsatte.
 Stk. 3.  Der ydes kost om bord eller kosttilskud.
 Stk. 4.  Ansættelse i henhold til § 1, stk. 2, aflønnes  

 pro rata.
 § 3.  Pension.
Som bidrag til månedslønnede overenskomstansattes pensionering betaler  

 institutionen 9 pct. af 90 pct., af den i § 2 anførte løn incl.  

 dyrtidstillæg, almindeligt pensionsgivende tillæg og procentregulering, men  

 ekskl. stedtillæg og ikke-pensionsgivende tillæg.
Endvidere tilbageholder  

 institutionen i den overenskomstansattes månedsløn et beløb på 6 pct. af de  

 samme lønningsdele.
Pensionsbidragene indbetales af institutionen til en  

 under forsikringsrådets tilsyn stående pensionskasse eller forsikringsmæssig  

 pensionsordning, som giver adgang til, at de indbetalte pensionsbidrag kan  

 overføres til en offentlig eller en under tilsyn stående pensionsordning, og  

 som i øvrigt kan godkendes af Finansministeriet.
 Foreningerne anviser hvilken pensionskasse eller hvilket selskab,  

 bidragene skal indbetales til.
Stk. 2.  Kan en overenskomstansat, der ansættes på  

 månedsløn efter nærværende overenskomst, ikke opnå en under hensyn til sin  

 alder tilfredsstillende pensionsordning, kan der træffes aftale om  

 tilbageholdelse af et ekstraordinært pensionsbidrag over en nærmere fastsat  

 periode.
Dette ekstraordinære bidrag indbetales i overensstemmelse med  

 ovenstående regler.
Stk. 3.  Overenskomstansatte, som ved afsked ville have  

 kunnet opnå en understøttelse fra staten, som er større end pensionen efter  

 bestemmelserne i nærværende paragraf, vil efter vurdering i hvert enkelt  

 tilfælde kunne tillægges en understøttelse fra staten.
Denne understøttelse  

 fastsættes i princippet som forskellen mellem fuld understøttelse og det  

 udbetalte pensionsbeløb.
 Stk. 4.  Der tilkommer ud over det foranstående ikke den  

 overenskomstansatte nogen ret til pension eller understøttelse fra staten.
 § 4.  Arbejdstid.
Arbejdstiden opgøres efter de for tjenestemænd gældende regler.
Der ydes  

 fridage, herunder helligdagsfrihed, efter de for samme tjenestemænd gældende  

 regler.
 § 5.  Særlige ydelser.
 Overenskomstansatte styrmænd og maskinmestre oppebærer særlige ydelser  

 efter samme regler og satser, som gælder for tjenestemænd.
 § 6.  Funktion.
 Der ydes vederlag for funktion i højere stilling efter de for tjenestemænd  

 gældende regler.
 § 7.  Flyttegodtgørelse m.v.
 Der ydes flyttegodtgørelse, befordringsgodtgørelse og time- og dagpenge  

 efter de for tjenestemænd gældende regler og satser.
 § 8.  Sygdomsforfald.
 Der ydes løn under sygdom, medmindre den pågældende under  

 tjenesteforholdets beståen har pådraget sig sygdommen ved forsæt eller grov  

 uagtsomhed, eller han ved stillingens overtagelse har fortiet, at han led af  

 vedkommende sygdom.
 Stk. 2.  Når løn under sygdom er oppebåret i 120 dage  

 inden for et tidsrum af 12 på hinanden følgende måneder, kan den ansatte  

 opsiges med 1 måneds varsel til fratræden ved en måneds udgang.
Stk. 3.  Sygdomsforfald skal kunne forlanges  

 dokumenteret ved lægeattest.
Udgifter til sygemelding, raskmelding og  

 eventuel lægeerklæring påhviler den ansatte.
 Stk. 4.  Genansættelse på månedsløn efter afsked på  

 grund af sygdom er betinget af, at den pågældende forinden genansættelsen på  

 egen bekostning fremskaffer tilfredsstillende helbredsattest.
 § 9.  Efterindtægt.
 I tilfælde af død ydes der efterindtægt med henholdsvis 1, 2 eller 3  

 måneders løn til den ansattes enke eller børn under 18 år, over for hvem  

 afdøde havde forsørgerpligt, for så vidt afdøde havde været uafbrudt  

 beskæftiget som månedslønnet i henholdsvis 1, 2 eller 3 år.
 Stk. 2.  I tilfælde af død efter tilskadekomst i  

 tjenesten anvendes den herfor til enhver tid gældende lov.
 § 10.  Ferie m.v.
 Overenskomstansatte styrmænd og maskinmestre tilkommer ferie og særlig  

 feriegodtgørelse efter de for tjenestemænd gældende regler.
 Stk. 2.  For hver feriedag, der er erhvervet ret til ved  

 beskæftigelse uden for institutionen, foretages efter de for tjenestemænd  

 gældende regler et fradrag pr. time, hvor der skulle være udført tjeneste den  

 pågældende dag.
 Stk. 3.  Der ydes tjenestefrihed udover den årlige ferie  

 efter de for tjenestemænd gældende bestemmelser.
 § 11.  Arbejdsdragt.
 Til varigt beskæftigede overenskomstansatte styrmænd og maskinmestre  

 leveres arbejdsdragt i stedet for uniform.
 § 12.  Opsigelse.
 Den med en overenskomstansat indgåede arbejdsaftale kan opsiges til  

 udgangen af en måned med et varsel, som udgør:
 Fra den overenskomstansatte: 1 måned.
Fra institutionen: 1 måned i de første 6 måneder efter ansættelsen og 3  

 måneder efter 6 måneders ansættelse.
Opsigelsesvarslet forhøjes med 1 måned  

 for hver 3 års ansættelse, dog højst til 6 måneder.
 Stk. 2.  Beskæftigelsesforholdet bortfalder dog i alle  

 tilfælde uden særligt varsel med udgangen af den måned, hvori den  

 overenskomstansatte fylder 70 år.
 § 13.  Kontaktmænd.
Der kan udpeges en kontaktmand for styrmænd og en kontaktmand for  

 maskinmestre.
De respektive foreninger meddeler navnene på sådanne  

 kontaktmænd til institutionen.
Der gælder herefter en gensidig  

 henvendelsesret mellem institutionen og en sådan kontaktmand om generelle  

 tjenstlige forhold m.v. for de overenskomstansatte.
Til kontaktmand skal  

 udpeges en overenskomstansat med fast tilknytning til institutionen, ligesom  

 det bør tilstræbes, at det er en ansat, der efter såvel foreningens som  

 institutionens opfattelse kan fremme det med ordningen tilsigtede formål ved  

 på en hensigtsmæssig måde at formidle kontakten mellem parterne.
 § 14.  Overenskomstens gyldighed.
 Denne overenskomst har virkning fra 1. april 1987 og kan af  

 Finansministeriet eller foreningerne opsiges med 3 måneders varsel til en 1.  

 april, dog tidligst til 1. april 1989.
København, den 14. december 1987 Dansk Styrmandsforening A.
J.
Tybjerg Maskinmestrenes Forening Aage Sørensen Finansministeriet P.
M.
V.
E.
B.
