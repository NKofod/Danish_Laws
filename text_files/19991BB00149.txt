Fremsat den 12. april 2000 af  

 Knud Erik Hansen (SF), Margrete Auken (SF), Anne Baastrup  

 (SF), Jes Lunde (SF) og Ole Sohn (SF) Forslag til folketingsbeslutning om et klagenævn for etnisk diskrimination Folketinget pålægger regeringen inden den 1.  

 november 2000 at fremsætte lovforslag om et klagenævn, der kan  

 behandle sager vedrørende diskrimination på grund af race,  

 hudfarve, national eller etnisk oprindelse eller religion.
Nævnet skal  

 kunne behandle klager over diskrimination i alle områder af  

 samfundslivet.
Bemærkninger til forslaget Det danske samfund vil i stigende grad blive  

 præget af mennesker med anden etnisk baggrund end dansk.
Mødet  

 mellem flere kulturer glider ikke altid lige let, og det har gennem historien  

 vist sig at være nødvendigt at gøre en særlig  

 indsats for at undgå racediskrimination og deraf  følgende  

 krænkelser af menneskerettighederne.
Flere undersøgelser understreger det faktum, at  

 mange unge, der er vokset op i Danmark, men som har en anden etnisk baggrund  

 end dansk, bliver diskrimineret i det danske samfund.
De sorteres fra,  

 når de søger job eller praktikpladser, de kan ikke komme ind  

 på diskoteker etc.
Deres repræsentation i offentlige job og  

 folkevalgte repræsentationer er yderst beskeden for ikke at sige  

 fraværende på trods af, at deres sproglige og faglige  

 kvalifikationer ikke på nogen måde er ringere end deres  

 lyshårede venners.
Denne ulige behandling er med til at konsolidere  

 deres følelse af ikke at være ligeværdige borgere i det  

 danske samfund.
 Den seneste tids debat om unge højtuddannede  

 minoritetsdanskere, der flytter fra Danmark, fordi de ikke kan få job  

 herhjemme, har været med til at understrege, at udviklingen i Danmark  

 bevæger sig i en gal retning.
Der er lovgivet mod diskrimination i flere love.
For dem  

 alle gælder imidlertid, at de ikke åbner op for en let adgang til  

 at få behandlet sager, hvor der er diskrimineret.
Danmark indførte i 1939 en racismeparagraf (§ 266  

 b) i straffeloven, og den fik i 1987 sin nuværende form.
Med denne  

 paragraf skal etniske minoritetsgrupper sikres mod racistiske ytringer.  

 Bestemmelsen er underlagt offentlig påtale, hvilket betyder, at kun  

 anklagemyndigheden kan bestemme, om der skal rejses sager ved domstolene.
Det  

 er derfor politiet og ikke den, der har været udsat for diskrimination,  

 der reelt kan tage initiativ til en straffesag.
Det er politiets  

 afgørelse.
Der er kun rejst ganske få sager efter  

 racismeparagraffen.
I 1971 blev lov om forbud mod forskelsbehandling på  

 grund af race m.v. vedtaget (lov nr. 289 af 9. juni 1971). Loven er i 1987  

 ændret ved lov nr. 357 af 3. juni 1987. Denne lov forbyder  

 forskelsbehandling på grund af en persons race, hudfarve, nationale  

 eller etniske oprindelse, tro eller seksuelle orientering i  

 erhvervsmæssige eller almennyttige virksomheder og på steder,  

 hvortil der er offentlig adgang.
Loven har til hensigt at sikre, at alle  

 personer uanset etnisk oprindelse m.v. har lige adgang til biografer,  

 diskoteker, cafeer m.v. og modtager lige behandling med hensyn til  

 arbejdsanvisning, boliganvisning, anvisning af daginstitutionspladser og  

 lignende.
Overtrædelser skal behandles som politisager og kan derfor  

 anmeldes, men ikke rejses af den person, der er blevet krænket.
I 1996 er der med lov nr. 459 om forbud mod  

 forskelsbehandling på arbejdsmarkedet m.v. indført forbud mod  

 diskrimination på arbejdsmarkedet.
Den, der har været udsat for  

 diskrimination, kan ifølge loven selv rejse en civil sag ved  

 domstolene.
Det kræver som enhver anden sag, at man har ressourcer til  

 at rejse en sådan sag, herunder midler til advokathjælp.
Der er  

 efter denne lov kun rejst ganske få sager ved domstolene.
Der er i Danmark en række organer, der  

 beskæftiger sig med problematikken omkring racisme og diskrimination.  

 Dels organer nedsat af regering og Folketing, dels organer oprettet af  

 private.
Fælles for disse er, at de ikke har mulighed for at gribe ind  

 i enkeltsager, og at deres muligheder for at påvirke arbejdsmarkedet,  

 uddannelsessystemet eller offentlige institutioner direkte dermed er  

 stærkt begrænsede.
En del diskrimination vil heller ikke have en karakter,  

 så man vil finde det besværet værd at rejse den som civil  

 sag ved domstolene.
Tilsvarende er det heller ikke alle sager, der er  

 relevante at anmelde til politiet, og med de mange opgaver og  

 begrænsede ressourcer, politiet har, er det ikke sandsynligt, at  

 politiet alene kan løfte opgaven.
De få sager, der har været rejst efter den  

 gældende lovgivning og med nu fungerende organer, svarer ikke til den  

 oplevede diskrimination i samfundet.
Det understreger behovet for et  

 klagenævn, der kan gøre det lettere for dem, der er blevet  

 diskrimineret at få rejst en sag.
Et klagenævn vil også i  

 langt større udstrækning kunne tilpasse sin reaktion til de  

 meget forskellige situationer med diskrimination.
Nogle gange kan den bedste  

 reaktion være mægling, andre gange information, andre gange, at  

 der gives støtte til at rejse en sag ved domstolene, andre gange en  

 forbehandling af en sag med en henstilling til politiet, osv.
Denne adgang  

 til differentierede reaktioner er væsentlig, fordi diskrimination i  

 høj grad bunder i forskellige kulturelle opfattelser, hvor en af de  

 vigtige opgaver er at fremme kulturer, hvor man respekterer forskellighed.
Man kunne forbedre mulighederne for at få en bedre  

 bekæmpelse af etnisk diskrimination ved at ændre spillereglerne  

 på arbejdsmarkedet.
Forslagsstillerne finder imidlertid ikke, at det  

 vil eliminere behovet for et klagenævn.
Forslagsstillerne finder det  

 væsentligt, at en person, der er udsat for etnisk diskrimination, kan  

 henvende sig ét sted og dér enten få sin sag behandlet  

 eller hjælp til at få den rejst i et andet regi.
I dag er sikring mod forskelsbehandling på  

 arbejdsmarkedet sjældent direkte omfattet af overenskomsterne.
Hvis det  

 er eller bliver tilfældet,  vil de, der udsættes for  

 overtrædelse af disse bestemmelser, kunne gå til deres  

 fagforening, som så kan medvirke til at rejse en faglig voldgiftssag,  

 der kan tage stilling til, om der er sket en overtrædelse.
I en  

 sådan situation vil det være lettere for den enkelte at få  

 rejst sager.
Men dette er ikke den typiske situation i dag.
De  

 nugældende overenskomstsregler giver typisk kun ret til samme  

 løn- og ansættelsesforhold.
Hvis f.eks. ansatte fra etniske  

 mindretal betales mindre eller bydes andre arbejdstidsvilkår, end  

 overenskomsten foreskriver, kan der rejses en sag mod arbejdsgiveren.
Men  

 overenskomstens bestemmelser giver ikke mulighed for at gribe ind i mange af  

 dagligdagens situationer med diskrimination som f.eks. ved ansættelser,  

 afskedigelser, fordeling af arbejde, mobning og chikane.
Når det drejer sig om mobning, chikane og andre  

 forhold, der vedrører det psykiske arbejdsmiljø, er forholdene  

 reguleret i arbejdsmiljøloven.
Arbejdstilsynet kan således  

 ifølge arbejdsmiljøloven gribe ind med påbud m.v. over  

 for psykosociale problemer på arbejdspladsen.
Men her foreligger der en  

 aftale mellem Arbejdsministeriet/Arbejdstilsynet og arbejdsmarkedets parter,  

 som indebærer, at Arbejdstilsynet er afskåret fra at gribe ind  

 over for store dele af de psykosociale problemer, herunder sager, hvor de  

 psykosociale problemer vedrører f.eks. jobusikkerhed,  

 avancements-/uddannelsesforhold, mobning, chikane eller konflikter mellem  

 kolleger og rollekonflikter/rolleuklarhed, der kan være begrundet i  

 forskelle i temperament, uenighed om faggrænser, sym- og antipatier  

 eller følelsen af at være forbigået.
Hvis denne aftale, der i øvrigt rummer store  

 problemer for en hensigtsmæssig håndtering af de psykiske  

 arbejdsmiljøproblemer for alle lønmodtagergrupper uanset etnisk  

 tilhørsforhold, ændres, således at det bl.a. bliver muligt  

 for Arbejdstilsynet efter en konkret vurdering at gå ind i de  

 ovennævnte sager, kunne arbejdsmiljølovens bestemmelser give  

 betydelig bedre grundlag for at behandle psykiske  

 arbejdsmiljøproblemer med større eller mindre islæt af  

 etnisk forskelsbehandling.
Men sådan er det ikke i dag.
FN s konvention om bekæmpelse af racediskrimination  

 fra 1963 og den internationale konvention om bekæmpelse af  

 racediskrimination fra 1965 opfordrer staterne til at sætte aktivt ind  

 i bekæmpelse af al form for racediskrimination.
Dels gennem  

 undervisning og lovgivning og dels ved forebyggelse.
I den rapport, som Europarådets »Komité mod  

 racisme og intolerance« har udgivet om forholdene i Danmark (februar 1999),  

 opfordres Danmark til at tage initiativer til bekæmpelse af den  

 spirende xenofobi (fremmedhad), som komiteen ser som en voksende trussel i  

 Danmark.
Europarådet opfordrer i rapporten til, at man i Danmark  

 udvikler et organ, der særligt tager sig af bekæmpelse af racisme  

 og intolerance, og som har magt til at undersøge individuelle klager.  

 Rådet retter opmærksomheden mod den direkte og indirekte  

 diskrimination med hensyn til arbejde og bolig og gør opmærksom  

 på problemer med at føre sager om diskrimination for den enkelte  

 grundet den vanskelige bevisførelse.
Forslagsstillerne ønsker et klagenævn, der  

 kan behandle alle sager vedrørende diskrimination på grund af  

 race, hudfarve, national eller etnisk oprindelse eller religion.
Det skal  

 ikke være nogen hindring, at andre organer også kan behandle en  

 sag.
Sager skal kunne indbringes af såvel personer, der har været  

 udsat for diskrimination, som af andre borgere og berørte  

 organisationer, ligesom klagenævnet selv skal kunne tage sager op.  

 Klagenævnet skal kunne foretage henstillinger til de involverede  

 parter.
Det skal kunne henvise til andre klagemuligheder og til mægling  

 og skal kunne anbefale politiet at tage sager op.
Det skal have midler,  

 så det kan give støtte til en mæglingsindsats og til  

 retshjælp, herunder til advokatbistand, hvis det anbefales at indbringe  

 en sag for domstolen eller anden instans, hvor advokathjælp kan  

 være nødvendig.
 Klagenævnet skal have mulighed for at tage generelle  

 problemer med diskrimination op og komme med anbefalinger og henstillinger  

 til relevante parter.  Klagenævnet skal f.eks. have kompetence til over  

 for arbejdsgivere at påtale behovet for, at der via lokalaftaler  

 og/eller vedtagelse af personalepolitiske retningslinjer i samarbejdsudvalg  

 formuleres en skriftlig politik for etnisk ligestilling på  

 virksomhederne.
Klagenævnet skal som en del af sit virke forholde  

 sig til EU-regulering m.v. på området.
Klagenævnet skal  

 have kompetence til at komme med udtalelser, henstillinger m.v., der  

 forholder sig til aktuel og kommende EU-regulering samt til samspillet mellem  

 dansk lovgivning og EU-regulering.
 Et sådant klagenævn vil aktivt kunne bidrage  

 til at mindske diskriminationen, og Danmark vil i højere grad kunne  

 leve op til konventionerne om bekæmpelse af  racediskrimination.
Sveriges Riksdag vedtog i 1999 »lag om åtgärder  

 mot etnisk diskriminering i arbetslivet« og »lag om Ombudsmannen mot etnisk  

 diskriminering«, ligesom man oprettede et nævn mod diskrimination.
Den  

 nye ombudsmandsinstitution har til opgave at virke for, at der ikke  

 forekommer etnisk diskrimination i arbejdslivet eller på andre  

 områder i samfundet, både ved at behandle konkrete sager om  

 diskrimination, ved at påvirke den offentlige debat og ved at tage  

 initiativer til bekæmpelse af etnisk diskrimination.
Ombudsmanden har  

 et særligt ansvar i forhold til arbejdsmarkedet, idet han særligt  

 skal modvirke, at jobsøgende udsættes for diskrimination  

 på grund af deres etniske tilhørsforhold, ligesom han i  

 samarbejde med arbejdsgivere og fagforbund skal fremme et godt forhold mellem  

 forskellige etniske grupper i arbejdslivet.
Ombudsmanden skal føre  

 tilsyn med, at loven om tiltag mod etnisk diskrimination på  

 arbejdsmarkedet efterleves.
Det er forslagsstillernes opfattelse, at lignende  

 tiltag vil være gavnlige for at bekæmpe diskrimination og fremme  

 en reel ligestilling af etniske minoriteter og »gammeldanskere« i det danske  

 samfund.
SF har tidligere i forbindelse med behandlingen af  

 forslaget til lov om Nævnet for Etnisk Ligestilling (lovforslag nr.
L  

 191, folketingsåret 1996-97) tilkendegivet, at man gerne havde set, at  

 der var blevet etableret et forsøg med et klageorgan.
Skriftlig fremsættelse Knud Erik Hansen (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om et klagenævn  

 for etnisk diskrimination.
(Beslutningsforslag nr.
B 149).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
