Bekendtgørelse om kommunal medfinansiering, overførsel af uforbrugte midler og deponering af overførte midler fra kvalitetsfonden i 2012 I medfør af stk. 3 i tekstanmærkning nr. 123 ad § 10.21.50 på finanslov for finansåret 2012 fastsættes:
 § 1. Anvendelsen af tilskud fra staten fra kvalitetsfonden i 2012 til anlægsinvesteringer inden for de borgernære serviceområder i medfør af stk. 1 og 2 i tekstanmærkning nr. 123 ad. § 10.21.50 på finansloven for finansåret 2012 forudsætter, at den enkelte kommune bidrager med en tilsvarende finansiering til investeringsprojekterne.
 § 2. De borgernære serviceområder omfatter anlægsinvesteringer på dagtilbudsområdet, i folkeskolen, til idrætsfaciliteter målrettet børn og unge samt på ældreområdet.
 § 3. Uforbrugte midler fra kvalitetsfonden i 2012 og eventuelle uforbrugte midler i 2011, 2010 og 2009 kan overføres til anvendelse i efterfølgende år.
 § 4. Uforbrugte midler deponeres på en særskilt konto i et pengeinstitut og registreres efter reglerne i det kommunale budget- og regnskabssystem.
 § 5. Bekendtgørelsen træder i kraft den 14. december 2012 og har virkning for regnskabsåret 2012.
