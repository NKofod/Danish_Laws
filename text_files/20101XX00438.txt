Skriftlig fremsættelse (26. januar 2011) Beskæftigelsesministeren (Inger Støjberg) Herved tillader jeg mig for Folketinget at fremsætte:
Forslag til lov om ændring af lov om europæiske samarbejdsudvalg (Lovforslag nr.
L 117) Lovforslaget om ændring af lov om europæiske samarbejdsudvalg gennemfører Rådets direktiv nr. 2009/38/EF om indførelse af europæiske samarbejdsudvalg eller en procedure i fællesskabsvirksomheder og fællesskabskoncerner med henblik på at informere og høre lønmodtagere.
Direktivet reviderer det oprindelige direktiv om europæiske samarbejdsudvalg fra 1994.
 Lovforslaget om ændring af lov om europæiske samarbejdsudvalg skal bl.a. modernisere de eksisterende regler om europæiske samarbejdsudvalg fra 1994 og sikre et bedre samspil med de andre regelsæt om information og høring af lønmodtagerne.
 Lovforslaget har også til formål at øge antallet af europæiske samarbejdsudvalg, løse en række praktiske problemer, der er blevet påpeget i forbindelse med anvendelsen af det gamle direktiv fra 1994, som f.eks. at specificere en række oplysningsforpligtelser samt afhjælpe den retsusikkerhed, der var forbundet med visse af bestemmelserne eller manglen på bestemmelser.
 Med revisionen af direktivet om europæiske samarbejdsudvalg er der taget hensyn til, at denne bør medføre et minimum af byrder for de berørte fællesskabsvirksomheder, sikre en effektiv beslutningsproces i virksomhederne og samtidig sikre, at de tillagte rettigheder kan udøves effektivt.
 Reglerne om europæiske samarbejdsudvalg skal forbedre lønmodtagernes muligheder for at modtage information og blive hørt om spørgsmål, der berører fællesskabsvirksomheder i flere lande, ved oprettelse af europæiske samarbejdsudvalg mv.
 Direktivet fra 2009 skal være implementeret i national lovgivning senest den 5. juni 2011. Det foreslås derfor, at lovforslaget træder i kraft den 5. juni 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
