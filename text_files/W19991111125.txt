Etablering af virksomhed Reference:
SL § 6, stk. 1 LV 1998 E.A.2.1.2 A klagede for indkomstårene 1994 og 1995 over, at  

 skatteankenævnet ikke havde godkendt afskrivning på  

 plade/CD-samling.
Det var oplyst, at klageren pr. 1. maj 1990 havde startet  

 selvstændig erhvervsvirksomhed fra sin bopæl efter en  

 årrække med lønnet beskæftigelse inden for samme  

 arbejdsfelt, der omfattede salg af diverse konsulentydelser til  

 radiostationer og pladeselskaber m.v.
Klageren havde i årene forud for  

 virksomhedsetableringen opbygget en plade/CD-samling, der var opgjort til at  

 bestå af 15.558 enheder til en samlet brugtpris inkl. moms på  

 1.042.485 kr. pr. 1. maj 1990.
 Skatteankenævnet havde ikke anset klageren for berettiget til  

 afskrivning på plade/CD-samlingen med henholdsvis 20 og 29 pct. for  

 indkomstårene 1994 og 1995.
Skatteankenævnets afgørelse var begrundet med, at klageren  

 pr. 1. maj 1990 havde påbegyndt selvstændig virksomhed.
I den  

 forbindelse havde klageren indskudt en privat plade- og CD-samling, som var  

 opgjort til 1.042.485 kr.
Da der ikke tidligere var  

 udgiftsført/afskrevet på samlingen, havde klageren anmodet om  

 for 1994 at påbegynde afskrivning efter bestemmelserne i  

 afskrivningsloven.
 Skatteankenævnet var af den opfattelse, at udgifter til plader og  

 CD'er var at betragte som driftsomkostninger, hvorfor der ikke kunne  

 foretages afskrivning efter bestemmelserne i afskrivningslovens afsnit I.  

 Ankenævnet var af den opfattelse, at eventuelt fradrag for udgift til  

 plade- og CD-samlingen skulle henføres til indkomståret 1990.  

 Anmodning om eventuel genoptagelse for 1990 skulle være indsendt senest  

 den 31. december 1993, jf. bestemmelserne i skattestyrelseslovens § 4, stk. 1  

 (3 års fristen).
 Klagerens revisor havde over for Landsskatteretten nedlagt påstand  

 om, at klageren blev anset for berettiget til for indkomstårene 1994 og  

 1995 i henhold til statsskattelovens § 6, stk. 1, litra a, at foretage  

 fradrag for plade/CD-samlingen som driftsomkostninger.
Til støtte for påstanden havde revisoren henvist til, at  

 sagen drejede sig om fradragsret for indskud i virksomheden i 1994 - 1995 af  

 anskaffelser foretaget i "privat" regi forud for etablering af  

 selvstændig virksomhed i 1990. Klageren havde i 1990 etableret  

 selvstændig virksomhed efter en årrække med lønnet  

 beskæftigelse inden for samme arbejdsfelt, jf. den indsendte  

 aktivitetsbeskrivelse.
I disse år havde klageren opbygget en anselig  

 plade/CD-samling, som han nu ønskede fradragsret for i det omfang,  

 denne blev benyttet erhvervsmæssigt.
Endvidere havde revisoren anført, at det ikke over for  

 skatteankenævnet var anfægtet, at der ikke kunne indrømmes  

 afskrivningsret efter afskrivningsloven.
Det var derimod revisors standpunkt,  

 at der ikke var hjemmel i skattelovgivningen til at nægte klageren ret  

 til selv at vælge, hvornår han måtte ønske at  

 indskyde tidligere private men nu erhvervsmæssigt anvendte anskaffelser  

 i sin virksomhed, uanset om disse på dette tidspunkt skulle  

 fratrækkes som driftsomkostning efter statsskattelovens § 6, stk. 1,  

 litra a, eller eventuelt efter afskrivningslovens afsnit I.
Herudover havde revisoren henvist til, at der i klagen til  

 skatteankenævnet var anmodet om årlige fradrag med 15 - 20 pct.  

 af samlingens opgjorte værdi efter reglerne i statsskattelovens § 6,  

 stk. 1, litra a, idet dele af samlingen kontinuerligt blev inddraget og  

 anvendt i den erhvervsmæssige virksomhed.
Der var tidligere fra  

 kommunens side givet udtryk for, at et fradrag kunne foretages over en  

 flerårig periode og eksplicit med et skønsmæssigt  

 beløb svarende til den andel, der i et givet år blev  

 anvendt/indskudt i den erhvervsmæssige virksomhed.
Det fastholdtes  

 derfor, at der ikke var hjemmel i lovgivningen til at henføre et  

 eventuelt fradrag til etableringsåret, respektive at der fra 1994 og  

 fremover blev indrømmet klageren fradragsret for værdien af den  

 kontinuerligt indskudte og erhvervsmæssigt anvendte andel af  

 plade/CD-samlingen.
 Endelig havde revisoren anmodet Landsskatteretten om at fastsætte  

 den procent, hvormed skønsmæssige fradrag kunne gives,  

 således at sagen ikke skulle starte forfra i  

 skatteadministrationen.
 Landsskatteretten udtalte:
 Det bemærkedes, at i henhold til statsskattelovens § 6, stk. 1,  

 litra a, kunne ved beregningen af den skattepligtige indkomst fradrages  

 driftsomkostninger, det vil sige de udgifter, som i årets løb  

 var anvendt til at erhverve, sikre og vedligeholde indkomsten, derunder  

 ordinære afskrivninger.
 Endvidere bemærkedes, at udgifter til bl.a. plader ifølge  

 praksis blev behandlet som driftsomkostninger, uanset at der var tale om  

 anskaffelse af aktiver med omsætningsværdi, jf.  

 Ligningsvejledningen for 1995 afsnit E.A.2.1.2.
 Landsskatteretten fandt, at samlingen var indgået i virksomheden ved  

 virksomhedens start i 1990, og at anskaffelsen af samlingen på linie  

 med anskaffelse af et bibliotek havde karakter af en ikke fradragsberettiget  

 etableringsomkostning, hvorfor der ikke kunne godkendes fradrag for nogen del  

 heraf i 1994.
 De påklagede ansættelser blev stadfæstet.
