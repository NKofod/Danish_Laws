Nr BTL 114 Betænkning over Forslag til lov om ændring af lov om udøvelse af  

 lægegerning (Ændrede reklamebestemmelser)   

 Nr L 114 1994-95, 1. samling Afgivet af Sundhedsudvalget Afgivet: 19950315 Udvalget har behandlet lovforslaget i nogle møder og har herunder stillet spørgsmål til sundhedsministeren, som denne har besvaret skriftligt.
To af udvalgets spørgsmål til sundhedsministeren og dennes svar herpå er optrykt som bilag til betænkningen.
 Endvidere har udvalget modtaget en skriftlig henvendelse fra Foreningen af  

 Speciallæger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) lovforslaget til vedtagelse uændret.
 Et mindretal inden for flertallet (Socialistisk Folkepartis medlemmer af  

 udvalget) mener, at disse reklamebestemmelser også burde gælde for  

 privathospitaler og private klinikker ud fra den betragtning, at reglerne for  

 reklamering for almindelig lægegerning og lægegerning på selskabsejede  

 sygehuse og klinikker bør være de samme for at sikre klare etiske regler for  

 oplysning til borgerne om lægegerning og sundhedsvæsenets ydelser.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.
 Mindretallet kan ikke tiltræde lovforslaget under hensyn til, at loven  

 først skal træde i kraft 1. juli 1995, og at sundhedsministeren snarest agter  

 at nedsætte et udvalg, der inden udgangen af 1995 forventes at fremkomme med  

 forslag til lovændring med henblik på en sammenhængende regulering af  

 reklameadgangen på sundhedsområdet.
 Mindretallet henleder i denne forbindelse opmærksomheden på ministerens  

 oplysninger om, at man siden ophævelsen af Lægeforeningens kollegiale regler  

 den 1. juli 1994 ikke er bekendt med, at der i praksis har vist sig at være  

 problemer med øget annoncering på lægeområdet.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
 Mindretallet tager på det skarpeste afstand fra at regulere lægers  

 reklameadgang.
Fremskridtspartiet opfatter lovforslaget som en undergravelse af  

 Konkurrencerådets kompetence og finder i øvrigt, at lovforslaget er et udtryk  

 for en institutionel krig mod Konkurrencerådet.
Konkurrencerådet er som  

 bekendt en offentlig institution.
 Fremskridtspartiet er i øvrigt af den opfattelse, at der bør være færre  

 love, og dette lovforslag er netop et eksempel på overflødig lovgivning.
Tove Lindbo Larsen (S) nfmd.
Lone Møller (S) Hanne Andersen (S) Martin  

 Glerup (S) Jytte Wittrock (S) Jørn Jespersen (SF) Vibeke Peschardt (RV) Anni  

 Svanholt (SF) Sonja Albrink (CD) Jørgen Winther (V) Mariann Fischer Boel (V)  

 Ester Larsen (V) fmd.
Kim Mouritsen (V) Karen Højte Jensen (KF) Agnete  

 Laustsen (KF) Henriette Kjær (KF) Jan Køpke Christensen (FP) Enhedslisten  

 havde ikke medlemmer i udvalget.
Bilag To af udvalgets spørgsmål til sundhedsministeren og dennes besvarelse  

 heraf  Spørgsmål 4:
»Hvad er formålet med lovforslaget, når der ikke har vist sig  

 problemer (misbrug) siden liberaliseringen den 1. juli 1994?» Svar:
 Sundhedsministeriet er ikke bekendt med, at der siden ophævelsen af  

 Lægeforeningens kollegiale regler den 1. juli 1994 i praksis har vist sig at  

 være problemer med øget annoncering på lægeområdet.
Dette begrunder imidlertid ikke, at man for nuværende skal afholde sig fra  

 at lukke det hul i regelgrundlaget, som er opstået med ophævelsen af  

 Lægeforeningens kollegiale regler.
Jeg finder det således vigtigt at sikre,  

 at der heller ikke i perioden frem til en eventuel vedtagelse af helt nye  

 reklameregler på området bliver problemer med øget annoncering.
 Indtil resultatet af det i lovforslaget nævnte udvalgsarbejde foreligger  

 og den nu foreslåede lovbestemmelse eventuelt skal ændres, finder jeg det  

 derfor hensigtsmæssigt, at der fastholdes en praksis for en tæt regulering af  

 reklameadgangen på lægeområdet svarende til de nu ophævede kollegiale regler.
 Spørgsmål 12:
»Hvordan vurderer regeringen de økonomiske konsekvenser, såfremt  

 lovforslaget ikke vedtages?» Svar:
Som det fremgår af min besvarelse af spørgsmål 4, er Sundhedsministeriet  

 ikke bekendt med, at der siden ophævelsen af Lægeforeningens kollegiale  

 regler i praksis har vist sig at være problemer med øget annoncering på  

 lægeområdet.
Den udvidede reklameadgang på området synes derfor ikke indtil  

 nu at have medført stigende offentlige sundhedsudgifter.
 Det kan imidlertid ikke afvises, at den udvidede reklameadgang i perioden  

 frem til en eventuel vedtagelse af helt nye reklameregler ville indebære en  

 øget reklamering for ydelser på lægeområdet.
Som anført i min besvarelse af spørgsmål 6 vil patienter ofte i søgen  

 efter afklaring af deres sygdom eller søgen efter helbredelse have svært ved  

 at afslå unødvendige behandlingstilbud.
Det kan på denne baggrund frygtes, at  

 en øger reklamering for ydelser på lægeområdet i denne mellemliggende periode  

 ville føre til, at befolkningen generelt set ville efterspørge overflødige  

 ydelser.
 Afhængig af omfanget af en sådan udvidet reklamering ville konsekvensen  

 være en stigning i de offentlige sundhedsudgifter, som ikke nødvendigvis  

 ville være begrundet i et behandlingsmæssigt hensyn.
 En fortsat begrænsning i reklameadgangen på området vil for nuværende  

 sikre befolkningen mod reklamevirksomhed, der kunne skabe urigtige  

 forventninger til behandlings- og helbredelsesmuligheder, og som dermed ville  

 indebære en unødvendig stigning i de offentlige sundhedsudgifter.
