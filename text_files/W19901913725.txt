 Ankestyrelsen har behandlet en række sager om hjælp til betaling af  

 restskat.
 Restskatten var opstået som følge af udbetaling af hjælp efter  

 bistandslovens § 37 eller § 42, uden at der samtidig var sket ændring af  

 forskudsregistreringen.
 Udbetalingen af behovsbestemte ydelser efter bistandsloven medfører en  

 nedsættelse af personfradraget.
 Ankestyrelsen fandt ikke, at der i bistandslovens § 46 var hjemmel til  

 at yde hjælp til betaling af restskat.
 Da der ikke var sket fornøden vejledning om de skattemæssige  

 konsekvenser af kontanthjælpen, fandt Ankestyrelsen imidlertid, at der burde  

 ske en omberegning af hjælpen for så vidt angik den del af restskatten, der  

 kunne henføres til den udbetalte kontanthjælp.
 Ankestyrelsen tog ved behandlingen af sagerne ud- gangspunkt i  

 bistandslovens § 46 (før 1. juli 1987 bistandslovens § 40) og punkt 33 i  

 Socialministeriets vejledning af 5. marts 1987 om kontanthjælp efter  

 bistandsloven (tidligere punkt 57 i Socialministeriets cirkulære af 20.  

 december 1982 om kontanthjælp efter bistandsloven.
 (Med senere ændringer)).
 Det fremgår heraf, at der ikke kan ydes kontanthjælp til dækning af  

 restskat, der er opstået som følge af nedsættelse af personfradraget i  

 forbindelse med tidligere ydet kontanthjælp.
 Det sociale udvalg (nu kommunalbestyrelsen) bør imidlertid vejlede  

 ansøgeren om de skattemæssige konsekvenser af kontanthjælpen og om  

 mulighederne for at få ændret den skattemæssige forskudsregistrering, således  

 at restskat som følge af kontanthjælp så vidt muligt undgås.
 Ankestyrelsen henviste til Folketingets Ombudsmands udtalelse af 4.
 februar 1988 i en lignende sag.
 Folketingets Ombudsmand anførte bl.a.: »I de tilfælde, hvor det  

 ligger klart, at socialforvaltningen har forsømt at tage højde for  

 skattemæssige forhold i forbindelse med udmåling af kontanthjælp, fx ved  

 manglende vejledning til hjælpsmodtagerne og hvor der som følge af manglende  

 ændring af forskudsregistreringen opstår en restskat, er det efter min  

 opfattelse ikke rimeligt, at der ikke foretages en omberegning af  

 kontanthjælpen, også i de tilfælde, hvor hjælpsmodtageren ikke aktuelt  

 modtager kontanthjælp.« Folketingets Ombudsmand henledte samtidig  

 Socialministeriets opmærksomhed på, at der kunne være anledning til at  

 overveje en ordning, hvorefter den kommunale socialforvaltning i alle  

 tilfælde, hvor der ydes personfradragsreducerende kontanthjælp efter  

 bistandsloven, giver underretning til skatteforvaltningen, således at  

 kontanthjælpsmodtagerens forskudsregistrering om fornødent kan blive ændret.
 Socialministeriet udtalte bl.a. i skrivelse af 16. marts 1990, at der  

 ikke i bistandsloven er hjemmel til at pålægge de kommunale  

 socialforvaltninger at indføre en ordning med automatisk underretning af  

 skatteforvaltningen om udbetaling af løbende kontanthjælp.
 Efter Socialministeriets opfattelse var der ikke grundlag for at  

 tilvejebringe en sådan hjemmel.
 Socialministeriet ville imidlertidig på baggrund af Folketingets  

 Ombudsmands henvendelse tage initiativ til, at der udsendes et  

 vejledningsbrev til samtlige kommuner, hvori det præciseres, at  

 kommunalbestyrelsen bør følge henstillingen i kontanthjælpsvejledningens  

 punkt 33 om at vejlede kontanthjælpsmodtagerne om de skattemæssige  

 konsekvenser af hjælpen.
 Socialministeriet ville samtidig i vejledningsbrevet henlede  

 kommunernes opmærksomhed på, at der ikke efter bistandslovens § 46 er adgang  

 til at yde hjælp til betaling af restskat.
 REDEGØRELSE FOR SAGEN:
 Redegørelse for de enkelte sager:
 M var udsat for et trafikuheld juleaftensdag 1985. Han var herefter  

 sygemeldt og modtog sygedagpenge samt supplerende hjælp efter bistandslovens  

 § 37.
 M søgte i april 1987 om hjælp til betaling af en restskat for 1986 på  

 3.461 kr.
 M var ikke af socialforvaltningen blevet gjort opmærksom på, at han skulle  

 ændre sit skattekort i forbindelse med, at han modtog supplerende hjælp efter  

 bistandsloven.
 AFGØRELSEN, DER KLAGES OVER:
 Amtsankenævnet tiltrådte kommunens afslag på at yde hjælp til betaling af  

 restskat på 3.461 kr.
 Der blev herved lagt vægt på, at der var tale om gæld til det offentlige.
 Nævnet tilføjede samtidig, at såfremt M modtog kontanthjælp og samtidig  

 havde indtægter, der faldt sammen med det tidspunkt, hvor restskatten  

 forfaldt til betaling, da ville kun nettoindtægten blive fradraget i den  

 økonomiske hjælp.
 KLAGEN TIL ANKESTYRELSEN:
 M anførte, at socialforvaltningen var skyld i, at han var kommet i gæld.
 ANKESTYRELSENS AFGØRELSE:
 Der var ikke i bistandslovens § 46 hjemmel til at yde hjælp til betaling  

 af restskat.
 Ankestyrelsen fandt imidlertid, at der i overensstemmelse med Folketingets  

 Ombudsmands udtalelse burde ske en omberegning af § 37-hjælpen for 1986 for  

 så vidt angår den del af restskatten, der kunne henføres til den udbetalte  

 kontanthjælp.
 Ankestyrelsen ændrede således amtsankenævnets afgørelse.
 2. J.nr. 20377-88.
 REDEGØRELSE FOR SAGEN:
 M modtog i perioden 1. maj 1985 til sommeren 1987 hjælp i henhold til  

 bistandslovens § 42.
 M søgte i maj 1987 om hjælp til betaling af en restskat for 1986 på 5.015  

 kr.
 Restskatten var opstået som følge af, at der ikke var sket  

 forskudsregistrering af stipendier fra Statens Uddannelsesstøtte og sociale  

 ydelser efter bistandslovens § 42.
 Af kommunens journalark fremgik, at M først den 6. november 1986 var  

 blevet gjort opmærksom på, at der skulle ske forskudsregistrering.
 AFGØRELSEN, DER KLAGES OVER:
 Amtsankenævnet tiltrådte kommunens afslag på at yde hjælp til betaling af  

 restskat for 1986.
 Nævnet lagde vægt på, at der var tale om gæld til det offentlige.
 Nævnet tilføjede samtidig, at såfremt M modtog kontanthjælp efter  

 bistandsloven og samtidig havde indtægter, der faldt sammen med det  

 tidspunkt, hvor restskatten forfaldt til betaling, da ville kun M's  

 nettoindtægt blive fradraget i den økonomiske hjælp.
 KLAGEN TIL ANKESTYRELSEN:
 Sagen blev anket af M.
 ANKESTYRELSENS AFGØRELSE:
 Der var ikke i bistandslovens § 46 hjemmel til at yde hjælp til betaling  

 af restskat.
 Ankestyrelsen fandt imidlertid, at der i overensstemmelse med Folketingets  

 Ombudsmands udtalelse burde ske omberegning af § 42- hjælpen for 1986 for så  

 vidt angik den del af restskatten, der kunne henføres til den udbetalte  

 kontanthjælp.
 Ankestyrelsen ændrede således amtsankenævnets afgørelse.
 3. J.nr. 15274-88.
 REDEGØRELSE FOR SAGEN:
 K fik i juli 1987 bevilget hjælp i henhold til bistandslovens § 42.
 Der blev ved udmålingen af hjælpen foretaget fradrag for stipendier fra  

 Statens Uddannelsesstøtte.
K søgte den 1. juni 1988 om særskilt hjælp til betaling af restskat for  

 1987 på 5.373 kr.
Restskatten var opstået, fordi K i hele 1987 havde modtaget  

 stipendier fra SU, uden at hun samtidig havde fået ændret sin  

 forskudsregistrering i forbindelse med bevillingen af § 42-hjælpen.
 K var ikke blevet vejledt om de skattemæssige konsekvenser af  

 kontanthjælpen.
 AFGØRELSEN, DER KLAGES OVER:
Socialforvaltningen bevilgede K hjælp til betaling af halvdelen af  

 restskatten for 1987 på 5.373 kr.
Der blev lagt vægt på, at K kun havde  

 modtaget § 42-hjælp for halvdelen af 1987.
 KLAGEN TIL ANKESTYRELSEN:
 K henviste til, at restskatten hidrørte fra de ydelser hun havde modtaget  

 i henhold til bistandslovens § 42, hvorfor restskatten skulle dækkes over  

 bistandsloven.
 SUPPLERENDE OPLYSNINGER EFTER ANKEN:
Socialforvaltningen anførte overfor Ankestyrelsen, at K udelukkende modtog  

 § 42-hjælp i sidste halvdel af 1987. Såfremt K på dette tidspunkt havde  

 indgået aftale med skattevæsenet om frivillig indbetaling af B-skat, ville  

 kontanthjælpen på dette tidspunkt have været forhøjet med et tilsvarende  

 beløb.
Det bevilgede beløb på 2.686,50 kr. kunne derfor betragtes som en  

 slags efterregulering for perioden 1. juli - 31. december 1987.
 ANKESTYRELSENS AFGØRELSE:
 Der var ikke i bistandslovens § 46 hjemmel til at yde hjælp til betaling  

 af restskat.
 Ankestyrelsen fandt imidlertid, at der i overensstemmelse med Folketingets  

 Ombudsmands udtalelse burde ske en omberegning af § 42-hjælpen for 1987 for  

 så vidt angik den del af restskatten, der kunne henføres til den udbetalte  

 kontanthjælp, uanset at § 42- hjælpen kun var ydet for halvdelen af 1987.
 Ankestyrelsen ændrede således socialforvaltningens afgørelse.
 4. J.nr. 20211-88.
 REDEGØRELSE FOR SAGEN:
 M fik den 12. august 1985 bevilget hjælp i henhold til bistandslovens § 42  

 til en uddannelse som maskintekniker.
I perioden 1. januar - 31. juli 1986 blev hjælpen udmålt med 4.400 kr. pr.  

 måned.
M modtog samtidig stipendium fra Statens Uddannelsesstøtte.
Som led i uddannelsen skulle M pr. 1. august 1986 i praktik på en  

 virksomhed, hvorfor han anmodede skatteforvaltningen om et nyt skattekort.
Da  

 M fandt, at det skattemæssige fradrag var usædvanligt stort, henvendte han  

 sig påny, men fradraget blev blot endnu større, hvilket han herefter anså for  

 at være korrekt.
 M fik for indkomståret 1986 en restskat på 11.152 kr., idet der ikke i  

 beregningen af skatten var taget højde for udbetalingerne af  

 uddannelsesstøtte.
 M anmodede herefter socialforvaltningen om betaling af restskatten med  

 henvisning til, at kommunen burde have vejledt ham om nødvendigheden af at få  

 skattekortet ændret for at undgå restskat.
 Socialforvaltningen afslog ansøgningen.
 AFGØRELSEN, DER KLAGES OVER:
 Amtsankenævnet var enig med socialforvaltningen i, at der ikke i  

 bistandslovens bestemmelser var hjemmel til at betale restskat.
 Nævnet pålagde i stedet kommunen at foretage omberegning af kontanthjælpen  

 i henhold til bistandslovens § 37 for den periode i 1986, hvor M fik udbetalt  

 kontanthjælp eller fik udbetalt for lidt som følge af, at der ikke i den  

 oprindelige udmåling blev taget hensyn til, at der skulle betales B-skat af  

 stipendium fra Statens Uddannelsesstøtte.
 Der blev herved lagt vægt på, at M, som modtager af revalideringshjælp,  

 burde have været vejledt om nødvendigheden af at få skattekortet ændret for  

 at undgå restskat.
 KLAGEN TIL ANKESTYRELSEN:
 Sagen blev anket af socialforvaltningen.
 ANKESTYRELSENS AFGØRELSE:
 Der var ikke i bistandslovens § 46 hjemmel til at yde hjælp til betaling  

 af restskat.
 Ankestyrelsen fandt imidlertid, at der i overensstemmelse med Folketingets  

 Ombudsmands udtalelse burde ske en omberegning af § 42-hjælpen for 1986 for  

 så vidt angik den del af restskatten, der kunne henføres til den udbetalte  

 kontanthjælp.
 Ankestyrelsen tiltrådte således amtsankenævnets afgørelse.
 5. J.nr. 15522-88.
 REDEGØRELSE FOR SAGEN:
 K modtog i perioden 27. maj 1986 til 31. juli 1987 hjælp i henhold til  

 bistandslovens § 42.
 Der blev ved udmålingen af hjælpen foretaget fradrag for stipendier fra  

 Statens Uddannelsesstøtte.
K fik i 1987 en restskat for 1986 på 3.876 kr.
En del af restskatten var  

 opstået i forbindelse med den ydede kontanthjælp.
 K var ikke blevet vejledt om de skattemæssige konsekvenser af den ydede  

 kontanthjælp.
 AFGØRELSEN, DER KLAGES OVER:
 Socialforvaltningen fandt, at der alene kunne ydes kontanthjælp til  

 dækning af den del af restskatten, der kunne henføres til stipendier, der  

 havde påvirket udmålingen af kontanthjælp i perioden 27. maj - 31. december  

 1986.
 KLAGEN TIL ANKESTYRELSEN:
 Sagen blev anket af K med henblik på betaling af den fulde restskat.
 SUPPLERENDE OPLYSNINGER EFTER ANKEN:
 Socialforvaltningen anførte overfor Ankestyrelsen, at der havde været tale  

 om en omberegning af den ydede § 42-hjælp og ikke egentlig hjælp til betaling  

 af restskat, hvilket der ikke var lovhjemmel til.
 ANKESTYRELSENS AFGØRELSE:
 Der var ikke i bistandslovens § 46 hjemmel til at yde hjælp til betaling  

 af restskat.
 Ankestyrelsen fandt imidlertid, at der i overensstemmelse med Folketingets  

 Ombudsmands udtalelse burde ske en omberegning af § 42-hjælpen for 1986 for  

 så vidt angik den del af restskatten, der kunne henføres til den udbetalte  

 kontanthjælp.
 Ankestyrelsen ændrede således socialforvaltningens afgørelse.
 6. J.nr. 20319-88.
 REDEGØRELSE FOR SAGEN:
 M modtog i perioden 1. januar 1985 - 28. februar 1986 hjælp i henhold til  

 bistandslovens § 42. Der blev ved udmålingen af hjælpen foretaget fradrag for  

 Statens Uddannelsesstøtte samt for ægtefællens indtægt.
M søgte i maj 1986 om hjælp til betaling af ægtefællens restskat for 1985  

 på 16.506 kr.
M henviste til, at restskatten var opstået på grund af, at  

 socialforvaltningen havde indberettet et for lille beløb i sociale ydelser  

 til skattevæsenet.
 AFGØRELSEN, DER KLAGES OVER:
 Amtsankenævnet tiltrådte kommunens afslag på at yde hjælp efter  

 bistandsloven til betaling af ægtefællens restskat, idet der var tale om gæld  

 til det offentlige, hvilket uanset årsagen til gældens opståen ikke kan  

 dækkes af kontanthjælp.
 KLAGEN TIL ANKESTYRELSEN:
 M henviste til, at hjælp til uddannelse var en nettoudbetaling, hvorfor  

 socialforvaltningen skulle udrede den deraf følgende restskat for 1985 til  

 ægtefællen.
 ANKESTYRELSENS AFGØRELSE:
 Der var ikke i bistandslovens § 46 hjemmel til at yde hjælp til betaling  

 af restskat.
 Ankestyrelsen fandt imidlertid, at der i overensstemmelse med Folketingets  

 Ombudsmands udtalelse burde ske en omberegning af § 42-hjælpen for den del af  

 restskatten, der kunne henføres til den udbetalte kontanthjælp.
 Sagen blev hjemvist til kommunen med henblik på en beregning af, hvad  

 kontanthjælpen havde betydet for ægtefællens restskat for 1985.
