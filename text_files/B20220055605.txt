Bekendtgørelse om erhvervsuddannelsen til frisør I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og § 4, stk. 1 og 2, og § 7, stk. 3, i lov om erhvervsfaglig studentereksamen i forbindelse med erhvervsuddannelse (eux) m.v., jf. lovbekendtgørelse nr. 537 af 2. maj 2022, og efter bestemmelse fra, samråd med og inddragelse af Uddannelsesudvalget for Frisører og Kosmetikere, fastsættes efter bemyndigelse i henhold til § 1, nr. 12 og 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelse:
Formål og opdeling § 1. Erhvervsuddannelsen til frisør har som overordnet formål, at eleverne gennem skoleundervisning og oplæring opnår viden og færdigheder inden for følgende overordnede kompetenceområder:
 1) Udføre alle former for klipning, frisering, permanent og hårfarvning og fremstilling af skitser, der viser almindeligt forekommende klippe- og friseringsteknikker på både damer og herrer.
 2) Anvende tekniske, teoretiske og almene færdigheder, der giver forudsætninger for ved efter- og videreuddannelse at udbygge sine kvalifikationer.
 3) Forudsætninger for selvstændigt og i samarbejde med andre at løse forskellige brancherelaterede problemstillinger.
 4) Fagets teori i uddannelsesspecifikke fag og specialefag som kan bidrage til, at eleven opnår kompetencer til at arbejde forsvarligt med fagets produkter, herunder »Det kemiske arbejdsmiljø frisør«.
 5) Fagets teori i uddannelsesspecifikke fag som kan bidrage til, at eleven opnår kompetence til at forstå faglig engelsk, bogføring og arbejdsmarkedsforhold.
 Stk. 2. Uddannelsen afsluttes med specialet frisør, niveau 4 i den danske kvalifikationsramme for livslang læring.
Stk. 3. Uddannelsen kan gennemføres som eux-forløb.
Uddannelsen tilrettelagt som eux-forløb omfatter alle uddannelsens kompetencemål.
Varighed § 2. Uddannelsen varer fra 4 år og 6 måneder til 5 år og 6 måneder, jf. dog stk. 3. Uddannelsens varighed består af grundforløbets 1. og 2. del, der hver er på 20 skoleuger, og hovedforløbet.
Stk. 2. For elever, der skal gennemføre uddannelsen som erhvervsuddannelse for unge varer uddannelsens hovedforløb 3 år og 6 måneder.
Heraf udgør skoleundervisningen 40 skoleuger fordelt på mindst otte skoleperioder.
Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens hovedforløb 3 år og 5 måneder.
Heraf udgør skoleundervisningen 35 skoleuger.
 Stk. 4. Den i stk. 3 nævnte skoleundervisning opdeles i mindst syv skoleperioder for euv-forløb efter § 66 y, stk. 1, nr. 2, i lov om erhvervsuddannelser (euv2-forløb).
Stk. 5. Uanset bestemmelserne i stk. 2 og 3 varer uddannelsens hovedforløb for elever i eux-forløb 4 år og 6 måneder.
Heraf udgør skoleundervisningen 80,2 skoleuger fordelt på mindst 4 skoleperioder.
Alle skole- og oplæringsperioder, der ikke er afsluttende, skal have et omfang af ca. et halvt års varighed.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
 Stk. 2. Eleven skal have følgende kompetencer med præstationsstandarden begynderniveau:
 1) Eleven kan efter instruktion i faget design integrere formernes funktionalitet og stilperioder i frisurer.
 2) Eleven kan under vejledning udføre strukturbehandlinger med tilhørende diagnoseseddel og kartotekskort.
 3) Eleven kan under vejledning vælge og anvende korrekte personlige værnemidler.
 4) Eleven kan efter instruktion anvende grundlæggende principper for god personlig hygiejne, salonhygiejne samt værktøjshygiejne til beskyttelse af sig selv og kunden.
 5) Eleven kan under vejledning forklare, udføre og skelne mellem forskellige grundlæggende fagmetoder og deres relevans i konkrete sammenhænge ved fx friserings- og fønteknikker.
 6) Eleven kan under vejledning gengive forskellige grundlæggende fagmetoder i forhold til parametre som miljø og sikkerhed til frisøren og kunden.
 7) Eleven kan efter instruktion anvende ergonomisk hensigtsmæssige arbejdsstillinger og arbejdsbevægelser i forbindelse med kundebehandling.
 8) Eleven kan efter instruktion anvende faglige udtryk og begreber i forbindelse med det kemiske arbejdsmiljø for frisører.
 9) Eleven kan efter instruktion i faget Kemisk arbejdsmiljø for frisører, håndtere kemiske produkter sikkerhedsmæssigt- og miljømæssigt forsvarligt i forbindelse med kundebehandling.
 10) Eleven kan efter instruktion anvende produktmanualer og procedurebeskrivelser ved anvendelse af fagets traditionelle produkter.
 11) Eleven kan efter instruktion anvende basale farveteknikker til at udtrykke, understøtte eller korrigere deres designmæssige former.
 12) Eleven kan efter instruktion begrunde valgte arbejdsmetoder i en given arbejdsproces, herunder foreslå ændringer eller andre metoder.
 13) Eleven kan efter instruktion foreslå ændringer til brug af værktøjer, faglige metoder, materialer m.v.
 14) Eleven kan på baggrund af fagets teori og terminologi planlægge, koordinere og udføre en overskuelig arbejdsproces.
 15) Eleven kan alene og i samarbejde med andre løse afgrænsede opgaver og kommunikere om faglige forhold, der er relevante i forhold til uddannelsen.
 16) Eleven kan på baggrund af viden om faget design anvende innovative og designmæssige metoder i forskellige overskuelige opgaveløsninger.
 17) Eleven kan forklare og anvende eksisterende faglig dokumentation i praktiske overskuelige arbejdsprocesser, herunder følge et diagram, anvende statistik, følge en vejledning og anvende matematiske termer.
 18) Eleven kan præsentere og udføre de grundlæggende serviceydelser og tjenester, som forskellige målgrupper efterspørger med fokus på købsadfærd og markedsføringsplaner.
 19) Eleven kan udføre administrative opgaver, herunder anvende arbejdssedler, egenkontrol, indkøbe og bestille varer samt formler til beregning af svind o.l.
 20) Eleven kan på baggrund af viden om faget afsætning formidle egne arbejdsprocesser, metoder og resultater ved løsning af overskuelige brancherelevante opgaver.
 21) Eleven kan på baggrund af viden om faget afsætning evaluere egne og andre elevers arbejdsprocesser, metoder og resultater ved løsning af overskuelige brancherelevante opgaver.
 22) Eleven kan kommunikere hensigtsmæssigt i almindeligt forekommende forhold til modtageren, med fokus på kommunikationsformer og -metoder.
 Stk. 3. Eleven skal have følgende kompetencer med præstationsstandarden rutineret niveau:
 1) Eleven kan selvstændigt udføre hårvask og hovedbundsmassage med tilhørende diagnoseseddel.
 2) Eleven kan forklare og praktisk tegne de fire grundlæggende klippeformer med anvendelse af regnetekniske hjælpemidler.
 3) Eleven kan vælge, begrunde og praktisk integrere de fire grundlæggende klippeformer i basale klipninger med anvendelse af regnetekniske hjælpemidler, med tilhørende friserings- og føntørringsteknikker.
 4) Eleven kan selvstændigt udføre farvning af bryn og vipper samt korrektion af bryn med voks og pincet.
 Stk. 4. Eleven skal have gennemført følgende grundfag på følgende niveau og med følgende karakter:
 1) Dansk på E-niveau, bestået.
 2) Design på E-niveau.
 3) Afsætning på F-niveau.
 Stk. 5. Eleven skal have opnået følgende certifikater eller lignende:
 1) Kompetencer svarende til "Førstehjælp på erhvervsuddannelserne" efter Dansk Førstehjælpsråds uddannelsesplaner pr. oktober 2020.
 2) Bestået prøven kemisk arbejdsmiljø for frisør.
 Stk. 6. Eleven skal have færdigheder i at korrigere for følgende fejl eller afvigelser fra en plan eller en standard:
 1) Fejl, der fremgår ved udregning ifølge farvestjernen, og korrigeres ved coleration.
 2) Fejl og afvigelser ved behandlingen, herunder behandling, der skaber allergisk reaktion hos kunden.
 Stk. 7. For at kunne blive optaget til skoleundervisningen i eux-hovedforløbet skal eleven ud over kravene i stk. 2-6 have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Design på C-niveau.
 6) Afsætning på C-niveau.
 Stk. 8. For elever, der opnår de i stk. 7 nævnte kompetencer i et grundforløb, skal fagene nævnt i bestemmelsens nr. 1-3 være gennemført i grundforløbets 1. del med varigheder på henholdsvis 2,5 uger, 3 uger og 2,5 uger, og fagene nævnt i nr. 4-6 være gennemført i grundforløbets 2. del med varigheder på henholdsvis 4 uger, 2 uger og 2 uger.
Kompetencer i hovedforløbet § 4. Hovedforløbet har følgende kompetencemål:
 1) Eleven kan foretage kundebetjening herunder, salg og service i praksis og med afsæt i fagene afsætning, bogføring og arbejdsmarkedsforhold.
 2) Eleven kan overholde hygiejnekrav i salonen, herunder personlig og arbejdsmæssig hygiejne og håndteringen af kemiske produkter.
 3) Eleven kan både i praksis og teori anvende de faglige teorier inden for branchen.
 4) Eleven kan både i praksis og teori anvende alle former for kemiske behandlinger og håndteringen af kemiske produkter.
 5) Eleven kan både i praksis og teori udføre herreklipning, tilskæring, skægklipning og barbering efter en dybdegående kommunikation med kunden.
 6) Eleven kan både i praksis og teori udføre dameklipning, dag- og aftenmakeup efter en dybdegående kommunikation med kunden.
 7) Eleven kan både i praksis og teori forstå og anvende Pivot Point fagterminologi på engelsk som internationalt fagsprog.
 8) Eleven kan i praksis anvende innovative og designmæssige kompetencer i brancherelaterede opgaveløsninger.
 9) Eleven kan teoretisk udføre den lovpligtige daglige bogføring med afsæt i fagene afsætning, bogføring og arbejdesmarkedsforhold ved opstart af egen virksomhed.
 10) Eleven kan både i praksis og teori anvende new generation produkter og håndteringen af de anvendte kemiske produkter.
 11) Eleven kan efter instruktion gengive fremstillingsprocessen af parykker og gengive forskellige påsætningsteknikker af ekstension/løse hårdele.
 12) Eleven kan i praksis udføre alle former for avanceret herre og dame frisuredesign, herunder moderne styling, vandondulation og jernkrølning og håndteringen af de anvendte kemiske produkter.
 13) Eleven kan i praksis udføre langthårsfrisering, brude- og aftenfrisering og håndteringen af de anvendte kemiske produkter.
 14) Eleven kan i praksis udføre klippeopgaver inden for dame- og herretrend, herunder teoretisk kemiske coloration- og strukturbehandlinger og håndteringen af de anvendte kemiske produkter.
 15) Eleven kan både i praksis og teori forholde sig til og kommunikere om branchens nyeste teknologier og trends.
 16) Eleven kan både i praksis og teori forholde sig til og kommunikere om Det kemiske arbejdsmiljø frisør.
 17) Eleven kan både i praksis og teori udføre ergonomisk korrekt håndtering af værktøj.
 18) Eleven kan arbejde efter Developing Guidelines for the European Hairdressing Social Dialogue Programme på niveau B, som svarer til den europæiske standard for grundlæggende færdigheder inden for frisørfaget.
 19) Eleven kan begrunde valgte arbejdsmetoder i en given arbejdsproces, herunder foreslå ændringer eller andre metoder.
 Stk. 2. I eux-forløb skal følgende fag m.v. gennemføres ud over de i stk. 1 fastsatte mål:
 1) Dansk på A-niveau fra uddannelsen til teknisk studentereksamen, dog med undervisningstiden 175 timer svarende til 7 uger.
 2) Engelsk på B-niveau fra uddannelsen til teknisk studentereksamen, dog med undervisningstiden 130 timer svarende til 5,2 uger.
 3) Erhvervsøkonomi på C-niveau fra valgfagene for de gymnasiale uddannelser eller virksomhedsøkonomi på C-niveau jf. bekendtgørelse om grundfag, erhvervsfag, erhvervsrettet andetsprog og kombinationsfag i erhvervsuddannelserne og om adgangskurser til erhvervsuddannelserne, dog med undervisningstiden 70 timer svarende til 2,8 uger.
 4) Design på B-niveau fra uddannelsen til teknisk studentereksamen, dog med undervisningstiden 110 timer svarende til 4,4 uger.
 5) Afsætning på B-niveau fra uddannelsen til merkantil studentereksamen, dog med undervisningstiden 100 timer svarende til 4 uger.
 6) Kemi på C-niveau fra hf-enkeltfag eller jf. bekendtgørelse om grundfag, erhvervsfag, erhvervsrettet andetsprog og kombinationsfag i erhvervsuddannelserne og om adgangskurser til erhvervsuddannelserne, dog med undervisningstiden 65 timer svarende til 2,6 uger.
 7) Psykologi på B-niveau, fra valgfagene i de gymnasiale uddannelser, dog med undervisningstiden 180 timer svarende til 7,2 uger.
 8) Erhvervsområdeprojekt, jf. læreplanen om erhvervsområdet udviklet til brug for tekniske eux-forløb, med undervisningstiden 20 timer og fordybelsestiden 30 timer svarende til 2 uger.
 9) Valgfag i form af et fag på C-niveau, med undervisningstiden 75 timer svarende til 3 uger samt et løft af niveau i et fag med undervisningstiden 125 timer svarende til 5 uger.
 Stk. 3. Skolen skal som minimum udbyde følgende valgfag:
 1) Organisation på C-niveau.
 2) It/kommunikation på C-niveau.
 3) Kemi på B-niveau.
 4) Matematik på B-niveau.
Stk. 4. Fordybelsestiden fordeles af skolen med passende inddragelse af de principper for fordeling af fordybelsestid, som fremgår af reglerne om de gymnasiale uddannelser.
Dele af fordybelsestiden kan afvikles i forbindelse med fag i grundforløbet.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens erhvervserfaring og tidligere uddannelse er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve og svendeprøve § 6. Uddannelsens afsluttende prøve består af dels en prøve, der afholdes som en del af den sidste skoleperiode jf. § 7, og dels en svendeprøve, der afholdes af det faglige udvalg efter afslutningen af den sidste skoleperiode jf. § 8.
§ 7. Den del af uddannelsens afsluttende prøve, der afholdes som en del af sidste skoleperiode, afholdes af skolen i samråd med det faglige udvalg, jf. bekendtgørelse om prøver og eksamen i grundlæggende erhvervsrettede uddannelser.
Prøven bedømmes efter 7-trinsskalaen.
Prøven skal afdække elevens opnåede kompetencer inden for dele af uddannelsen.
Stk. 2. Prøven omfatter 2-4 klassiske frisørdiscipliner, som skal udføres i praksis.
Disciplinerne tildeles ved lodtrækning.
De enkelte discipliner afvikles individuelt.
Prøvens varighed er op til 8 timer.
Stk. 3. Prøven bedømmes af en eksaminator samt to skuemestre.
Der gives en karakter for de enkelte discipliner, som afhængigt af disciplinen indgår i en delkarakter for herre- eller damearbejde.
Delkarakteren for henholdsvis dame- og herrearbejde skal mindst være 02 for at eleven har bestået prøven.
Den endelige karakter for prøven fremkommer som et gennemsnit af de to delkarakterer uden afrunding, hvor de to delkarakterer vægtes ligeligt.
 Stk. 4. Prøvens grundelementer er følgende:
 1) Mål og krav for prøven er, at eleven ved prøven udfører en række praktiske klassiske skolediscipliner inden for de uddannelsesspecifikke fag, herunder klipning og styling af maskulin form, jernondulation (moderne styling), vandondulation og trend klipning med tilhørende klippetegninger og diagnosesedler.
 2) Eksaminationsgrundlaget er de lodtrukne praktiske discipliner samt skabeloner til klippetegninger og diagnosesedler, som udfyldes ved prøven.
 3) Bedømmelsesgrundlaget er elevens praktiske løsning af de stillede discipliner.
4) Bedømmelseskriterierne danner baggrund for en helhedsvurdering af målopfyldelsen i de enkelte discipliner.
Skolen fastsætter i samråd med det faglige udvalg nærmere bedømmelseskriterier for, i hvilket omfang eleven kan følgende:
 a) Udføre prøven under hensyntagen til opgavestørrelse og arbejdsrutine under prøven.
 b) Udføre opgaven med håndværksmæssig kvalitet og akkuratesse samt inddrage ansigtsform, kundetyper og hårkvalitet.
§ 8. Den del af uddannelsens afsluttende prøve, der afholdes efter afslutningen af sidste skoleperiode, er en svendeprøve.
Prøven afholdes af det faglige udvalg.
Prøven er praktisk og bedømmes efter 7-trinsskalaen.
Prøven skal afdække elevens opnåede kompetencer inden for uddannelsen.
Det er en betingelse for at deltage i svendeprøven, at der er udstedt skolebevis.
Stk. 2. Svendeprøven består af praktiske discipliner inden for de arbejdsområder, der er knyttet til de uddannelsesspecifikke fag og specialefag, og indeholder op til ni praktiske discipliner.
Antallet af discipliner offentliggøres på fagligt udvalgs hjemmeside senest 4 uger før svendeprøvens afvikling.
Prøven har en varighed på op til 16 timer og afvikles over 1-2 arbejdsdage.
Det faglige udvalg bestemmer, om disciplinerne skal udføres på elevens egne modeller eller på lodtrækningsmodeller.
Lodtrækningsmodellerne kan være øvelseshoveder.
De enkelte discipliner afvikles individuelt.
Det faglige udvalg fastsætter nærmere retningslinjer for afholdelse af svendeprøven, som offentliggøres på udvalgets hjemmeside.
 Stk. 3. Prøvens grundelementer er følgende:
1) Mål og krav for prøven er, at eleven ved prøven skal udføre en række praktiske discipliner med tilhørende klippetegninger og diagnosesedler.
Prøven afspejler discipliner inden for arbejdsområder, der er tilknyttet de obligatoriske og bundne uddannelsesspecifikke fag.
 2) Eksaminationsgrundlaget er de praktiske discipliner samt de tilhørende skabeloner til klippetegninger og diagnosesedler, som udfyldes ved prøven.
 3) Bedømmelsesgrundlaget er elevens praktiske løsning af de stillede opgaver til de enkelte discipliner.
4) Bedømmelseskriterierne danner baggrund for en helhedsvurdering af målopfyldelsen i de enkelte discipliner.
De nærmere bedømmelseskriterier fremgår af Frisørfagets bedømmelsesplan, som findes på det faglige udvalgs hjemmeside og som er beskrevet inden for følgende generelle kriterier:
 a) Opgavestørrelsen i den enkelte disciplin og elevens arbejdsrutine under udførslen af prøven.
 b) I hvilket omfang eleven udfører disciplinen med håndværksmæssig kvalitet og akkuratesse samt inddrager ansigtsform, kundetyper og hårkvalitet.
 c) Elevens evne til at skabe kreativitet, salgbarhed og klædelighed i frisuren.
Stk. 4. Svendeprøven bedømmes af fire skuemestre; to fra arbejdsgiverside og to fra arbejdstagerside.
Det faglige udvalg udpeger skuemestrene.
I forbindelse med svendeprøvedisciplinernes afvikling skal skuemestrene påse, at eleven benytter værnemidler i henhold til Det kemiske arbejdsmiljø frisør.
Stk. 5. Hver skuemester afgiver 1 karakter for hver disciplin.
Eleven har bestået svendeprøven, hvis eleven i hver enkelt disciplin har opnået en gennemsnitskarakter på mindst 2,0. Karakteren beregnes som et gennemsnit af de fire skuemestre i den enkelte disciplin.
Gennemsnittet i den enkelte disciplin beregnes med én decimal.
Der finder ingen afrunding sted ved gennemsnitsberegningerne.
Stk. 6. Såfremt en elev ikke opnår et resultat på minimum 2,0 ved svendeprøven, skal eleven tilbydes en ny prøve.
Elever, der ikke består svendeprøven, har ret til en ny svendeprøve i de discipliner, der ikke er bestået.
Hvis eleven er forhindret i at deltage i eller fuldføre svendeprøven på grund af sygdom, har eleven ret til en svendeprøve på et senere tidspunkt.
Det faglige udvalg fastsætter tidspunktet for prøven.
Eleven kan normalt kun deltage i en svendeprøve to gange.
Det faglige udvalg kan dog i særlige tilfælde dispensere herfra.
Stk. 7. En elev kan indgive klage til det faglige udvalg over forhold vedrørende elevens svendeprøve.
Klagen skal være skriftlig og begrundet.
En evt. klage over svendeprøven skal indgives til det faglige udvalg senest 2 uger efter, resultatet for svendeprøven er meddelt eleven.
Klagen kan vedrøre eksaminationsgrundlaget, herunder prøvespørgsmål, opgaver og lignende, samt dets forhold til uddannelsens mål og krav, prøveforløbet eller bedømmelsen.
Det faglige udvalg træffer afgørelse, om der skal gives tilbud om omprøve, eller om klagen skal afvises.
 § 9. For at der kan udstedes skolebevis, skal eleven have bestået den skriftlige multiple choice teoriprøve, som afholdes ved undervisningens afslutning, jf. skolens lokale undervisningsplan, den praktiske skoleprøve, grundfagene og de uddannelsesspecifikke fag i hovedforløbet.
Stk. 2. Ved uddannelsens afslutning udsteder det faglige udvalg et svendebrev til eleven som dokumentation for, at eleven har opnået kompetence inden for uddannelsen.
På svendebrevet anføres karakteren for prøven i den sidste skoleperiode og karakteren for svendeprøven i sidste praktikperiode.
Den endelige svendeprøvekarakter fremkommer som et gennemsnit af de to karakterer.
Det faglige udvalg påtegner svendebrevet om der er tildelt udmærkelse i form af Bestået, Antaget med ros, Antaget med bronzemedalje, Antaget med sølvmedalje eller Antaget med guldmedalje jf. frisørfagets bedømmelsesplan.
 § 10. Afsluttende standpunktskarakterer og prøver i fag på gymnasialt niveau indgår i eux-bevis efter reglerne herom i lov om erhvervsfaglig studentereksamen i forbindelse med erhvervsuddannelse (eux) m.v. og i bekendtgørelse om erhvervsuddannelser.
Ikrafttrædelse og overgangsbestemmelser § 11. Bekendtgørelsen træder i kraft den 1. august 2022.
 Stk. 2. Bekendtgørelse nr. 464 af 20. april 2020 om erhvervsuddannelsen til frisør ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 464 af 20. april 2020 om erhvervsuddannelsen til frisør anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen  i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
