 I henhold til § 15, nr. 4, i lov nr. 327 af 26. juni 1975 om lægemidler er  

 det en betingelse for registrering af en farmaceutisk specialitet, at det  

 farmaceutiske, toksikologiske og kliniske arbejde er således oplyst og  

 dokumenteret, at det må anses for rimeligt og forsvarligt, at varen frigives  

 til anvendelse i overensstemmelse med de i ansøgningen anførte indikationer.
 Ved registreringen af en farmaceutisk specialitet godkender  

 sundhedsstyrelsen samtidig på baggrund af det foreliggende  

 dokumentationsmateriale et indikationsområde for specialiteten.  

 Indikationsområdet offentliggøres sammen med registreringen i Statstidende.
 Ved forlængelse af registreringen af en farmaceutisk specialitet, for  

 hvilken der ikke tidligere er godkendt et indikationsområde, vil  

 sundhedsstyrelsen - inden for det af registreringsindehaveren foreslåede  

 område - fastsætte et sådant og offentliggøre det i Statstidende.
 De af sundhedsstyrelsen godkendte indikationsområder vil være kortfattede  

 og vil alene angive hovedområdet for specialitetens anvendelse samt  

 eventuelle begrænsninger heri.
 I henhold til § 30 i lov om lægemidler skal reklamer for lægemidler være  

 nøgterne og saglige og må ikke give et overdrevent, ufyldestgørende,  

 misvisende eller vildledende billede af lægemidlet, og i henhold til § 2, nr.  

 2, i indenrigsministeriets bekendtgørelse nr. 675 af 14. december 1978 om  

 lægemiddelreklamer overfor læger, farmaceuter m.fl. skal reklamen indeholde  

 oplysning om indikationsområdet, således som dette er godkendt af  

 sundhedsstyrelsen.
 Lægemiddelvirksomheder m.v. vil herefter indenfor rammerne af § 30 i  

 lægemiddelloven kunne udforme reklamer på grundlag af de godkendte  

 indikationsområder, men med mere detaljerede oplysninger end dem, der fremgår  

 af de kortfattede, godkendte indikationsområder.
 Sundhedsstyrelsen kan ændre det for en specialitet godkendte  

 indikationsområde, såfremt sundhedsstyrelsen finder anledning hertil,  

 eksempelvis i tilfælde af, at der fremlægges dokumentation for indikationer,  

 der ikke med rimelighed ses at være omfattet af den af sundhedsstyrelsen  

 godkendte formulering af indikationsområdet.
 P.D.V.
