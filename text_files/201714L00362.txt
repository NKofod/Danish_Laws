Betænkning afgivet af Energi-, Forsynings- og Klimaudvalget den 30. november 2017 Betænkning over Forslag til lov om ændring af lov om naturgasforsyning og lov om kommunal udligning og generelle tilskud til kommuner (Øget incitament til konsolidering af naturgasdistributionssektoren og udvidet mulighed for at undtage transmissionsselskabers anlæg fra lov om naturgasforsyning) [af energi-, forsynings- og klimaministeren (Lars Christian Lilleholt)]:
1. Udvalgsarbejdet Lovforslaget blev fremsat den 4. oktober 2017 og var til 1. behandling den 10. oktober 2017. Lovforslaget blev efter 1. behandling henvist til behandling i Energi-, Forsynings- og Klimaudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og energi-, forsynings- og klimaministeren sendte den 27. juni 2017 dette udkast til udvalget, jf.
EFK (folketingsåret 2016-17) alm. del  bilag 291. Den 4. oktober 2017 sendte energi-, forsynings- og klimaministeren de indkomne høringssvar og et notat herom til udvalget.
Spørgsmål Udvalget har stillet 4 spørgsmål til energi-, forsynings- og klimaministeren til skriftlig besvarelse, som denne har besvaret.
 Et af udvalgets spørgsmål til energi-, forsynings- og klimaministeren og dennes svar herpå er optrykt i bilag 2 til betænkningen.
2. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse uændret.
 Et mindretal i udvalget (EL) indstiller lovforslaget til forkastelse ved 3. behandling.
 Enhedslisten finder ikke, der i tilstrækkeligt omfang er redegjort for, at det er rimeligt, at staten skal tjene 20 pct. på, at kommuner sælger deres ejerandele i naturgasforsyningen til det statslige selskab Energinet.
 Videresalg af naturgassektoren fra Energinet til en anden aktør er ikke forhindret med lovforslaget.
 I hvilket omfang lovforslaget kan få indflydelse på andre dele af forsyningssektoren  varmeforsyningsselskaber, affaldssektoren og spildevandssektoren  er uklart, hvilket fremgår af ministerens svar på spørgsmål 3, som er optrykt i bilag 2 til betænkningen.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Mikkel Dencker (DF) fmd.
Dorthe Ullemose (DF) Ib Poulsen (DF) Pia Adelsteen (DF) Jan Rytkjær Callesen (DF) Claus Kvist Hansen (DF) Marianne Bredal (V) Jacob Jensen (V) Kristian Pihl Lorentzen (V) Torsten Schack Pedersen (V) Marcus Knuth (V) Carl Holst (V) Carsten Bach (LA) Villum Christensen (LA) Orla Østerby (KF) Bjarne Laustsen (S) Per Husted (S) Malte Larsen (S) Kirsten Brosbøl (S) Claus Larsen-Jensen (S) Karin Gaardsted (S) nfmd.
Søren Egge Rasmussen (EL) Maria Reumert Gjerding (EL) Rasmus Nordqvist (ALT) Christian Poll (ALT) Andreas Steenberg (RV) Ida Auken (RV) Pia Olsen Dyhr (SF) Trine Torp (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 38 Oversigt over spørgsmål og svar vedrørende L 38 Bilag 2 Et af udvalgets spørgsmål til energi-, forsynings- og klimaministeren og dennes svar herpå Spørgsmålet og ministerens svar er optrykt efter ønske fra EL.
 Spørgsmål 3:
Lovforslaget omhandler naturgas, men kan ministeren garantere, at der ikke er elementer i denne lovændring, som kan bruges i forhold til andre sektorer i forsyningssektoren, altså at en vedtagelse af denne lov alene kan benyttes til at påvirke vilkårene på gasområdet og ingen indflydelse kan få på salgsvilkår for selskaber inden for vand, varme, og affald? Svar:
Hensigten med lovforslaget er bl.a. at øge incitamentet til en konsolidering af naturgasdistributionssektoren.
De lempeligere modregningsregler vil efter lovforslaget kun finde anvendelse i kommunale selskaber og gaskoncernstrukturer, hvor der er eller har været udøvet naturgasdistributionsvirksomhed.
De lempeligere modregningsregler kan dog også finde anvendelse på aktiviteter, som forsyning inden for el, vand, varme og affald, hvis de varetages i en gaskoncernstruktur, hvor der er eller har været naturgasdistribution.
Det vil efter gældende lov kræve en særskilt tilladelse for en sådan koncern at varetage anden forsyningsvirksomhed end gas.
En evt. tilladelse kan bl.a. gøres betinget af, at kapital fra kommunale naturgasselskaber modregnes, før det anvendes til andre forsyningsaktiviteter.
Der er indtil videre ikke givet en sådan tilladelse.
Der foreligger dog en ansøgning, der p.t. behandles af Energistyrelsen.
Det bemærkes, at afgørelseskompetencen er delegeret til Energistyrelsen.
 Lovforslagets bestemmelser, hvorefter der kan fastsættes regler, der skal kunne muliggøre differentierede priser, finder udelukkende anvendelse for naturgasdistributionsvirksomhed, ligesom forslaget om mulighed for at undtage transmissionsselskabers anlæg fra loven kun finder anvendelse på naturgastransmissionsanlæg.
 Det er således ikke hensigten, at lovforslaget skal have indflydelse på salgsvilkårene for selskaber inden for vand, varme og affald.
