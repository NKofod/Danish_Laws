Pressenævnets kendelse i sag nr. 2018-80-0220 En person havde ikke retlig interesse En person klagede over en artikel om baggrunden for en forhenværende direktør for ATPs opsigelse.
Personen mener, at artiklen indeholder faktuelt forkerte oplysninger.
Pressenævnet afviser at behandle klagen på grund af manglende retlig interesse.
 [Klager] har klaget til Pressenævnet over artiklen Presset [Direktøren] opsiger sin stilling som ATP-direktør, som blev bragt den 26. november 2018 på bt.dk, idet han mener, at god presseskik er tilsidesat.
 Den påklagede artikel omhandler baggrunden for [Direktøren]s opsigelse af stillingen som ATP-direktør, herunder oplysninger om at opsigelsen fulgte efter afsløringer af en række tvivlsomme aktiehandler, som blev foretaget i Schweiz, mens [Direktøren] var chef for Nordea Markets.
 [Klager] har til støtte for klagen anført:
 I sidste del af artiklen lyder det:
 I 2008 oprettede banken i stedet en milliardfond til lejligheden, men igen blev finten afvist af de schweiziske myndigheder.
Det var i øvrigt samme metode, som en stribe udenlandske selskaber benyttede, da den danske statskasse blev lænset for et tocifret milliardbeløb.
Her opdagede Skat imidlertid først fejlen mange år senere.
DET ER FAKTUELT FORKERT AT SKRIVE AT DET ER SAMME METODE DER BLEV BRUGT MOD DEN DANSKE STATSKASSE  DET ER TO HELT FORSKELLIGE TING! ! DETTE MENER JEG BT BØR UNDSKYLDE/BEKLAGE! ! !  [Klager] har trods Pressenævnets anmodning herom ikke redegjort for sin retlige interesse i relation til klagen.
 Pressenævnets formand, Hanne Schmidt, udtaler:
 Klagen angår en artikel om den forhenværende direktør for ATP. [Klager] har ikke redegjort for sin retlige interesse i klagen.
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet. ¬¬På baggrund af sagens oplysninger kan Pressenævnet ikke lægge til grund, at [Klager] har en sådan direkte væsentlig og individuel retlig interesse, at han personligt kan anses for klageberettiget.
Der er derfor ikke grundlag for at behandle klagen i forhold til [Klager].
 Klagen afvises herefter, jf. medieansvarsloven § 43, stk. 2, nr. 2.
